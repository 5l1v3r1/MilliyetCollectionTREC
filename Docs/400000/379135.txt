<DOC>
<DOCNO> 379135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/siyaset/axsiy01.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye Kuzey Irak'a girer' 
</HEADLINE>
<TEXT>


Eski ABD'li Bakan Yard. Grossman, "Avrupa, Türkiye konusunda ABD'yi hayal kırıklığına uğrattı. ABD, PKK'ya karşı harekete geçmezse, Türkiye geçer" dedi 

DIŞ HABERLER SERVİSİ 


Eski ABD Dışişleri Bakan Yardımcısı Marc Grossman, Avrupa'nın Türkiye konusunda Amerikalıları hayal kırıklığına uğrattığını söyledi. Grossman, ABD'nin PKK'ya karşı derhal harekete geçmesi gerektiğini, aksi halde Türkiye'nin Kuzey Irak'a girmesini önlemenin zor olacağını belirtti. 
Grossman, Financial Times gazetesinde yayımlanan makalesinde, Amerikalıların, geçen yıl AB'nin 3 Ekim'de Türkiye ile üyelik müzakerelerine başlama kararı almasını takdirle karşıladığını, ancak o günden bu yana hayal kırıklığına uğradığını ifade etti. 

AB üyeliği önemli 
Türkiye'nin AB üyeliğinin gerek Avrupa, gerekse ABD için oldukça önemli olduğunu söyleyen Grossman, Amerikan perspektifinden bakıldığında, Avrupa'nın Türkiye'de demokrasiyi geliştirerek AB'ye üye olmasına yönelik desteğinin azaldığının görüldüğünü belirtti. Grossman, "Eğer bu doğruysa, ki Amerikalılar öyle olmadığını ummalı, Tony Blair, Fransa ile müzakere ederek, AB'yi Türkiye'nin 3 Ekim'de müzakerelere başlamasına odaklayacaktır" dedi. Son 3 ABD yönetiminin de Türkiye'nin AB üyeliğini desteklediğini belirten Grossman, gerekçelerini şöyle sıraladı "Türkiye çok ciddi adımlar kaydetti. Yunanistan ile ilişkilerini düzeltti, ekonomisini serbestleştirdi. Türkiye, model olabilir. Üyeliği, AB'nin 'Hıristiyan Kulübü' imajını yıkmasını sağlayacaktır." 

ABD harekete geçmeli 
AB'nin yapması gerekenleri yapmaması halinde, ABD'nin atması gereken üç adım olduğunu belirten Grossman, Kuzey Irak'taki PKK KADEK liderlerinin ve üyelerinin bu bölgeden çıkarılması ve Irak'ta veya Türkiye'de adalete teslim edilmeleri için ABD'nin ne gerekiyorsa yapması gerektiğini, bunun için Türkiye - AB ilişkilerindeki gelişmeleri beklemeden "şimdi" harekete geçilmesi gerektiğini yazdı. 
Grossman, AB'nin Türkiye'ye karşı yapması gerekeni yapmaması halinde ABD'nin Türkiye ile bir serbest ticaret antlaşması yapmaya hazır olması gerektiğini belirtti. 

ABD'nin beklentileri 

Amerikalıların Türkiye'den beklentilerine de değinen Grossman şunları yazdı 
"Türkler, ABD ile stratejik işbirliğini kabul etmeli. NATO üyesi bir müttefiğe destek, iki yönlü bir yol gibi olmalı. Türkiye, ülkesindeki ABD askeri varlığı konusunda daha esnek olmalı. Kıbrıs sorununun çözümünde sorumluluklarını kabul etmeli. Din özgürlüğüne dikkat etmeli ve 
Heybeliada Ruhban Okulu'nu tekrar açarak hoşgörüsünü göstermeli. Ayrıca Ermenistan ile sınırını açmalı. Yahudi düşmanlığına sıfır hoşgörü gösterdiğini deklare etmeli." 


</TEXT>
</DOC>
