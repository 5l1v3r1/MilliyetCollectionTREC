<DOC>
<DOCNO> 394866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur01.html </URL>
<DATE> 2005/11/14/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
Valilikler, Malatya Çocuk Yuvası olayından sonra denetimleri sıklaştırdı 
</HEADLINE>
<TEXT>

     Niğde Valisi Gündüz Beder, Sosyal Hizmetler Yetiştirme Yurdu'nda denetimlerde bulundu. 
     Beder, konuya ilişkin yaptığı yazılı açıklamada, Sosyal Hizmetler Çocuk Yuvası'nda, verilen yemekleri denetlemek için gittiğini, daha önceki denetimlerimde çocukların verilen yemeklerden şikayetçi olduklarını bildiğini kaydetti. 
     Ayrıca yemeklerin ihale şartnamesine uygun olmadığının Sosyal Hizmetler Çocuk Yuvası'nda çalışan sorumlu diyetisyenin vermiş olduğu 5 adet raporla tespit edildiğini anlatan Beder, bunun üzerine yemek firması yetkilisinin, valiliğe çağrılarak, sözlü olarak uyarıldığını kaydetti. 
     Yurdun yemekhanesinde bugün incelemede bulunduğunu anımsatan Beder, şunları kaydetti 
     ''Menü, tas kebap, çorba ve elmadan ibaretti. Ben aşçıya elime bir tabak alarak 'çocuklara verdiğin kadar tas kebap ver' dedim. Verilen yemek tas kebabı olmasına rağmen içinde hiç et göremedim. Bunun üzerine, yanımda bulunanlara ve nöbetçi öğretmenlere yemeğin içinde et olup olmadığını sordum. Onlar da yok dediler. Aşçıya tas kebabının içinde neden et olmadığını sorduğumda, görevine başlayalı 2 gün olduğunu ifade etti. 'Bana ne verdilerse onu pişirdim' dedi. 
     Mutfak kısmından çıkarak 4 kız çocuğun yemek yediği masaya gittim, yanlarına oturdum. Onlarla sohbet edip bir sorunlarının olup olmadığını sordum. Onlar da aynı şikayetleri dile getirerek, yemeği az ve kalitesiz verdiklerini, karınlarının doyurulmadıklarını söylediler. Çocuklar yemek yiyorlardı ve aynı anda sohbet ediyorduk. Çocuklara durumla ilgileneceğimi söyledim. Konuşurken karşı masa tarafından bir iki sandalyenin devrilme sesiyle o tarafa baktım. Birisi düştü sandım. Daha sonra sandalyeyi deviren kişi ön tarafa doğru gitti ve karşıdaki büyük masayı da iterek devirdi. Bu çocuğun, yurtta kalan öğrencilerden olabileceğini, hoşgörüyle yaklaşıp bir sorununun olup olmadığını öğrenmek maksadıyla, nöbetçi öğretmene sorduğumda, bu gencin yemek firması elemanı olduğunu söyledi. Ben de emniyete talimat verdim. Gerekli adli ve idari soruşturma için işlemlere başladılar. Valiliğimizce de idari soruşturma başlatılmıştır. Yasal gereği neyse o yapılacaktır.'' 
     
</TEXT>
</DOC>
