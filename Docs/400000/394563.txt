<DOC>
<DOCNO> 394563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy28.html </URL>
<DATE> 2005/11/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Sarıgül Baykal ile bir problemim yok ancak... 
</HEADLINE>
<TEXT>

     Şişli Belediye Başkanı Mustafa Sarıgül, "Benimle Baykal arasında bir problem yok, Baykal ile halkın arasında bir problem var" dedi. 
     Sarıgül, Bursa’nın İnegöl İlçesi’nde CHP İlçe Örgütü ile Kurşunlu Beldesi’nin CHP’li Belediye Başkanı Erkan Dönmez’i makamında ziyaret ettikten sonra belde meydanında toplanan vatandaşlara hitap etti. 
     Şişli’de büyük bir başarıya imza attığını, kendisine verilen desteğin yüzde 40’tan yüzde 70’e çıktığını ifade eden Sarıgül, bu başarıyı Türkiye’ye taşımak istediğini söyledi. 
     Kendisiyle Baykal arasında bir problem olmadığını ifade eden Sarıgül, sözlerini şöyle sürdürdü 
     "Baykal ile halkın arasında bir problem var. Baykal’ın halkla ve bugünkü yönetimle arasında yapay duvarlar var. Alman Başbakanı seçimleri 2 puanla kaybetti diye çekip gitti, İngiltere Başbakanı Tony Blair 3 kez seçime girdi, milletvekili sayısı azaldı diye bir dahaki seçimlerde aday olmayacağını açıkladı, yani halkımın bana desteği düştü dedi. O zaman Türkiye’de koltuğa bağlı olanlar gidecek, laik, çağdaş, demokratik ilkeye bağlı olanlar gelecek. Halkın isteğini durdurmak mümkün değil." Birçok televizyon kanalında ahlaki değerleri çökerten programlar yayınlandığını ifade eden Sarıgül, "Bu ülkenin başına geçersek televole kültürü yerine ülkemize Mevlana, Hacı Bektaş kültürünü getireceğiz" dedi. 
     Sarıgül, gazetecilerin "neden kurultayda aday olmadınız" yönündeki soruları üzerine, "Bu kurultay Baykal’ın kendisinin çalıp, kendisinin oynayacağı bir kurultaydır, demokratik değildir. Bu kurultay muhalefetteki CHP’nin son kurultayı olmalıdır" diye yanıtladı. 
     Sarıgül, erken seçimle ilgili sorular üzerine de "Türkiye’de Baykal’ın söylediği erken seçim olayı delegelere ve milletvekillerine bir parmak yağ çalmaktır. Böyle bir seçim yok. Erken seçim olsa bile erken seçimi kazanacak muhalefet liderini ve başbakanı görmek istiyorum" diye konuştu. 
     
</TEXT>
</DOC>
