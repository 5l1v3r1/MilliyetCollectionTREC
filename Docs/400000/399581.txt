<DOC>
<DOCNO> 399581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun35.html </URL>
<DATE> 2005/12/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bugün dünya AIDS Günü... 
</HEADLINE>
<TEXT>

     AB Sağlık Bakanları, prezervatif ve temiz şırınga kullanımının, HIV bulaşmasının önlenmesinde en etkin yol olduğunu bildirdiler. 
     Bakanların AB dönem başkanı İngitere'nin başkenti Londra'da Dünya AIDS Günü dolayısıyla yayımlanan bildirisinde, ''HIV'in önlenmesine ilişkin, bilime dayanmayan, kısıtlı bir etkinliği bulunan bazı taraflı ve eksik mesajların ortaya çıkmasından derin endişe duymaktayız'' ifadesi yer aldı. 
     Bu ifade, AIDS hastalığıyla mücadelede yapılan bağışların yarısının sahibi olan ve AIDS'ten korunma siyasetini ''perhiz, sadakat ve prezervatif'' üçlüsüne oturtan Amerikan yönetiminin tavrına eleştiri olarak yorumlandı. 
     Salgının ortaya çıkmasından sonra çok az sayıda kişinin temel önlemleri alma imkanı bulduğu kaydedilen bildiride, kadın ve erkeklerin cinsel ilişki sırasında hastalığın bulaşmasını önlemek için prezervatif kullanmaları, uyuşturucu bağımlılarının da tedavi görmeleri ve temiz şırınga kullanmaları tavsiye edildi. 
     Mikroba karşı jel ve aşılar geliştirilmesinin önemine işaret edilen bildiride, hastalığı önlemek için mevcut olanakların kullanılması, cinsel sağlık ve cinsel davranışlar üzerine araştırmalar yapılması istendi. 
     Bu arada, İngiltere Sağlık Bakanı Hilary Benn, The Guardian gazetesine verdiği demeçte, İngiltere'nin mikroba karşı jel ve aşı üretimi için 27,5 milyon sterlin yaklaşık 64 milyon YTL yardımda bulunduğunu açıkladı. 
     
</TEXT>
</DOC>
