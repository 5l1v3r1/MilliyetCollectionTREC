<DOC>
<DOCNO> 352029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/guncel/gun03.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beymen'den tişörtlü destek 
</HEADLINE>
<TEXT>


Ünlü giyim firması Beymen özel tasarlayıp ürettiği ve 15 YTL'den satışa sunduğu tişörtlerin gelirini gazetemizin "Baba Beni Okula Gönder" kampanyasına bağışladı 

GÜLAY FIRAT İstanbul 

Gazetemizin başlattığı "Baba Beni Okula Gönder" kampanyasına ünlü giyim firması Beymen de katıldı. Beymen, kampanyaya özel tasarlayıp ürettiği tişörtlerinin gelirini bağışladı. Şimdilik 500 adet üretilen tişörtlere duyarlı vatandaşlar ilk günden ilgi gösterdi. Kampanyaya katılımı artırmak için 15 YTL'den satışa sunulan tişörtlerin tüm geliri kampanya hesabına aktarılacak. 
Beymen, Babalar Günü'nde "anlamlı" bir armağan arayanlara gazetemizin kampanyasına katılma fırsatı veriyor. Beyaz penye üzerine babasının elinden tutan küçük bir çocuğu simgeleyen el figürlerinin olduğu tasarımıyla "Babalar Günü" de düşünülerek özel üretilen tişörtlerde, Milliyet'in kampanya logosu yer alıyor. 
Böylesine önemli bir projede katkıda bulunmak için ekip olarak çalıştıklarının altını çizen Beymen Kreatif Direktörü Murat Türkili de "Çalışmamız, bir moda unsuru değil, anlamlı bir toplumsal çalışmaya destek olarak görüyoruz. Müşterilerimize de bu tişörtün geliriyle bir fayda sağlayacaklarını ifade ediyoruz" diye konuştu. 

15 lise öğrencisi kampanya için rol aldı 

GÖKHAN KARAKAŞ İstanbul 
Kartal Köy Hizmetleri Anadolu Lisesi öğrencileri, "Baba Beni Okula Gönder" kampanyasına destek için bir tiyatro gösterisi yaptı. Altunizade Kültür Merkezi'nde sahnelenen oyunda 15 lise öğrencisi rol aldı. Orhan Kemal'in yazdığı, "Bekçi Murtaza" isimli oyunda, bir mahalle bekçisinin görevini yaparken karşılaştığı komik olaylar sahnelendi. Oyuna, Mavi Sahne Tiyatro Topluluğu da destek verirken, biletlerden elde edilen gelir, kampanyaya bağışlandı. Bekçi Murtaza, şivesiyle, "Baba Beni Okula Gönder için vazife başına" diyerek, destek çağrısı yaptı. 


</TEXT>
</DOC>
