<DOC>
<DOCNO> 389232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko41.html </URL>
<DATE> 2005/10/24/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
ABD'de benzin fiyatları ortalama 25 cent düştü... 
</HEADLINE>
<TEXT>

     ABD genelinde perakende benzin fiyatlarında, son iki haftada ortalama 25 cent düşüş yaşandığı bildirildi. 
     Yapılan anket sonuçlarına göre, düşüşte Meksika Körfezi'ndeki rafinerilerin istikrarlı şekilde yeniden üretime geçmelerinin etkili olduğu, ancak düşüşe rağmen fiyatların hala Katrina Kasırgası öncesine göre daha yüksek seyrettiği kaydedildi. 
     Ülke genelindeki 7 bin benzin istasyonu dikkate alınarak gerçekleştirilen 'Lundberg Anketi'nin sonuçlarına göre, benzinin ortalama galon fiyatı 2.69 dolara düşerken, bu fiyatın Meksika Körfezi'ni vuran Katrina Kasırgası'ndan önceki ortalama fiyatın 3 cent üzerinde olduğu belirtildi. 
     Anketi gerçekleştiren Trilby Lundberg, söz konusu düşüşte benzine olan talebin mevsime bağlı azalmasının da etkili olduğunu ifade ederken, önümüzdeki haftalarda benzindeki düşüşün devam etmesini beklediğini söyledi. 
     Anket sonuçlarına göre, ABD'de ortalama en düşük kurşunsuz normal benzin fiyatı galon 3.78 litre başına 2.20 dolarla Oklahoma'nın Tulsa bölgesinde, en yüksek fiyat ise yine galon başına 3.01 dolarla Honolulu'da bulunuyor. 
     
</TEXT>
</DOC>
