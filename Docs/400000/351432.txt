<DOC>
<DOCNO> 351432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun06.html </URL>
<DATE> 2005/06/13/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
AB krizi aşmak için çare arıyor 
</HEADLINE>
<TEXT>

     CNNTürk 

Lüksemburg'da bugün toplanacak Avrupa Birliği dışişleri bakanlarının gündeminde Avrupa Anayasası ve AB bütçesi bulunuyor. 
     Toplantıda, dışişleri bakanlarının Ankara Anlaşması'nı Kıbrıs Rum Yönetimi’ni de kapsayacak şekilde genişleten protokole onay vermesi de bekleniyor. Belgenin onaylanmasından sonra Türkiye'nin ek protokolü imzalaması beklenecek. 
     Ek protokolün imzalanması, 3 ekimde müzakerelerin başlatılabilmesi için Avrupa Birliği tarafından son şart olarak öne sürüldü. 
     Avrupa Birliği dışişleri bakanları toplantısında Türkiye ile müzakere çerçevesinin belirlenmesine ilişkin Lüksemburg'un öneri sunma ihtimali de bulunuyor. 
     Dışişleri bakanları toplantısı 16-17 haziran tarihlerindeki Avrupa Birliği zirvesine hazırlık niteliği taşıyor. AB zirvesinde genişlemeye ilişkin kararların alınması ise beklenmiyor. 
     AB dönem başkanlığını yürüten Lüksemburg, Fransa ve Hollanda’nın Avrupa Anayasası’na hayır’ demesinin ardından 16-17 hazirandaki zirvenin başarılı sayılması için üye ülkelerin hiç olmazsa mali konularda anlaşması içi çaba harcıyor. 
     AB dışişleri bakanları dün akşam Lüksemburg’da bugünkü zirve öncesi 2007-20013 bütçesinde görüş birliğine varmak için toplandı. Ancak şu ana kadar bütçe konusunda da herhangi bir anlaşma sağlanamadı. 
     
     Erdoğan zirveye gitmeyecek 

     Başbakan Recep Tayyip Erdoğan, Brüksel'de 16-17 haziran tarihlerinde yapılacak AB zirvesine gitmek yerine, zirve öncesinde birlik ülkelerinin büyükelçilerine bir yemek verecek. 
     Brüksel zirvesine gitmeyecek olan Başbakan Erdoğan, aynı tarihlerde Lübnan'ın başkenti Beyrut'taki Arap Ekonomik Forumu'na katılacak. 
     Bir suikast sonucu öldürülen Lübnan eski Başbakanı Refik Hariri'nin onuruna toplanacak olan foruma, Başbakan Recep Tayyip Erdoğan onur konuşmacısı’ olarak davet edildi. 
     Otuzun üzerinde ülkeden bine yakın katılımcının hazır bulunacağı Arap Ekonomik Forumu'na Türkiye, Arap ülkelerindeki petrol gelirlerinden pay alabilmek için büyük önem veriyor. 
     
     Ek protokol imzası 15 haziranda atılabilir 

     Türkiye'nin 3 ekimde Avrupa Birliği ile müzakarelere başlaması için en önemli koşul olan ek protokolün 16 hazirandan önce imzalanması bekleniyor. 
     İmza günü için üzerinde durulan tarih 15 haziran. Aynı gün Türkiye yayınlayacağı bir deklarasyon ile protokolde 'Kıbrıs Cumhuriyeti' olarak yer alan Rum Yönetimi'ni tanımadığını ilan edecek. 
     Yetkililer deklarasyonun zirve sonrasına bırakılmasının söz konusu olmadığını belirtiyor. 
     Protokolün hem Avrupa Birliği, hem de Türk kamuoyunda sıkıntı oluşturmaması için bakanların katıldığı bir imza töreni düzenlenmeyecek. 
     Güney Kıbrıs Rum yönetiminin protokolün imzalanması ile tanınmış olmayacağına ilişkin deklarasyon ise aynı gün yapılacak. 
     Türkiye adına protokole Avrupa Birliği daimi temsilcisi Oğuz Demiralp imza koyacak. Zirve taslağında Türkiye'nin protokolü vakit geçirmeden imzalaması gerektiği yönündeki ibare ise imza atıldığı için metinden çıkarılacak. 
     
     Mutabakat mektubu 29 martta Brüksel'e gitti 

     Türkiye, Avrupa Birliği ile bir süredir müzakerelerini sürdürdüğü Ankara Anlaşması Ek Protokol metnine mutabakatını bildiren mektubu 29 martta Brüksel'e iletmişti. 
     Söz konusu metin, AB üyesi ülkelerin Brüksel'deki daimi temsilcilerinden oluşan Daimi Temsilciler Konseyi COREPER ve AB dışişleri bakanlarından oluşan AB Genel İşler Konseyi'nin onaylarına sunulacak. 
     Metnin Avrupa Parlamentosu'nun bilgi ve görüşlerine de aktarılmasının ardından Ankara Anlaşması Uyum Protokolü, AB'nin yürütme organı olan AB Komisyonu ve Türkiye tarafından imzalanacak. 
     Anlaşmanın Türkiye açısından yürürlüğe girmesi için TBMM'nin onayıda gerekiyor. Gerek uyum protokolünün gerek Türkiye'nin göndereceği mektubun müzakereleri daha önce iki taraf arasında yapılmıştı. 
     Uyum protokolünde Türkiye'nin itirazları sonucu havaalanları ve limanlar, Türkiye'nin resmi dilinin Türkçe olarak yazılması gibi konularda Ankara'nın istediği değişiklikler yapılmış ve Türkiye'nin Kıbrıs Rum kesimini tanımadığına ilişkin bir ifade yer almaması kararlaştırılmıştı. 
     
</TEXT>
</DOC>
