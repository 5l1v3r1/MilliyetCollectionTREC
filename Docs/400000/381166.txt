<DOC>
<DOCNO> 381166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/soneko17.html </URL>
<DATE> 2005/09/24/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İranlı dokumacılar dünyanın en büyük halısını dokuyor... 
</HEADLINE>
<TEXT>

     İranlı dokumacılar dünyanın en büyük el halısını dokuyarak kendilerine ait rekoru kırmayı planlıyor. 
     Devlet destekli İran Halı Şirketi'nin Müdür Yardımcısı Kerem Rıza Haseli, komşu Abu Dabi'de inşa edilmekte olan Şeyh Zayed Camii'nin tefrişi için sipariş edilen el dokuması halının büyüklüğünün yaklaşık 6 bin metrekareyi bulacağını ve 8.2 milyon dolara mal olacağını söyledi. 
     Haseli, dev halının iki vardiya halinde kesintisiz çalışacak bin dokumacı tarafından 14 ayda tamamlanacağını ifade etti. 
     Dünyanın şu anki en büyük halısının ise yine İranlı halıcılar tarafından Umman'ın başkenti Muskat'taki Sultan Kabus Camii için dokunan 4,400 metrekarelik halı olduğu bildiriliyor. 
     Halı, petrolden sonra İran'ın en büyük ihracat kalemini oluşturuyor. 
     
</TEXT>
</DOC>
