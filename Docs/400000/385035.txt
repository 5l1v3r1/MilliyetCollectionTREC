<DOC>
<DOCNO> 385035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun18.html </URL>
<DATE> 2005/10/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Filistinli gruplar, silah bırakmayı reddetti... 
</HEADLINE>
<TEXT>

     Filistinli silahlı gruplar, Gazze şeridinde silahlarını bırakmayacaklarını ilan etti. 
     Gazze'de ortak basın açıklaması yapan gruplar, İsrail işgaline karşı silahlı mücadeleye devam edeceklerini bildirdi. 
     Aralarında İzzettin Kasım Tugayları Hamas'ın silahlı kanadı ile Kudüs Tugaylarının da İslami Cihat'ın silahlı kolu bulunduğu 8 silahlı grup, silah bırakmanın düşmanın ekmeğine yağ süreceğini kaydetti. Gruplar adına yapılan açıklamada, ''Bizi silah bırakmaya zorlayacak her girişim sert direniş görecektir'' ifadesi kullanıldı. 
     Gruplar, ''mücadeleye devamın stratejik bir tercih olduğunu'' ve ''İsrail'in Gazze şeridinden çekilmesinin, bu bölgenin mücadele dışında kaldığı anlamına gelmediğini'' bildirdi. 
     Filistin lideri Mahmut Abbas, İsrail çekildikten sonra Gazze'deki kaos ortamına son verebilmek için silahları toplamak istiyor, ancak İslamcı silahlı gruplar silah bırakmaya yanaşmıyor. 
     Ortak açıklamada, ''Silahlarımız güvenliğimizin ve ulusal haklarımızın güvencesidir'' denildi. 
     
</TEXT>
</DOC>
