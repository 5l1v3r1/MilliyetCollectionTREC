<DOC>
<DOCNO> 363735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonyas03.html </URL>
<DATE> 2005/07/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Scooter, bisikleti solladı... 
</HEADLINE>
<TEXT>

     Bisiklet kullanımıyla ünlü Konya'da az ses çıkaran ve benzin yakan scooterlar, bu yaz bisikletten daha fazla tercih ediliyor. 
     Konya Bisikletçiler Odası Başkanı Ahmet Çal, AA muhabirine yaptığı açıklamada, bu yaz, ucuz olan Çin malı scooterların piyasaya girişinin artmasıyla, satışlarda bir patlama yaşandığını söyledi. 
     Özellikle yaz ayları için ideal görülen bu araçların ekonomik olması nedeniyle de talep gördüğünü dile getiren Çal, ''Fiyatı, bin 600 ile 3 bin YTL arasında değişen scooterlar, 24 aya kadar taksitlendiriliyor. Eksozları kapalı olduğu için oldukça az ses çıkarıyor'' dedi. 
     Çal, scooterların diğer motosikletlere kıyasla, ön ve arka farları, sinyal lambaları ve diğer aksesuarlarıyla trafiğe tam uyumlu olduğundan, vatandaştan büyük ilgi gördüğünü belirterek, kullanımının yaygınlaşması açısından adeta bisikleti solladığını kaydetti. 
     Sürücüyle birlikte 2 kişinin binebildiği scooterların saf benzin yaktığına dikkati çeken Çal, hızı 140 kilometreye kadar çıkabilen bu araçların, kilometrede 5 YKr yaktığını anlattı. 
     Motor güçleri 125 ile 150 cc arasında değişen araçların, bu yıl Konya'da oldukça popüler hale geldiğini ifade eden Çal, şunları söyledi 
     ''Bisiklet kullanımıyla ünlü Konya'da, her 250 bisiklete karşı yaklaşık bin scooter satıyoruz. Scooter satışı, bisiklet satışını 4'e katladı. Halen talepleri karşılamak için sürekli mal talebinde bulunuyoruz. Otomobili olanlar bile yaz aylarında kullanmak için bir tane alıyor. Park sorunu olmadığı için de çok avantajlı. Her kesimden vatandaş kullanımı kolay bu aracı sevdi. Bayanlara da sattığımız oldu.'' Scooter almak isteyen tüketicileri plaka konusunda uyaran Çal, ''Otomobili nasıl plakalı olarak alıyorsanız, bu araçları da plakasız almamaya dikkat edin. Yarın ya da başka bir gün alırım diye ertelendiğinde plakasız araçlar yakalanıyor ve vatandaş mağdur oluyor'' diye konuştu. 
     
</TEXT>
</DOC>
