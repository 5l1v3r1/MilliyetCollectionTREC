<DOC>
<DOCNO> 378171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur24.html </URL>
<DATE> 2005/09/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan'a suikast girişiminde bulunan kişinin ailesi evinden ayrıldı 
</HEADLINE>
<TEXT>

     Başbakan Recep Tayyip Erdoğan’a, yeni eğitim-öğretim yılının açılışını yapmak üzere dün geldiği Kütahya’da, "suikast girişiminde bulunmak istediği" gerekçesiyle gözaltına alınan Mustafa Bağdat’ın Mersin’de yaşayan ailesinin evinden ayrıldığı belirtildi. 
     Nusratiye Mahallesi’nde annesi ve 11 aylık kızı Hilal ile yaşayan Tuğba Bağdat’ın, kendilerine evden ayrılırken "ihaleye katılmak üzere ayrıldığını" söyleyen eşiyle ilgili Emniyet Müdürlüğü yetkililerine ifade vermesinin ardından, gösterilen yoğun ilgiden rahatsız olduğu ve evinden bir süreliğine ayrıldığı öğrenildi. 
     Eşi Mustafa Bağdat’ın gözaltına alınması olayı karşısında dün şaşkınlığını gizleyemeyen Tuğba Bağdat’ın bir yakının yanına gittiği belirtildi. 
     Bu arada, Emniyet Müdürlüğü yetkilileri, soruşturma kapsamında Mersin’de gözaltına alınan olmadığını ifade ettiler. 
     
</TEXT>
</DOC>
