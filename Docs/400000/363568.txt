<DOC>
<DOCNO> 363568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/spor/aspo.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un gözü yolda 
</HEADLINE>
<TEXT>


Alman hoca, Standard Liege maçı sonrası yaptığı açıklamada Rüştü'nün gelmemesi halinde mevcut kalecilerle yola rahatlıkla devam edebileceklerini söyledi, "Ancak takımın transfere ihtiyacı var" diyerek de yönetime mesaj gönderdi 

YALÇIN TÜRK 


Fenerbahçe Teknik Direktörü Christoph Daum, Standard Liege maçı sonrası yaptığı açıklamada takımın transfere ihtiyacı olduğunu söyledi. 
Alman hoca, "Çok tempolu bir maç oynadık. Her iki takım için de gol pozisyonları vardı. İlk bir saatte rakip defansı pek zorlayamadık. Sanki duvara çarptık. Rakip savunma önünde sürekli pas yaparak pozisyon bulmaya çalıştık. Antrenman yoğunluğu nedeniyle bu bölümde rakibi pek fazla açık vermeye zorlayamadık. Ancak sahada bulunan kadronun çok daha fazlasını yapabilecek güçte olduğunu biliyorum. 60. dakikadan sonra gençlerle mücadele ettik. Benim için önemli olan genç oyuncuların son durumunu görmekti. Yarım saat bile olsa Fenerbahçe'nin potansiyeli olduğunu gösterdiler. Bu çok hoşuma gitti. Gençler yavaş yavaş Fenerbahçe'nin gelecekteki kadrosuna iskelet olacaklar. Appiah, Anelka ve Servet geldikten sonra kadromuz daha da genişleyecek. Anelka'nın Everton maçında oynayacağını umuyorum" dedi. 

Güvenoyu verdi 
Alman çalıştırıcının kaleciler konusunda yaptığı açıklamada, "Rüştü alınsa iyi olur ama transferi gerçekleşmese de mevcut kalecilerle yola devam ederiz. Volkan işini ciddi ve hatasız yapıyor. Recep ve Serdar da iyi kaleci olduklarını gösterdiler. Bu benim için önemliydi" diye konuştu. 
Bu arada Daum, "Transfere ihtiyaç var mı " şeklindeki soruya da, "Evet var" yanıtını verdi. Alman hocanın oynanan iki hazırlık maçı sonrası yönetime "Mutlaka iki takviyeye daha ihtiyacımız bulunuyor" raporunu verdiği öğrenildi. 

Çocuklar gibi 

Başta Teknik Direktör Daum olmak üzere teknik heyet ve bazı futbolcular, Phantasia Land adlı dev eğlence merkezine giderek, çocuklar gibi eğlendi. 4 saat boyunca ıslanan, korkan, kahkaha atan Sarı - Lacivertliler, ziyaretçilerin büyük ilgisini çekerken, Daum hiç alışılmadık şekilde pozlar verdi, aktivitelere katıldı. 


</TEXT>
</DOC>
