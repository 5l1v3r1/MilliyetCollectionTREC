<DOC>
<DOCNO> 390755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/dunya/axdun01.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devam et' mesajı aldı 
</HEADLINE>
<TEXT>


Direkt uçuşlar konusunda vaatte bulunmayan ABD yönetimi Talat'a, 'Çözüm yanlısı olduğunuz sürece, izolasyonlara karşı adımlar da sürecek' dedi 

YASEMİN ÇONGAR Washington 


KKTC Cumhurbaşkanı Mehmet Ali Talat, ABD Dışişleri Bakanı Condoleezza Rice'ın davetiyle yaptığı Washington ziyaretinde "somut vaatler" işitmedi. Buna karşın, Bush yönetimi, Kıbrıs Türklerinin çözüm yanlısı tutumunu kuvvetle desteklediğini, devamını umduğunu ve izolasyonların hafifletilmesine çalışacağını Talat'a aktardı. Taraflar, bu kapsamda, bazı Amerikan şirketlerinin KKTC'de yatırım başlatmasının yakında gündeme gelebileceğini belirtiyorlar. 
Talat, Washington temaslarını değerlendirdiği basın toplantısında, "Kesin olan şudur ki, Kıbrıslı Türkler artık dünya dili konuşuyor. Bu görülüyor. Kıbrıslı Türklerin ortaya koyduğu çözüm vizyonu dünya tarafından takdir ediliyor. Eğer bugün bu daveti alabilmişsem Sayın Rice'tan, bunun nedeni budur" dedi. 
Washington'da, adanın birleşmesindan yana ısrarlı mesajlar veren ve KKTC'ye yönelik izolasyonların kaldırılmasını "çözümü kolaylaştıracak bir adım" olarak talep eden Talat, Rice ile görüşmesinde "direkt uçuşlar" üzerinde özellikle durdu. Ancak Rice, "direkt uçuşlar" konusunda Talat'a somut bir yanıt vermedi. 


</TEXT>
</DOC>
