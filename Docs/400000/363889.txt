<DOC>
<DOCNO> 363889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonspo11.html </URL>
<DATE> 2005/07/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Gaziantepspor Almanya kampını tamamladı... 
</HEADLINE>
<TEXT>

     Birinci Süper Lig ekiplerinden Gaziantepspor'un Almanya kampı sona erdi. 
     Gaziantepspor Teknik Direktörü Faruk Hadzıbegiç, ''Herkesin zevkle izleyeceği, sahada 90 dakika boyunca koşan, mücadele eden, kazanmak isteyen bir ekip olacağız'' dedi. 
     Yapılacak takviyelerle daha iyi olacaklarını belirten Hadzıbegiç, ''Özellikle yetenekli Türk gençlerine büyük önem veriyoruz. Türk futbolu son yıllarda Avrupa'da büyük atağa geçti. Biz de başarılı olabilmek için var gücümüzle çalışıyoruz'' diye konuştu. 
     Hadzıbegiç, Almanya kampının başarılı geçtiğini, oyuncularını daha yakından tanıma fırsatı elde ettiğini ifade ederek, şunları söyledi 
     ''4 yeni futbolcuya daha ihtiyacım var. Gelecek vaat eden genç bir kadroya sahibim. Kamp süresince iyi çalıştılar ve formayı hak etmek için uğraştılar. 
     Gaziantepspor'a 4-4-2 sistemini yerleştirmek istiyorum, ama illa bu sistem olacak diye bir şey söylemiyorum. Daha lige süre var, bakıp değerlendireceğiz. Bu işte sistemin yanı sıra kaliteli futbol da önemli.'' 
     
     DOĞAN ''HEDEFİMİZ DAHA GÜÇLÜ OLMAK'' 
     Gaziantepspor Kulübü Başkanı Celal Doğan, yeni sezona daha güçlü girmeyi hedeflediklerini söyledi. 
     Doğan, 10 yeni transfer yaparak, özellikle Türk futboluna gelecekte büyük katkı sağlayacak genç yetenekleri bünyelerinde topladıklarına dikkat çekti. Almanya kampının faydalı geçtiğini belirten Doğan, ''Yabancı oyuncu transferinde aceleci davranmıyoruz. İki yabancı oyuncu için çalışmalar sürüyor'' diye konuştu. 
     Kırmızı-siyahlı ekipte, bu sezon Bayern Münih'ten Erdal Kılıçaslan, Serkan Atak, Strum Graz'dan Ekrem Dağ, PSV Eindhoven'den kaleci Ferhat Kaya, İstanbulspor'dan Faruk Bayar, Adanaspor'dan Aytek Aşıkoğlu, Akçaabat Sebatspor'dan Ali Bayraktar, Samsunspor'dan Stelian Kirita, Mersin İdmanyurdu'ndan Ahmet Kolcu, MKE Ankaragücü'nden Özgür Yıldırım ve Kocaelispor'dan Engin, kadroya dahil edildi. 
     Gaziantepspor, hazırlıklarını kendi tesislerinde sürdürecek. 
     
</TEXT>
</DOC>
