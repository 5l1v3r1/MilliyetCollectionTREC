<DOC>
<DOCNO> 391149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo33.html </URL>
<DATE> 2005/10/31/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Kulüpler Birliği Toplantısı'na 4 büyüklerin temsilcisi yine katılmadı 
</HEADLINE>
<TEXT>

     Kulüpler Birliği İlhan Cavcav başkanlığı'nda Ankara'da toplandı. 
     Toplantıya, 4 büyük kulübün temsilcisi yine katılmazken, Gençlerbirliği, Ankaraspor, Malatyaspor, Gaziantepspor, Ankaragücü, Konyaspor, Kayserispor ve Samsunspor'un temsilcileri toplantıda yer aldı. Denizlispor başkanı ise rahatsızlığı nedeniyle mazeret bildirerek toplantıya gelmedi. 
     Kulüpler Birliği Başkanı İlhan Cavcav, toplantı sonrası yaptığı açıklamada, hakem şikayetleri nedeniyle bayram sonrasında Merkez Hakem Kurulu ve yönetim kurulu üyeleriyle İstanbul'da tüm kulüp başkanlarının katılacağı bir toplantı yapılması yönünde fikir birliğine vardıklarını söyledi. 
     Cavcav, Kulüpler Birliğinin toplantıda aldığı kararları şöyle sıraladı 
     ''Tahkim Kurulu ile ilgili olarak son zamanlarda yaşanan sıkıntı ve kaosun aşılması için Futbol Federasyonu Yönetim Kurulu'na gerekli yasal kolaylıklar sağlanacaktır. 
     Kulüpler Birliği başkanının, federasyon yönetim kuruluna yaptığı açıklamalardan dolayı, disiplin kuruluna sevki tüm kulüplerimizi yaralamıştır. 
     Kulüpler Birliği başkanının istifaya davet yeri yerel genel kuruldur. Kulüpler Birliği Başkanı demokratik yöntemlerle, genel kurulda seçimle seçilir ve değiştirilir. Kulüpler Birliği başkanının istifası şahsi keyfe bağlı değildir. 
     Türk Futbolunun içinde bulunduğu ortam futbolumuzla ilgili ciddi problemlerin bulunduğunu göstermektedir. Türk futbolundaki sorunlar ve çözüm önerileri ile ilgili düşüncesi olan herkesin görüşlerini anlatabileceği başkanlarımızdan bakanlarımıza, futbolcularımız, teknik adamlarımız, hakemlerimiz, gözlemcilerimiz, tüm medyamız ve yazarlarımızın katılacağı bir toplantının Ocak ayında Antalya'da düzenlenmesi kararı alınmıştır. 
     Türk Futbolu için artık sorun üretme değil, çözüm bulmak için tüm futbolseverler ve futbol ailesini birarada olmaya davet ediyoruz. 
     Türk Futbolu centilmence yarışacağı saha içine dönmelidir. Türk futboluna kötü örnek olacak davranış ve açıklamalarda bulunan her kişi ve kuruma sesleniyoruz. Bırakın spor, spor yapsın.'' 
     
     TOPLANTIDA ALINAN DİĞER KARARLAR 
     Başkan İlhan Cavcav, ayrıca 14 kulübün ortak olduğu sportif A.Ş'nin de bugün itibariyle resmen kurulduğunu belirterek, ''İstanbul'da merkez ofisimizi tuttuk ve mağazalarımız çalışmaya başladı. Her hafta 200 ilköğretim öğrencisini tribünde ağırlayacağımız çocuk tribünü projesini hayata geçiriyoruz. Şampiyon taraftar projemizle de taraftarların, takımlarına SMS yoluyla göndereceği mesajlarla her hafta bir takımın taraftarını şampiyon olarak seçeceğiz'' diye konuştu. 
     
</TEXT>
</DOC>
