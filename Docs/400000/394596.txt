<DOC>
<DOCNO> 394596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur07.html </URL>
<DATE> 2005/11/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Şifre, 'Hastayım doktor ilaç getir ’ 
</HEADLINE>
<TEXT>

     Fatih KARAÇALI DHA 

      ADANA’da, sokak aralarında uyuşturucu satıcılarına yönelik operasyon yapan Narkotik Polisi, telefonla evlere uyuşturucu servisi yapan 20 yaşındaki Vahit Tuncer'i yakaladı. Vahit Tuncer'in, kendisini arayıp, Hastayım doktor ilaç getir’ şifresini söyleyen kişilerin adresine uyuşturucu götürdüğü belirlendi. Tuncer'in ifadesi doğrultusunda operasyon düzenleyen polis, uyuşturucu alemi yapan 7 kişiyi gözaltına aldı. 
     Bir ihbarı değerlendiren Kaçakçılık ve Organize Suçlar Şube Müdürlüğü’ne bağlı Narkotik Büro Amirliği ekipleri, Vahit Tuncer'in, cep telefonuyla sipariş alıp, evlere uyuşturucu servisi yaptığını belirledi. Bu kişiyi takibe alan polis, Vahit Tuncer'in telefonunu arayan alıcılarla irtibatı Hastayım doktor ilaç getir’ şifresini kullanarak sağladığını belirledi. Tuncer'i aynı şekilde cep telefonundan arayan polis, gramı 25 YTL’ye 2 paket eroin siparişi verdi. Siparişin teslim edileceği Kıbrıs Caddesi’nde pusu kuran polis, teslimat sırasında zanlıyı yakaladı. Bu kişinin üzerinden çıkan 1’er gramlık 2 paket eroine el konuldu. Bu kişinin evinde yapılan aramada ise 300 gram eroin ve 350 gram esrar ele geçti. Kendisi de kullanıcı olan Vahit Tuncer, sorgulama için götürüldüğü Emniyet Müdürlüğü’nde uyuşturucu krizine girince Ruh Sağlığı ve Hastalıkları Hastanesi’ne götürüldü. Buradaki müdahalenin ardından ifadesi alınan Tuncer, mahkemeye sevk edildi. 
     
     UYUŞTURUCU ALEMİNE BASKIN 
     Öte yandan, gözaltına alınan Vahit Tuncer’in, ifadesi doğrultusunda polis, Yeşiloba Mahallesi’ndeki Adana Genelevi’nin arkasında bulunan boş binaya baskın yaptı. TEDAŞ’a ait kullanılmayan binada uyuşturucu alemi yapan 7 kişi gözaltına alındı. Burada yapılan aramada, piyasaya sürülmek üzere hazırlanan 5’er gramlık 30 paket ile 1 kilo 700 gram esrar ele geçirildi. 
     
</TEXT>
</DOC>
