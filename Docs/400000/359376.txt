<DOC>
<DOCNO> 359376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy20.html </URL>
<DATE> 2005/07/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şahin Danıştay'da Ortada bir gerginlik yok, ben de görevli değilim 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, yargı organlarının, yargıçların yargı bağımsızlığı konusunda hassas olmalarını anlayışla ve takdirle karşıladıklarını belirterek, ''Biz de en az onlar kadar yargı bağımsızlığı, yargının siyasallaşmaması konusunda hassasız'' dedi. 
     Şahin, Yargıtay Başkanı Osman Arslan'ı ziyaretinin ardından Danıştay Başkanı Ender Çetinkaya'yı makamında ziyaret ederek bir süre görüştü. 
     Devlet Bakanı ve Başbakan Yardımcısı Şahin, yaklaşık 50 dakika süren görüşmenin ardından yaptığı açıklamada, görüşmede Danıştay'ın geçici personel ihtiyacını ele aldıklarını belirtti. 
     Özelleştirilen kuruluşlardan Özelleştirme İdaresi Başkanlığı'na başvuran çalışanların bir kısmının Danıştay'a gönderildiğini, ancak bu kişilerden bazılarının ayrıldığını ifade eden Şahin, görüşmede bunun nedenlerinin gündeme geldiğini bildirdi. Şahin, Çetinkaya'nın Danıştay'ın yeni taleplerini de ilettiğini kaydederek, bunlarla ilgili Bakanlar Kurulu'na yansıtılacak sayıyı da görüştüklerini söyledi. Şahin, ''Daha önce 20 geçici personel vermiştik, şimdi 15 daha talep oldu. Onu Bakanlar Kurulu'na yansıtacağız. Geçici personel belirli bir ücret alıyor. Bunun azlığı ve fazla mesai ücreti almamaları burada kalmalarının önündeki engel'' diye konuştu. 
     Hükümet olarak yüksek yargı organlarının başkanlarıyla her konuyu oturup müzakere edebildiklerini kaydeden Şahin, sözlerini şöyle sürdürdü 
     ''Aramızda herhangi bir sorun olmaz, olamaz. Varsa bile otururuz, bu konuyu konuşarak hallederiz. Ortada sanki bir gerginlik varmış, bu gerginliği gidermek üzere de Başbakan Yardımcısı görevlendirilmiş şeklindeki değerlendirmelerin yanlış olduğu kanaatindeyim. Türkiye'de demokratik bir nizam vardır. Bu nizam içinde her kişi ve kurumun yeri bellidir. Herkes görevini yapar. Ama bu görev yapılırken, karşılıklı diyalogu hiçbir zaman eksik etmemeliyiz. Ben bu kanaatteyim.'' Ziyaretin kendi görev alanıyla ilgili olduğunu vurgulayan Şahin, ''Ama bunu söylerken demin söylediğim cümleleri siz gündeme getirdiğiniz için söyleme ihtiyacını hissettim'' diye konuştu. 
     
     DANIŞTAY'IN BİLDİRİSİ 

     Şahin, Danıştay'ın dün yayınladığı bildirinin anımsatılması üzerine de, ''Yargı organlarımızın, yargıçlarımızın yargı bağımsızlığı konusunda hassas olmalarını anlayışla ve takdirle karşılarım. Biz de en az onlar kadar yargı bağımsızlığı, yargının siyasallaşmaması konusunda hassasız. O bakımından bu konudaki düşüncelerini açıklamalarını anlayışla karşılıyorum. Bundan da rahatsızlık falan da duymuş değiliz'' dedi. 
     2.5 yılda yargı reformu diye nitelendirilebilecek çok işler yaptıklarını belirten Şahin, şunları kaydetti 
     ''Eğer Türkiye'ye AB müzakere tarihi vermişse, yargı alanında atmış olduğumuz adımların payı büyüktür. Yüksek yargı organlarımızın, hukukçularımızın, hukuk fakültelerinin bu yargı reformunu desteklemeleri, katkıda bulunmalarının da payı büyüktür. O nedenle yargının daha da güçlendirilmesi, her türlü siyasi etki ve mülahazalardan uzak tutulması, hükümet olarak bizim de üstünde özenle durduğumuz bir konudur.'' ''Gelen tepkilerin sizce anlamı var mı, bunun anlamı ne '' sorusuna da Şahin, ''Ortada somut bir örnek varsa, bu örneği de bilmek isteriz. Yargı her türlü siyasi etkilerden uzak konumda olmalıdır. Hükümet olarak hassasız. Bunun aksine bir takım münferit de olsa uygulamalar varsa, bilmek isteriz. Çünkü gözden kaçabilir. Eğer bunu görürsek ve bilirsek, onları düzeltecek iradeye de sahibiz. Hükümet olarak bu konuda rahatız. Her türlü yapıcı önerilere de açığız'' yanıtını verdi. 
     Şahin, ''İkna oldular mı Gönül rahatlığıyla ayrılıyor musunuz '' sorusu üzerine de, ''Ben tüm görüşmelerimden her zaman olduğu gibi hep gönül rahatlığıyla ayrılmışımdır. Hepimiz milletimiz adına devlet erkini kullanıyoruz. Kuşkusuz alanlarımız farklıdır. Yasama, yürütme, yargı ayrı erklerdir. Ama sürekli birbiriyle diyalog, iletişim halinde olacaklardır. Ama birbirlerinin işlerine de karışmazlar. Bu kuvvetler ayrılığı ilkesinin de gereğidir'' diye konuştu. 
     Türkiye'nin siyasi istikrarı yakaladığını, bunun ekonomiye de sirayet ettiğini kaydeden Şahin, Anayasal çerçevede görevlerini en iyi şekilde yerine getirerek Türkiye'yi daha iyi yerlere getirmenin azim ve kararlığında olduklarını bildirdi. Şahin, ''Bu izlenemlerle buradan ayrılıyorum'' dedi. 
     
</TEXT>
</DOC>
