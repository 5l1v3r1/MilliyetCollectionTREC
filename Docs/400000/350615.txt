<DOC>
<DOCNO> 350615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun09.html </URL>
<DATE> 2005/06/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
The Times Korkunç gerçek şu ki, Türkiye'yi kaybediyoruz 
</HEADLINE>
<TEXT>

     ANKA 

İngiltere'nin en saygın gazetesi The Times, bugün yayınladığı Türkiye analizinde Erdoğan'ın ABD'de umduğunu bulamadığını belirterek, "dostane Müslüman demokrasisine en çok ihtiyaç duyulduğu sırada, Ankara başka yöne kayıyor. Korkunç gerçek şu ki, Türkiye'yi kaybediyoruz" diye yazdı. 
     İngiliz The Times gazetesi, Türkiye için "Hasta Adam ayağa kalktı, sağlıklı olduğunu göstermek için akrobatik hareketler yapıyor" dedi. 
     Türkiye’nin Batı’dan giderek uzaklaştığını, doğu ve güneye bakmaya başladığını savunan The Times AB’de Türkiye karşıtlarının arttığını, Bush Yönetinin Türkiye’ye kızgın olduğunu belirten gazete, "Türkiye kayıp değil. Henüz değil. Ancak, ülkenin jeopolitik pusulasının iğnesi son bir kaç yıl belirgin bir biçimde kaydı" yorumunu yaptı. 
     The Times, Gerard Baker imzalı bir yazıda Batı’nın Ankara’nın "dost Müslüman demokrasi"sine ihtiyaç olduğu bu sıralarda Türkiye’nin Batı’dan uzaklaştığını öne sürdü. 
     
     Erdoğan, odaya girdiğinde mekanın boşalmasına neden olan tiplerden 

     Başkan Bush’un İngiltere Başbakanı Tony Blair ile görüştükten sonra Başbakan Recep Tayyip Erdoğan’ı ağırladığına dikkat çeken The Times, "Recep Tayyip Erdoğan Sayın Blair’in yıldız kalitesinden yoksun. Sadece bir odaya girerek mekanı boşaltabilecek tiplerden" gibi eleştirilere yer verdi. Gazete, Erdoğan’ın ziyaretinin pek farkedilmediğini iddia etti. Buna karşın gazete, Erdoğan’ın "liderlik noksanlarının Türkiye’nin önemini gölgelemesi gerektiğini de yazdı. 
     Türkiye’nin soğuk savaş döneminde taşığı öneme dikkat çeken gazete, "Türkiye, 11 Eylül’den sonra Amerika ve Batı’nın hedefleri açısından daha da merkezi oldu" ifadesini kullandı. Gazete, Irak, Suriye, İran ve Suudi Arabistan gibi ülkelerin, Türkiye siyasi sisteminin yarısı kadar demokratik ve çoğulcu siyasi sistemlerini kurmalarının sağlanabilmesi halinde Ortadoğu’da "nefret dolu" ideolojilerin silinmesi için önemli bir yol katedebileceğini savundu. 
     İngiliz gazetesi, Türkiye’nin AB üyeliği vizyonu sonucunda AB’nin Türkiye’ye müzakere olanağı sağladığını, ABD’nin Türkiye’nin çağdaş dünya içerisinde kalması için çok çaba gösterdiğini belirterek şöyle devam etti 
     "Ancak korkunç gerçek budur ki muntazam bir biçimde Türkiye’yi kaybediyoruz. Amerika’nın Türkiye’ye yönelik kızgınlığı tehlikeli yeni düzeylere ulaşırken Fransa ve Avrupa’nın geri kalan bölümünde Türkiye karşıtları artıyor ve tüm bunlar, iç gelişmelerin 70 milyonluk bereketli bir ülke olan Türkiye’yi Batı’nın kucaklamasından uzaklaştırdığı bir dönemde meydana geliyor." Erdoğan hükümetinin hala AB üyeliği hedefini koruduğunu söylediğini ancak hevesin giderek azaldığını öne süren gazete, "Brüksel’de ve Washington’da sevilmediğini hisseden ve evinde İslam dayanışmasını Batı ittifaklarına tercih edenlerden gelen artan baskı altındaki Türk liderliği, başka yöne bakıyor" yorumunu yaptı. 
     
     Hasta adam ayağa kalktı, akrobasi yapıyor 

     The Times, Türkiye’nin AB yolunda çok çaba gösterdiğini, reformlar yaptığını, ekonomisinin yılda yüzde 9 civarında büyüdüğünü belirterek "Kısacası Avrupa’nın Hasta Adamı ayağa kalktı ve gerçek bir Avrupalı olmak için sağlıklı olduğunu kanıtlamak amacıyla akrobatik hareketler yapıyor" diye yazdı. 
     Türkiye-ABD ilişkilerindeki sorunlara da değinen gazete, Bush Yönetiminin Erdoğan hükümetini tezkerenin reddedilmesi konusunda hala suçladığını belirterek Türkiye’nin PKK’nin Kuzey Irak’ta serbestçe faaliyet göstermesinden çok derin bir rahatsızlık duyduklarını belirtti. 
     The Times, Türkiye’nin giderek Doğu’ya ve Güney’e baktığını, Erdoğan’ın Suriye’yi ziyaret ettiğini ve Türkiye’nin İran ile sıcak ilişkilerini sürdürdüğünü kaydetti. Gazete şöyle dedi 
     "Türkiye kayıp değil. Henüz değil. Ancak, ülkenin jeopolitik pusulasının iğnesi son bir kaç yıl belirgin bir biçimde kaydı. Dış politika uzmanları, ülkenin stratejik öneminin İkinci Dünya Savaşı’ndan sonrasına göre daha az olmadığının farkında. Bunun yarattığı fırsatların bazılarını araştırmaya başladı. Bu, soğuk savaş boyunca Türkiye’yi doğru tarafta tutmak için çok çaba gösteren Avrupa ve Amerika için kaygı verici bir haber olmalı." 

     
</TEXT>
</DOC>
