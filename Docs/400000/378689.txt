<DOC>
<DOCNO> 378689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy12.html </URL>
<DATE> 2005/09/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Şahin CHP, Meclis'i toplantıya çağırma konusunda samimi değil 
</HEADLINE>
<TEXT>

     Başbakan Vekili Mehmet Ali Şahin, terör konusunun genel görüşmeyle ele alınması amacıyla, CHP'nin Meclis'in olağanüstü toplanması için başvuruda bulunmasını ''samimi bulmadığını'' söyledi. 
     Şahin, Başbakanlık Merkez Bina'daki makamında, Türkiye Masası Şefi Lorenzo Giorgianni başkanlığındaki IMF heyetini kabul ederek yaklaşık bir saat görüştü. 
     Görüşmenin ardından gazetecilerin sorularını yanıtlayan Şahin, CHP'nin, Meclis'i olağanüstü toplantıya çağırmasına ilişkin soru üzerine şunları söyledi 
     ''Sanıyorum, CHP böyle bir kararı Pazartesi günü almıştı. Olağanüstü toplantı talebi, Meclis çalışmalarına ara vermiş ise acil, ivedi konularda Meclis'in toplantıya çağrılma keyfiyetidir. Ancak üzülerek belirtmek zorundayım ki CHP bu konuda samimi değil, niçin değil Pazartesi günü almış olduğunuz bir kararı, eğer görüşülmesi gereken acil bir konu varsa, o gün Meclis Başkanlığı'na verirsiniz ve ertesi gün de Meclis'i olaganüstü toplantıya çağırırsınız. 
     Şimdi, pazartesi günü bir karar alıyorsunuz, perşembe gününe kadar bekletiyorsunuz, Meclis'in normal açılmasına bir hafta kala Meclis'i olağanüstü toplantıya çağırıyorsunuz.'' ''Ben bunu 'üzüm yemek değil de bağcı dövmek' şeklinde değerlendiriyorum'' diyen Şahin, devamla şöyle dedi. 
     ''Çünkü niyetleri gerçekten, Türkiye'nin uzun süredir mücadele ettiği terör konusunda, Meclis'te yapılacak görüşmeyle bir fayda sağlamaksa, bunu anında, hemen yapmak gerekirdi. Bunu zamana yaymak, 'sayın Başbakan'ın Meclis'te bulunmasını arzu ettik falan' demek bunu politik amaçlara alet etmek anlamına gelir, doğrusu anamuhalefet partisi CHP'ye bu tavır yakışmamıştır. 
     Biz her zaman her konunun Meclis'te tartışılmasını kuşkusuz ki arzu ederiz. Onların yararlı önerilerini, Hükümet olarak ciddiyetle ele alır, uygulamaya yansıtırız. Ama siyasi amaçlarla verilmiş bir olağanüstü toplantı daveti, önerisi olarak değerlendiriyoruz, tabiki kararı TBMM sayın Başkanı verecektir.'' 
     
     ANAYASA DEĞİŞİKLİĞİ... 
     Anayasa değişikliği konusundaki soruya karşılık Şahin, anayasa değişikliği ile ilgili konunun ''Hükümet meselesi değil, parlamento meselesi'' olduğunu vurguladı. 
     ''Grubumuz, bir anayasa değişikliği taslağı üzerinde çalışmıştır, bu gündemindedir'' ifadesini kullanan Başbakan Vekili Şahin, şöyle devam etti 
     ''Ben de bu konuda geçmişte Anayasa Komisyonu üyesi sıfatıyla yapmış olduğum çalışmaları ve bu konudaki önerilerimi grup başkan vekilimize ifade ettim. Meclis açıldığı takdirde, bu konuda hangi adımlar atılır, ben Hükümetin bir üyesi olarak şu anda birşey söyleyebilecek durumda değilim. Tamamen gruplarımızın, parlamentonun bir görevidir bu, ancak Anayasanın belirli maddelerinin yeniden gözden geçirilmesinde ve değiştirilmesinde kişisel olarak fayda olduğu kanaatindeyim.'' 
     
     VAKIFBANK'IN HALKA ARZI... 
     Başbakan Vekili Şahin, bir gazetecinin, ''Vakıfbank'ın halka arzıyla ilgili düzenleme'' konusundaki sorusunu yanıtlarken, Vakıfbank'ın halka arzı konusunda ciddi mesafeler alındığını, Cumhurbaşkanı'nın, ilgili yasayı tekrar görüşülmek üzere parlamentoya iade ettiğini hatırlattı. 
     Şahin, Vakıfbank'ın halka arzı konusundaki düzenlemeler ilişkin şunları söyledi 
     ''Meclis açılır açılmaz, sanıyorum, 4 Ekim salı günü Plan Bütçe Komisyonu, tekrar geri gelen o kanunu ele alıp, 6 Ekim perşembe günü parlamentoda görüşüp yasalaştırırsa, bu halka arz ile ilgili herhangi bir sorun kalmayacak diye düşünüyoruz. Sayın Giorgianni bu konuda sormuştu, ona da cevabı verdik. O konuda bir sorunla karşılaşacağımız kanaatinde değiliz.'' Şahin, Vakıfbank ile ilgili düzenlemeyi, halka arz konusunda sorun kalmayacak şekilde Meclis'ten geçirmeyi düşündüklerini de ifade etti. 
     
     ''GIORGIANNI, MİLAN MAÇINDA FENERBAHÇE'Yİ DESTEKLEDİ... 
     Öte yandan Şahin, ''İtalyan'' asıllı IMF Türkiye Masası Şefi Lorenzo Giorgianni'nin, Şampiyonlar Ligi'ndeki Milan-Fenerbahçe izlediğini ve Fenerbahçeyi desteklediğini ifade ederken, Giorgianni'nin, İstanbul'daki maçı Fenerbahçe'nin kazanması temennisinde bulunduğunu da kaydetti. 
     
</TEXT>
</DOC>
