<DOC>
<DOCNO> 385312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur08.html </URL>
<DATE> 2005/10/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yaşını büyüttü, tecavüzcüsüyle evlendi 
</HEADLINE>
<TEXT>

     İsmail AKDUMAN DHA 

      SAMSUN’da oturan 14 yaşındaki H.S., kendisine tecavüz ettiği iddiasıyla 6 yıl 11 ay 20 gün hepis cezasına çarptırılan tecavüzcüsü 28 yaşındaki Ramazan Könez ile evlendi. Evlilik nedeniyle Könez'in cezası ertelendi. 
     Samsun’un Kavak İlçesi Kaya Köyü'nde oturan H.S., 2.5 yıl önce kendisine tecavüz ettiği iddiasıyla Ramazan Könez’den şikayetçi oldu. Tutuklanan Könez, 3 ay tutuklu kaldıktan sonra yargılandığı Samsun 2’nci Ağır Ceza Mahkemesi’nde, H.S. ile evlenmek istediğini söyledi. H.S., Könez’in kendisini evlenme vaadiyle kandırdıktan sonra tecavüz ettiğini belirtirken, Köyde insan içine çıkamaz oldum. Utancımdan kimsenin yüzüne bakamıyorum. Bu yüzden onunla evleneceğim'' diye ifade verdi. 
     Mahkeme, H.S.'nin evlilik işlemlerini yerine getirmesi için tahliye edilmesine karar verdi. Bu arada H.S. ve ailesi şikayetten vaz geçti. Mahkeme heyeti, tanıkları ve dosyadaki kanıtları değerlendirerek, Könez'in H.S ile evlenmemesi durumunda 6 yıl 11 ay 20 gün hapis cezasına çarptırıldığını, evliliğin gerçekleşmesi halinde bu cezanın ertelenmesine karar verdi. 
     Kısa süre önce Yargıtay'da ele alınan dava dosyası Yeni TCK'da sanık lehine hüküm olup-olmadığının incelenmesi’ amacıyla Samsun'daki yerel mahkemeye gönderildi. Samsun 2’nci Ağır Ceza Mahkemesi’nde bunun üzerine yeniden duruşma yapıldı. Ramazan Könez, duruşmada 29 Mayıs 2005 tarihli nikah cüzdanını mahkemeye vererek, H.S.’nin yaşını büyüttük. Şimdi 18 yaşında görünüyor. 4 ay önce de evlendik'' dedi. Mahkeme, Yeni TCK'da sanık lehine bir hüküm bulunmadığını göz önünde bulundurarak, eski TCK uyarınca verdiği kararını yineledi. Ramazan Könez, en az 5 yıl evli kalmadan boşandığı takdirde, hakkında verilen cezayı çekecek. 
     
</TEXT>
</DOC>
