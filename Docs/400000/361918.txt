<DOC>
<DOCNO> 361918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sontur11.html </URL>
<DATE> 2005/07/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Aydın Valisi Kuşadası'ndaki olayla ilgili incelemeler devam ediyor 
</HEADLINE>
<TEXT>

     Aydın Valisi Mustafa Malay, dün Kuşadası'nda bir minibüste meydana gelen patlamayla ilgili incelemelerinin sürdüğünü belirterek, ''Şüpheliler üzerinde duruyoruz'' dedi. 
     Vali Malay, patlamada 5 kişinin öldüğünü, 13 kişinin de yaralandığını hatırlatarak, patlamada ölenlerden Kuşadalı Deniz Tutum'un cenazesinin yarın ilçede toprağa verileceğini, İrlanda uyruklu Tana Whalen'in cenazesinin ülkesine götürüldüğünü, Kuşadası'ndaki yaralıların tedavilerinin devam ettiğini söyledi. 
     Kuşadası Kaymakamı, Jandarma Komutanı, İstihbarat Müdürü ile ilçede toplantı halinde olduklarını ifade eden Malay, şu bilgileri verdi 
     ''Değişen fazla bir şey yok. Patlamayla ilgili incelemelerimiz sürüyor. Şüpheliler üzerinde duruyoruz, ancak resmen gözaltına alınan kimse yok. 
     İngiltere'nin Ankara Büyükelçiliği'nden de görevliler bilgi almak için Kuşadası'na geldi. 
     Görüşmelerimiz sürüyor. Kuşadası ve İzmir'deki hastanelerde bulunan yaralıları ziyaret ederek, sağlık durumlarıyla ilgili bilgi alacağız.'' Vali Malay, patlamaya neden olan maddeyle ilgili hazırlanan raporların henüz ellerine geçmediğini sözlerine ekledi. 

     
</TEXT>
</DOC>
