<DOC>
<DOCNO> 397460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonyas10.html </URL>
<DATE> 2005/11/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Öğrenciler nasıl öğretmen istiyor 
</HEADLINE>
<TEXT>

     İlköğretim öğrencileri arasında yapılan bir araştırmaya göre, öğrenciler öğretmenlerinin çocukları sevmesi, herkese eşit davranması, sabırlı, hoşgörülü, güler yüzlü, güvenilir ve esprili olmasını istiyor. 
     Ankara Üniversitesi Eğitim Bilimleri Fakültesi Öğretim Üyesi Yrd. 
     Doç. Dr. Erten Gökçe, Ankara’daki 12 okulda öğrenim gören 426 ilköğretim öğrencisi arasında "İlköğretim öğrencilerinin görüşlerine göre öğretmenlerin etkililiği" konulu bir araştırma yaptı. 
     Öğrencilerin verimli ve etkili bir öğretmenin sahip olması gereken özelliklerle ilgili düşüncelerine yönelik saptamalarda bulunulan araştırmada, öğrencilerin öğretmenlerinin çocukları sevmesi, herkese eşit davranması, sabırlı, hoşgörülü, güler yüzlü, güvenilir ve esprili olması gibi özellikler taşımasını istediği ortaya çıktı. 
     Verimli ve etkili öğretmenin sahip olması gereken özelliklerle ilgili öğrencilere sorulan soruya en fazla verilen cevaplar sırasıyla şöyle oldu 
     "Çocukları sevmelidir ve onlara iyi davranmalıdır. Sabırlı ve hoşgörülü olmalıdır. Herkese eşit davranmalı, ayrım yapmamalıdır. 
     Güler yüzlü olmalıdır. Konuyu iyi ve anlaşılır bir biçimde anlatmalıdır. Bilgili olmalıdır. Öğrencileri dinlemelidir. Verdiği sözleri tutmalıdır. Sınıfı iyi yönetmelidir. Anlamadığımız konuları tekrar etmelidir. Etkili ve güzel konuşmalıdır. Esprili ve neşeli olmalıdır. Temiz ve düzenli olmalıdır. Güvenilir olmalıdır. 
     Velilerimizle iyi ilişkiler kurmalıdır. Saygılı olmalıdır. Bağışlayıcı ve affedici olmalıdır. Güzel, yakışıklı olmalıdır." 
     
     ÖĞRETMENLERİNİ BAŞARILI BULUYORLAR 
     Araştırmaya göre, "öğrencilerin yüzde 74.65’i öğretmeninin çok başarılı, yüzde 14.55’i orta düzeyde başarılı, yüzde 10.80’i ise az başarılı olduğunu" bildirdi. 
     Öğrencilerin yüzde 89.67’sinin öğretmenlerinin ders anlatırken örnekler verdiğini, yüzde 81.69’u anlamadıkları yerleri tekrar ettiğini belirttiği araştırmada, deneklerin çok büyük çoğunluğu öğretmenlerinin öğrettiği konulardan soru sorduğunu ve sınıf içinde düzeni sağladığını bildirdi. 
     Araştırmaya katılan öğrencilerden yüzde 85.69’u öğretmenlerinin sordukları sorulara cevap verdiğini, yüzde 83.57’i konuları anlaşılır bir biçimde sunduğunu söylerken, yüzde 76.5’i öğretmenlerinin açık, net ve anlaşılır konuştuğunu, yüzde 75.35’i derse güler yüzlü başladığını kaydetti. 
     
     ÖĞRETMENLERE ÖNERİLER 
     Öğretmenlerin sınıf içi öğretim etkinliklerini gerçekleştirirken sürekli hareket etmesi ve dersi oturmadan sunması gerektiğine dikkat çekilen araştırmada, öğretmenlerden öğrencileri arasında kesinlikle ayrım yapmaması, sınıfta herkese eşit söz hakkı tanıması ve sabırlı davranması istendi. 
     Araştırmada, etkili ve verimli öğretmen olmak için şu önerilerde bulunuldu 
     "Öğretmenler okul-aile işbirliğinin geliştirilmesine önem vermeli, velilerin okul etkinliklerine aktif olarak katılmasını sağlayacak çalışmalar yapmalıdır. Öğretmenler öğretim sürecinde yaparak, yaşayarak öğrenmeye olanak sağlayan çevre ve okul gezilerine daha çok yer vermelidir. İlköğretim öğretmenleri öğrencileri sevmeli, onlara güler yüzlü, hoşgörülü ve anlayışlı davranmaya özen göstermelidir. Öğretmenlerle öğrenciler arasında karşılıklı saygı ve sevgiye dayalı bir etkileşim ve işbirliği ortamı oluşturulmalıdır. 
     Ayrıca öğretmenlerin ilkeli, tutarlı tutum ve davranışlarıyla öğrencilerine örnek olması gereklidir. Öğretmenler her öğrencinin farklı özellikte olduğunu ve farklı ilgili ve ihtiyaçları olabileceğini göz ardı etmemelidir." 
     
</TEXT>
</DOC>
