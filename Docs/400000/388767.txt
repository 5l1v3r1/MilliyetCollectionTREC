<DOC>
<DOCNO> 388767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun05.html </URL>
<DATE> 2005/10/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Wilma kasırgası, Meksika'da... 
</HEADLINE>
<TEXT>

     Karayibler'de 13 kişinin ölümüne yol açan Wilma kasırgası, Meksika'nın Yucatan yarımadası kıyılarını vurmaya devam ediyor. 
     Kategori derecesi dörde düşürülen kasırganın rüzgar hızının 220 kilometreye ulaşmasıyla ünlü Cancun sahil bölgesini sular altında bıraktığı, ağaç ve araçları yerden yere vurduğu belirtildi. 
     En büyük zararı Cozumel adasında veren ve Cancun'daki 30 bin turisti, sığınak olarak kullanılan otellere hapseden kasırganın daha sonra güneydeki Playa de Carmen'e yöneldiği öğrenildi. 
     Bölgenin büyük bölümünde elektriklerin kesildiği, acil yardım ekiplerinin şiddetli rüzgar nedeniyle ihtiyaç duyulan bölgelere ulaşmakta zorluk çektiği bildirildi. 
     Wilma kasırgası, bir yandan Yucatan'ı vururken, bir yandan da Küba'nın batısında etkisini hissettiriyor. Aşırı yağışların yanı sıra yüksekliği 6 metreye ulaşan dalgaların Küba'nın Yucatan boğazını gören kıyılarını sular altında bıraktığı belirtildi. 
     Yavaş hareket eden kasırganın bölgedeki etkisini yarına kadar sürdürmesi ve pazartesi günü Florida'da kendisini hissettirmesi bekleniyor. 
     Kasırga nedeniyle Cancun ve civarıyla Küba'nın batısındaki bazı bölgelerde ikamet edenler ve turistler tahliye edilmişti. 
     
</TEXT>
</DOC>
