<DOC>
<DOCNO> 356927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun20.html </URL>
<DATE> 2005/06/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Almanya sular altında... 
</HEADLINE>
<TEXT>

     Aşırı sıcakların hüküm sürdüğü Almanya'da, dün gece ülkenin batısında ve güneyinde şiddetli yağışlar su baskınlarına yol açtı ve hayatı felce uğrattı. 
     Bavyera eyaletinde yıldırım çarpması sonucu 17 yaşındaki bir gencin öldüğü, acil yardım merkezine birkaç saat içinde 400'den fazla başvuruda bulunulduğu bildirildi. 
     Baden-Württemberg eyaletinde ise yıldırım çarpması sonucu bir evin ve bir kağıt fabrikasının yandığı, yangınların geç saatlerde söndürüldüğü belirtildi. Kuzey Ren Vestfalya eyaletinde çok sayıda karayolu ve otoyolun sular altında kaldığı, Rheinland-Pfalz eyaletinde de çok sayıda evde su baskını olduğu kaydedildi. 
     Frankfurt havaalanında aşırı yağışlar yüzünden yaklaşık 1 saat sefer yapılamazken, Brezilya ile Arjantin arasında oynanan ''Konfederasyon Kupası'' finalinin yapıldığı Frankfurter Commerzbank-Arena adlı stadın çatısının çatlaması sonucu sahanın köşesi sular altında kaldı. 
     
</TEXT>
</DOC>
