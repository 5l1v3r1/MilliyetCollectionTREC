<DOC>
<DOCNO> 369553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonspo27.html </URL>
<DATE> 2005/08/13/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Yıldız "Oyuncularıma mağlup olsalarda inanıyorum" 
</HEADLINE>
<TEXT>

     Çaykur Rizespor Teknik Direktörü Metin Yıldız, oyuncularına mağlup olsalar da güvendiğini söyledi. 
     Metin Yıldız, 2-1 mağlup oldukları Samsunspor maçının ardından düzenlenen basın toplantısında, ligdeki ikinci maçlarında pozisyon olarak rakiplerinden üstün olduklarını belirtti. 
     Oyuncularının futbol adına yapılması gerekenleri yaptığını ifade eden Yıldız, "Maçta beraberliği yakaladıktan sonra birçok gol pozisyonuna girdik, ancak bunları değerlendiremedik. Tabii ki biz bunların arkasına sığınmıyoruz. Bu pozisyonları sonuçlandırmamız gerekiyordu" dedi. 
     Kendi içlerinde sorunlar olduğunu, oyuncu bazında çeşitli nedenlere aralarında olmayan oyuncular olduğunu kaydeden Yıldız, şunları söyledi 
     "Onları kadromuza dahil edemedik. Ancak böyle zor günlerde ben oyuncularıma her zaman güvendim. Bundan sonra da güveneceğim. Hiç bir zaman oyuncularımı malzeme yapmayacağım. Bu benim karakterime uygun değil. Ama oyuncumun da benim karakterime uygun davranması gerekir. 
     Hayatımda hiç bir zaman ihanet etmedim, ama ihanet edeni de bulunduğum yerde barındırmam." Yıldız, en kısa zamanda sorunlarını halledip yollarına devam edeceklerini vurgulayarak, "Bu ihanet skorla ilgili değil. Her şeyin bir sınırı var. Bugüne kadar bir takım olaylara müsamaha gösterildiyse, bunun nedenleri var. Nedenlerini yeri geldiği zaman açıklarım. Oyuncularıma ise mağlup olsalar da güveniyorum" diye konuştu. 
     
     SAMSUNSPOR CEPHESİ 
     Samsunspor Teknik Direktörü Şaban Yıldırım ise kendileri açısından çok zor bir maç olduğunu söyledi. 
     Özellikle maçın ikinci yarısında Çaykur Rizespor’un, geliştirdiği ataklarla kendilerini bunalttığını ifade eden Yıldırım, "Ama biz sahada çok iyi ve doğru mücadele ettik" dedi. 
     Maçta sergiledikleri doğru mücadeleyi, rakiplerinin üzerlerine geldiği anlarda iyi çıkışlar yaparak süsleyebilmeleri halinde çok daha farklı olabileceğini dile getiren Yıldırım, "O çıkışları bu oyun disiplinimize yansıtınca, çok daha iyi bir Samsunspor ortaya çıkacaktır" diye konuştu. 
     Öte yandan, maç sonrası Çaykur Rizesporlu oyuncularla bazı taraftarlar arasında tartışma yaşandı. Tartışmanın büyümesini araya giren teknik direktör Metin Yıldız önledi. 
     
</TEXT>
</DOC>
