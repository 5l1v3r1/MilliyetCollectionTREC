<DOC>
<DOCNO> 371744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/guncel/gunz1.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



Karada batık gemi bulundu 

ÖMER ERBİL İstanbul 
İstanbul 1 Nolu Kültür ve Tabiat Varlıklarını Koruma Kurulu, Marmaray kapsamında, Yenikapı'da yapılan kazılarda bulunan batık gemi için, metro istasyonu içinde bir müze yapılmasına karar verdi. Gemiden amforalar ve ahşap parçaları ortaya çıktı. Geminin 11. yüzyıldan kalma bir Bizans gemisi olduğu anlaşıldı. 

Anne, iki kızını boğdu 

GÜMÜŞHANE DHA 
Gümüşhane'nin Kelkit ilçesinde cinnet getiren Hatice Cebe 26 , biri 3 diğer 5 yaşındaki iki kızını boğarak öldürdü. Deliler köyünde dün yaşanan olayda, bir süredir psikolojik tedavi gördüğü iddia edilen Cebe, evdeki kızları Esma 5 ve Melek'i 3 elleriyle boğdu. Hatice Cebe, jandarma tarafından gözaltına alındı. 

Öfkeli baba cinayet işledi 

OSMAN KARA İstanbul 
Gaziosmanpaşa'da Devran Yılmaz, oğlu ile kavga eden genci öldürdü. Selçuk Harmancı 23 ile Yaşar Yılmaz önceki gün bilinmeyen bir sebeple tartıştı. Bir gün sonra Harmancı, kıraathanede otururken, Yılmaz'ın babası Devran Yılmaz, gelerek, "sen benim oğlumu nasıl döversin" dedi ve genci tabancayla öldürdü. 

12 dakikalık yağmurda 3 ölü 

YOZGAT DHA 
Yozgat'ın Çadırardıç Beldesinde dün başlayan ve 12 dakika süren şiddetli yağışın neden olduğu sele kapılan Süleyman Sağ 12 , Ayşe Deniz 35 ve kızı Şemse Deniz 12 yaşamını yitirdi. Şiddetli yağış Rize'de de etkili oldu. Bir minibüsün aşırı yağış nedeniyle uçuruma yuvarlanması sonucu iki kişi hayatını kaybetti. 

Çocuk kavgası 1 ölü, 1 yaralı 

İSTANBUL Milliyet 
Pendik'te çocukları üç gün önce birbirleriyle kavga ettikleri belirtilen Mahmut T. ve Halis A. karşılaştı. Bu kişiler ile gelen yakınları arasındaki tartışma bıçaklı sopalı kavgaya dönüştü. Halis A. bıçak, Mahmut T. ise sopa darbesiyle yaralandı. Halis A. kurtarılamadı. Mahmut T. ise tedaviye alındı. 

Rus turist ölüme atladı 

KEMER DHA 
Balayı için eşiyle Antalya Kemer'de bulunan Rus turist "Parasailing" Tekneye halatla bağlı paraşüt yaparken, öldü. Paraşütle riskli hareketler yapan Alexey Morozov tekne kaptanı tarafından uyarıldı. Bir süre sonra emniyet kilidini açan Alexey, 60 metre yüksekten denize atladı. Hızla denize çakılan Alexey, yaşamını yitirdi. 

Fethiye'de orman yangını 

MUĞLA DHA 
Muğla'nın Fethiye ilçesinde dün çıkan orman yangınında 50 hektarlık alan kül oldu. Muğla Orman Bölge Müdür Yardımcısı Mümtaz Kanat, Çenger Köyü Bağbaşı Mevkii'nde çıkan yangınının akşam saatlerinde tamamen kontrol altına alındığını bildirdi. Kanat, yangının çıkış nedeniyle ilgili araştırmanın sürdüğünü söyledi. 

8 torun sahibi Loto talihlisi 

KİLİS DHA 
Sayısal Loto'nun önceki gün yapılan çekilişinde 707 bin 751 YTL kazanan Kilisli TIR şoförü 12 çocuk, 8 torun sahibi Fayat Kuş 51 , "Artık kimsenin şoförü olmayacağım. Kendimin şoförü olacağım" dedi. Fotoğraf çektirmek istemeyen Kuş, bir bankanın şube müdürüyle birlikte parasını almak için Ankara'ya gitti. 


</TEXT>
</DOC>
