<DOC>
<DOCNO> 354001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko20.html </URL>
<DATE> 2005/06/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yapı Kredi Mayıs'ta iç borç stokundaki gerileme 1.1 milyar YTL 
</HEADLINE>
<TEXT>

     Yapı ve Kredi Bankası, Mayıs ayında iç borç stokundaki gerilemenin 1.1 milyar YTL olarak gerçekleştiğini ancak, Türk Lirası'nın dolar karşısında değer kazanmış olmasının etkisiyle, stokun döviz cinsinden değerinin arttığını, 2004 yıl sonunda 167.3 milyar dolar seviyesinde olan iç borç stoğunun Mayıs ayı sonununda 172.1 milyar dolar seviyesine yükseldiğini bildirdi. 
     Yapı Kredi Kurumsal ve Ekonomik Araştırmalar Yönetimi tarafından hazırlanan raporda, Nisan sonu itibariyle 236.2 milyar YTL seviyesinde bulunan iç borç stokunun Mayıs ayı sonunda 235.1 milyar YTL seviyesine gerilediği ve sözü edilen gerilemede Tasarruf Mevduatı Sigorta Fonu'nun TMSF Hazine'ye yaptığı erken ödemeler ve Merkez Bankası portföyünde bulunan kağıtların bir kısmının itfa edilmesinin etkili olduğu kaydedildi. 
     Mayıs ayında TMSF portföyünde bulunan tahvil stokunun yaklaşık 650 milyon YTL azaldığı, bu gerilemenin 250 milyon YTL'lik kısmının Mayıs ayında vadesi dolan tahvillerin itfa edilmesinden, 293 milyon YTL'lik kısmının ise TMSF'nin Hazine'ye erken itfalarından kaynaklandığı aktarılan raporda, TMSF porföyünde bulunan tahvil stokundaki azalmanın kalan yaklaşık 100 milyon YTL'lik kısmınınsa kurlardaki gerilemeden kaynaklandığı tahmini yapıldı. 
     Raporda, ''Mayıs ayında dikkat çeken diğer bir önemli gelişme ise, Merkez Bankası portföyünde bulunan iç borç stokunun yaklaşık 640 milyon YTL azalmış olmasıdır. Sonuç olarak, Mayıs ayında iç borç stokundaki gerileme 1.1 milyar YTL olarak gerçekleşmiştir'' denildi. 
     Mayıs sonu itibariyle iç borç stokunun yüzde 76'sının nakit, yüzde 24'ünün nakit dışı kağıtlardan oluştuğuna dikkat çekilen çalışmada, 2004 yılsonu itibariyle, nakit kağıtların payının yüzde 74, nakit dışı kağıtların payının ise yüzde 26 seviyesinde olduğu anımsatıldı. 
     
     ALICILARA GÖRE DAĞILIM 
     İç borç stokunun alıcılara göre dağılımı incelendiğinde ise, kamunun portföyünde bulunan kağıt stokunun azaldığı, piyasa portföyünde bulunan kağıt stokunun ise artmakta olduğu ifade edilen raporda, 2004 yılsonu itibariyle kamunun portföyünde bulunan bono tahvil stokunun payı yüzde 37 iken, bu oranın Mayıs sonunda yüzde 34'e gerilediği, dolayısıyla, bu dönemde piyasa tarafından tutulan iç borç stokunun payının yüzde 63'ten yüzde 66'ya yükseldiği değerlendirildi. 
     İç borç stoku verilerinde dikkati çeken bir başka noktanın, değişken faizli tahvillerin toplam borç stoku içindeki payının artmakta, döviz cinsi dövize endeksli tahvillerin payının ise azalmakta olduğu ifade edilen raporda, 2004 yılsonuyla Mayıs ayı verileri karşılaştırıldığında, değişken faizli iç borçlanma senetlerinin payının yüzde 40.1'den yüzde 41.4'e yükseldiği, döviz cinsi ve dövize endeksli iç borçlanma senetlerinin payının ise yüzde 17.6'dan yüzde 16.2'ye gerilediğinin görüldüğü açıklandı. 
     Raporda şu görüşlere yer verildi 
     ''Sabit faizli tahvil bono stokunun payı ise bu dönemde yaklaşık yüzde 42.5'lik seviyesini korumuştur. Bu veriler, iç borç stokunun döviz hareketlerine olan duyarlılığının azalmakla birlikte, faiz oynaklıklarına olan duyarlılığının artmakta olduğuna işaret etmektedir. 
     Son olarak, Mayıs ayında iç borç stokunun nominal olarak gerilemesine rağmen, Türk Lirası'nın dolar karşısında değer kazanmış olmasının etkisiyle, stokun döviz cinsinden değerinin arttığı görülmektedir. Nisan sonunda 170.6 milyar dolar olan iç borç stoku Mayıs sonununda 172.1 milyar dolar seviyesine yükselmiştir. İç borç stoku 2004 yılsonunda 167.3 milyar dolar seviyesindeydi.'' 
     
</TEXT>
</DOC>
