<DOC>
<DOCNO> 353873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/spo07.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rakibi büyütmeyin' 
</HEADLINE>
<TEXT>


U 20 Milli Takımımız'ın ve Leverkusen'in golcüsü Sezer Öztürk, İspanya'dan çekinmediklerini söyledi, "Onlarla yapacağımız maçta en az hata yapan kazanacak. Onlar da, biz de bekleyeceğiz" diye konuştu 

EBRU KÖKSALDI 


Hollanda'da yapılan Dünya 20 Yaşaltı Dünya Şampiyonası'nda İspanya ile eşleşen Millilerimiz'in yıldızı Sezer Öztürk, yarınki karşılaşma için iddialı konuştu. 
Ukrayna karşılaşmasında fileleri iki kez havalandırma başarısını gösteren Leverkusen'in genç oyuncusu, İspanya karşısında geçen yılın rövanşını alacaklarını belirtti. 
Rakibin iyi futbolculara sahip olduğunu, ancak Türkiye'den daha kaliteli olmadıklarını vurgulayan Sezer şunları söyledi 
"Geçen sene başa baş mücadele ettiğimiz maçlarda son dakikada yenilmiştik. Şanssızdık. Bu kez şans bizden yana olsun. İspanya takım oyunu oynuyor. Güçlerini bildiğimiz, tanıdığımız için daha iyi motive olup hazırlanacağız. Mesela Çin ile oynadık. Onları kimse bilmiyordu. Tanıdığımız takımla karşılaşmak avantaj. Topa iyi sahip oluyorlar. Zaten İspanyol futbolunun özelliği bu. Ama onları fazla büyütmeye de gerek yok." 
Türkiye - İspanya maçında en az hata yapanın kazanacağını ifade eden Sezer Öztürk, "Onlar da, biz de rakibin yanlış yapmasını bekleyeceğiz" yorumunu yaptı. 


</TEXT>
</DOC>
