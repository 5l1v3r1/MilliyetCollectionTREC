<DOC>
<DOCNO> 383700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonyas17.html </URL>
<DATE> 2005/10/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Hollywood, prezervatif kullanımını özendirmiyor .. 
</HEADLINE>
<TEXT>

     İngiltere'de bir araştırma, Hollywood sinemasını, prezervatif kullanımını özendirmemekle ve uyuşturucunun tehlikelerine dikkati çekmemekle eleştirdi. 
     Avustralyalı 3 tıp uzmanı tarafından yapılan ve sonuçları Journal of the Royal Society of Medicine dergisinde yayımlanan araştırmada, özellikle son 20 yıldaki Hollywood prodüksiyonlarında, korunmasız cinsel ilişki sahnelerinin ve uyuşturucu kullanılan sahnelerin yoğunluğuna dikkat çekildi. 
     Araştırmanın lideri olan, Sydney Üniversitesi'nden Dr. Hasantha Gunasekera, tüm zamanların en çok izlenen 200 Hollywood filmini büyüteç altına aldıklarını, bunların 87'sinin, dünyada ilk AIDS vakasının bildirildiği 1983 yılından bu yana çevrilen filmler olduğunu belirtti. 
     Gunasekera, bu filmlerde cinsel ilişki sahnesi bulunduğunu, ancak sadece birinde prezervatif kullanımının söz konusu olduğunu, ayrıca bu filmlerin yarısından fazlasında uyuşturucu kullanılan sahnelere rastlandığını ifade etti. 
     Avustralyalı doktor, pervasızca uyuşturucu kullanılan ve korunmasız cinsel ilişki içeren sahnelerin, dünyanın en çok izlenen filmlerinde boy göstermesinin endişe verici olduğunu vurgulayarak, Hollywood'un, AIDS'in dünya çapında artmasını engellemek için hiçbir çaba göstermediğini savundu. 
     
</TEXT>
</DOC>
