<DOC>
<DOCNO> 378988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonsiy12.html </URL>
<DATE> 2005/09/16/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Şahin'den Ermeni tasarısını kabul eden parlamentolara tepki 
</HEADLINE>
<TEXT>

     Başbakan Vekili Mehmet Ali Şahin, "sözde Ermeni soykırımına ilişkin kabul edilen tasarıların Türkiye’den çok, kabul eden ülkelere ve parlamentolarına eksiklik getireceğini" bildirdi. 
     Şahin, Bağcılar’da Vakıflar İlköğretim Okulu’nun açılış töreninin ardından basın mensuplarının, ABD Temsilciler Meclisi Uluslararası İlişkiler Komitesi’nin sözde Ermeni soykırımını tanıyan 2 tasarıyı kabul etmesiyle ilgili soruları üzerine şunları söyledi 
     "Komisyonda kabul edildiğini biliyorum. Daha önce buna benzer girişimde bulunulmuştu. Bu tür karar tasarılarıyla sonuç almak mümkün değil. Türkiye’ye kabul edemeyeceği bir şeyi kabul ettirmek asla mümkün değil. Bunu tüm ülkelerin, ülke yöneticileri ve parlamenterlerinin bilmesi gerekir. Tarihi tarihçilere bırakmak, dünya ulusları yöneticileri olarak geleceği daha barışçı kurmakla sorumluyuz. Düşmanlıklar ve husumet üzerine insanlık hiçbir şey kazanamaz. Ben o tür karar tasarılarının kabulünün, bizden ziyade bu tasarıları kabul eden ülkelere ve parlamentolarına bir eksiklik getireceğini düşünüyorum." Başbakan Vekili Şahin, bu sırada gerçekleştirdiği telefon konuşmasının ardından, "Başbakan Recep Tayyip Erdoğan’ın kendisini ABD’den arayarak kapanan yol hakkında bilgi istediğini, kendisinin de bunun için Düzce Valisi ile görüştüğünü" söyledi. 
     
</TEXT>
</DOC>
