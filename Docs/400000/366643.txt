<DOC>
<DOCNO> 366643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun14.html </URL>
<DATE> 2005/08/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İran'da Ahmedinecad dönemi resmen başladı 
</HEADLINE>
<TEXT>

     İran'ın dini lideri Ayetullah Ali Hamaney, Mahmud Ahmedinecad'ın cumhurbaşkanlığını onayladı. 
     Böylece İran'da 8 yıllık Muhammed Hatemi dönemi sona ererken, yeni dönem başladı. 
     Cumhurbaşkanlığının onaylanması için düzenlenen törene, İranlı üst düzey yetkililer, bakanlar, milletvekilleri, yüksek rütbeli asker ve polisler, din adamları ile yabancı ülke büyükelçileri ve vatandaşlar katıldı. 
     Hamaney, törende yaptığı konuşmada, ABD Başkanı George Bush'un, cumhurbaşkanlığı seçimlerinden önce İran halkından seçimlere katılmamasını istediğini hatırlatarak, "Bizim halkımız, seçime çoğunlukla katıldı ve onları hayal kırıklığına uğrattı" dedi. 
     Amerikalı bir yetkilinin "Biz İran'daki demokrasiyi kabul etmiyoruz" dediğini anımsatan Hamaney, "Biz de ABD'deki demokrasiyi kabul etmiyoruz. Çünkü ABD'nin demokrasisi, siyonistlerin parasıyla tesis edilen demokrasidir" diye konuştu. 
     Hamaney, uluslararası ilişkilerde özellikle Müslüman ve komşu ülkelerle ilişkileri geliştirmek istediklerini ifade ederek, "İran'ın barış istediğini, hiçbir devletle savaşmak istemediğini" söyledi. 
     Ayetullah Hamaney, Ahmedinecad'dan, halka verdiği sözleri tutmasını ve milletin haklarını savunması istedi. 
     Görevi Ahmedinecad'a devreden Hatemi, dini lider Hamaney'in Ahmedinecad'ın cumhurbaşkanlığını onay mektubunu okudu ve yeni cumhurbaşkanını tebrik etti. Ahmedinecad'ın cumhurbaşkanlığını onay mektubunda Hamaney, "Seni, doğru yoldan, devrim ilkelerinden ayrılmadığın ve halka hizmeti unutmadığın sürece cumhurbaşkanı ilan ediyorum" dedi. 
     Mahmud Ahmedinecad da konuşmasında, hükümetini 4 temel ilke üzerine kuracağını, bu ilkelerin, adaletin topluma yayılması, halka hizmet, ülkenin ilerlemesi, yoksulluk ve yolsuzlukla mücadele olduğunu söyledi. 
     Seçimden önce verdiği bütün sözleri yerine getireceğini dile getiren Ahmedinecad, ülke içinde ve dışında İran'ın haklarını koruyacağına söz verdi. 
     Ahmedinecad, 6 Ağustos Cumartesi günü mecliste yemin ederek cumhurbaşkanlığı görevine resmen başlayacak ve 2 hafta içinde bakanlar kurulu listesi ile hükümet programını meclise sunacak. Sunulan listeyi bir haftada inceleyecek olan meclis, yeni hükümet üyeleri için ayrı ayrı oylama yapacak. 
     Ahmedinecad'ın kabinesi için güvenoylamasının 23 Ağustos'ta yapılması öngörülüyor. 
     
     HATEMİ DÖNEMİ SONA ERDİ 

     Ahmedincad'ın cumhurbaşkanlığı görevini devralmasıyla 8 yıllık Muhammed Hatemi dönemi sona ermiş oldu. 
     Hatemi, 17 Mayıs 1997'de yapılan 7. cumhurbaşkanlığı seçimlerinde oyların yüzde 69'unu alarak iktidara gelmiş, 23 Haziran 2002'deki 8. cumhurbaşkanlığı seçimlerini de yüzde 79.9 gibi rekor oranla kazanmıştı. 
     İran'da reformist hareketi iktidara taşıyan Hatemi, muhafazakarların engellemelerine rağmen önemli reformların gerçekleştirilmesinde etkili oldu. 
     
</TEXT>
</DOC>
