<DOC>
<DOCNO> 378894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun16.html </URL>
<DATE> 2005/09/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Avrupa basını Türkiye, Almanya seçimlerine damgasını vurdu 
</HEADLINE>
<TEXT>

     BBC TÜRKÇE ve AA 

Avrupa gazeteleri, Almanya'da bu pazar yapılacak seçimler öncesinde Başbakan Schröder'in, rakibi Hristiyan Demokrat lider Merkel ile arasındaki farkı hızla kapatmasına geniş yer verdi. İngiliz The Guardian, "Türkiye, Almanya seçimlerine damgasını vurdu" başlığını kullandı. 
     Guardian, Almanya Dışişleri Bakanı Joschka Fischer'in Bild gazetesine verdiği demeçten bir alıntı yaptı "Türkiye'ye üyelik yerine imtiyazlı ortaklık öneren muhafazakarların tutumu, tehlikeli ve sorumsuzca". 
     Şimdiye kadar seçim tartışmalarında küçük bir yer işgal eden Türkiye'nin, oylama yaklaştıkça ağırlığını hissettirdiğini yazıyor Guardian. Haberde, Hristiyan Demokrat lider Angela Merkel'e beklenmedik bir isimden de destek geldiği hatırlatılmış. 
     Türkiye'nin Avrupa Birliği'ne üye olabileceğini düşünmek saçmalık diyen Almanya'nın eski sosyal demokrat Başbakanı Helmut Schmidt şöyle devam ediyor 
     "Türkiye bizden tamamen farklı bir kültürden geliyor. Ekonomik işbirliği tamam, gümrük birliği tamam, ancak Türkiye'deki nüfus fazlasının serbest dolaşımına hayır." 
     
     Der Tagespiegel Schröder'in performansı mükemmel 

     Der Tagespiegel, Başbakan Gerhard Schröder'in son aylarda tam bir dönüşümden geçtiğini söylüyor. "Onu eleştiren bizleri cezalandırdı" diye devam eden gazete, Schröder'in mükemmel bir performans sergilediğini dile getiriyor ve noktayı şu sözlerle koyuyor "Eğer seçim kampanyasında sergilediği performansı iktidarda sergileseydi bu seçime gerek kalmazdı." 
     
     Liberation Türkler Schröder'e güveniyor 

     Fransız Liberation gazetesi, Türkiye konusunun, Almanya'daki seçim kampanyasında etkili olduğunu yazdı. 
     Almanya'da yaklaşık 600 bin civarındaki Türk seçmenin Sosyal Demokrat Parti'ye SDP oy vermeyi planladığını belirten gazete, "Hıristiyan Demokrat Parti'nin CDU Türkiye'nin AB üyeliğine karşı tavrının, bunda önemli ölçüde etkili olduğu" yorumunu yaptı. 
     Türk seçmenlerin yüzde 9.3'ünün, Yeşiller Partisi'ne oy vermeye hazırlandığı hatırlatılan haberde, daha çok CDU'ya yakın başarılı Türk işadamlarının bile sağcı partinin Türkiye karşıtı tavrı yüzünden SDP'ye oy vereceği belirtildi. 
     
     Tribune de Geneve Merkel karizma yoksunu 

     İsviçre'de yayımlanan Tribune de Geneve, Schröder'i canlandırıp kendine getirenin kıyasıya rekabet olduğunu savunuyor. 
     Gazete Başbakan'ın ayrıca, orta yolcu imajını da sağlamlaştırdığı, bir yandan ekonomide reformun gereğini savunurken, öte yandan sosyal duyarlılıktan ödün vermediğini yazıyor. Rakibi Angela Merkel ise, karizmadan yoksun olarak tanımlanmış. 
     
     Le Temps Başbakan'ın büyüleme yeteneği 

     Başka bir İsviçre gazetesi, Le Temps ise, Schröder'in başarısını, mücadelecilik ve kararlılığına, ayrıca kitleleri bir aktör edasıyla büyüleme yeteneğine bağlıyor. 
     Gazete bu kıyasıya rekabetten bir sosyal demokrat - muhafazakar koalisyonu çıkacağını savunuyor ancak şunu sormadan da edemiyor "Sosyal Demokrat Parti, sosyal ve mali reform için zamanında kendi başbakanından esirgediği desteği, koalisyonda bulunduğu Hristiyan Demokrat Merkel'e nasıl verecek " 
     
     Günter Grass'tan Schröder'e övgüler 

     Schröder ve sosyal demokrat iktidarı ile ilgili övgü dolu bir yazı da Guardian'da. Nobel ödüllü edebiyatçı Günter Grass imzalı makalede, Schröder iktidarının karnesi çıkarılmış. 
     Grass'ın tam not verdiği derslerin başında, Başbakan'ın Irak politikası geliyor. "Sosyal Demokrat Yeşiller iktidarının kararlı tutumu sayesinde, askerlerimiz uluslararası hukuka aykırı bir savaşa bulaşmamış oldu. Bu siyaset Almanya'nın imajını güçlendirmiştir." diyor Günter Grass. 
     
</TEXT>
</DOC>
