<DOC>
<DOCNO> 395641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/siyaset/siy03.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sonunuz Irak gibi olmasın' 
</HEADLINE>
<TEXT>


Suriye'nin Hariri suikastı konusunda BM ile işbirliği yapması için dün Şam'a jet bir ziyaret gerçekleştiren Dışişleri Bakanı Abdullah Gül, Devlet Başkanı Esad'a "Saddam'ı da uyarmıştık, dinlemedi" dedi 

UTKU ÇAKIRÖZER Ankara 


Dışişleri Bakanı Abdullah Gül, Suriye Devlet Başkanı Başar Esad'a, eski Lübnan Başbakanı Refik Hariri suikastının aydınlatılması amacıyla kurulan BM Uluslararası Bağımsız Soruşturma Komisyonu ile işbirliğini yapması yönünde mesajı vermek için Şam'a "jet" ziyaret gerçekleştirdi. Bakanlığın gezi öncesinde ABD yönetimi ile yakın temasta olduğu öğrenildi. Gül, Esad'a, "Saddam'ı da uyarmıştık, dinlemedi. Gerekeni şimdi yapmazsanız, yarın baskı altında yapmak zorunda kalırsınız" uyarısında bulundu. 
31 Ekim'de aldığı kararla Şam yönetimine, 15 Aralık'a kadar komisyonla tam işbirliği yapması, üst düzey istihbarat ve güvenlik yetkililerinin ifadesinin alınmasına izin vermesi çağrısı yapan BM Güvenlik Konseyi, aksi halde Suriye'ye yaptırım uygulanacağı uyarısında bulunmuştu. Bu karar sonrasında Şam yönetimine, BM ile işbirliği yapması yönünde çağrıda bulunma kararı alan Gül, Bahreyn'de bir araya geldiği Suriye Dışişleri Bakanı Faruk El Şara'dan Esad'la görüşme randevusu talep etti. 

Sezer'e bildirildi 
Esad'ın olumlu yanıtı üzerine ziyaretin dün yapılması kararlaştırıldı. Gül, kararı pazartesi günü Çankaya Köşkü'nde Cumhurbaşkanı Ahmet Necdet Sezer'e de iletti. 
Hava muhalefeti nedeniyle Etimesgut Askeri Havaalanı'ndan Şam'a uçan Gül'ün, görüşmede Esad'a şu mesajları verdiği öğrenildi 
"Size dostça tavsiyemiz şudur Güvenlik Konseyi kararı doğrultusunda, BM Araştırma Komisyonu ile tam ve süratli işbirliği yapmanız, uluslararası kamuoyuna ikna edici sinyaller vermeniz gerekir." 

'Zamanınız tükeniyor' 
"Bölgemizde olup bitenlerin tecrübesiyle hareket ederek şunu biliyoruz ki, eğer sorunlar kronikleşmeden halledilmezse, katkı sağlanmazsa, daha sonra içinden çıkılmaz hale geliyor. Irak yönetimini de geçmişte uyardık. Dinlemediler. BM Komisyonu'nun verdiği ek süre 15 Aralık hızla tükeniyor. İstenenlerin gereğini bugün yapmazsanız, yarın daha büyük baskı altında yapmak zorunda kalırsınız. Dostunuz olarak, bölgemizi yeni istikrarsızlıklara sürüklemeyecek yönde çabayı göstermenizi bekliyoruz." 
Gül, 7 saatlik ziyaret sonrasında Esenboğa'da yaptığı açıklamada, Esad'ın mesajlarını "anlayışlı bir şekilde aldığını" söyledi. 

Bahreyn'de temas 

Dışişleri Bakanlığı, gezinin hazırlıkları sırasında ABD ile de yakın temas içinde oldu. Gül, Rice ile geçen hafta Bahreyn'de yapılan "Gelecek İçin Forum" toplantısı sırasında bir araya gelmiş, Suriye konusunu ele almıştı. ABD kaynakları, "Suriye'nin Hariri komisyonu ve teröre desteğinin kesilmesiyle ilgili neler yapması gerektiği konusunda Ankara ve Washington görüşbirliği içindedir" bilgisini verdiler. 

ABD'den mektup yok 

YASEMİN ÇONGAR Washington 

Dışişleri Bakanı Gül'ün, Esad'a, ABD Dışişleri Bakanı Condoleezza Rice'dan mektup götürmediği, ancak ABD'nin, Şam'dan beklentilerini içeren bir metni, ziyaret öncesinde, "Türkiye'nin bilgisi ve kullanımı için" Gül'e ilettiği öğrenildi. 
Gül'ün ziyareti öncesinde kulislere yansıyan "Rice'tan Esad'a mektup götürüyor" iddiasını Milliyet'e değerlendiren ABD'li bir kaynak, "Rice'ın Suriye yetkililerine yazdığı resmi bir mektup söz konusu değil. Ancak kaygılarımızı yazılı şekilde Türk tarafına sunduk" dedi. Aynı kaynak, Gül'ün nottaki görüşleri Esad'a iletmesinin mümkün olduğunu vurguladı. 
Bir ABD Dışişleri yetkilisi de, görüşmeye ilişkin tutumlarını, "ABD ile Türkiye'nin buradaki hedefleri aynı. Suriye rejiminin adaletin işlemesine engel olmaktan vazgeçmesini, BM Güvenlik Konseyi'nin kararlarını uygulamasını istiyoruz" diye aktardı. Kaynaklara göre, Türkiye'nin Şam'a yeni bir uyarıda bulunması, Gül ile Rice'ın Bahreyn'de yaptıkları görüşmede gündeme geldi. ABD tarafının söz konusu metni de bu görüşmede ilettiği tahmin ediliyor. 


</TEXT>
</DOC>
