<DOC>
<DOCNO> 377359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur01.html </URL>
<DATE> 2005/09/10/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Serik'te ikinci orman yangını... 
</HEADLINE>
<TEXT>

     Antalya'nın Serik ilçesi Akbaş köyü yakınlarındaki orman yangını iki gündür söndürülemiyor. Hapıllar mevkiinde gece çıkan yangınlar ise kontrol altına alındı. 
     Antalya’nın Serik İlçesi Akbaş Köyü Karaçaltı mevkiindeki çıkan yangının kontrol altına alınmasına devam edilirken, bölgeye yaklaşık 25-30 kilometre uzaklıktaki bir köyde de orman yangını çıktı. 
     Antalya Orman Bölge Müdürlüğü yetkililerinden alınan bilgiye göre, gece saatlerinde Serik’e bağlı Etler Köyü’nün Hapıllar mevkiindeki Kızılçam ormanında çıkan yangın, sabah saatlerinde ise kontrol altına alındı. 
     Dağınık yerleşim birimlerinin bulunduğu dağlık alandaki yangının önce tek noktada başladığını bildiren yetkililer, kısa süre içerisinde bölgede 2 ayrı noktada da yangın çıktığını bildirdiler. 
     Bölgede birbirinden farklı 3 ayrı noktada devam eden yangına, Akbaş Köyü’ndeki yangını kontrol altına almaya çalışan orman ve itfaiye ekipleri gönderildi. 3 ayrı alandaki yangınların kontrol altına alınması çalışmalara başlandı. 
     Yetkililer, Hapıllar mevkiindeki yangının kasıt sonucu çıkarıldığı ihtimali üzerinde durulduğunu kaydettiler. 
     Akbaş Köyü’nün Karaçaltı mevkiinde de Kızılçam ve örtü altı bitkilerle 200 hektarlık alanın tahrip olmasına ve 60 evin boşaltılmasına neden olan yangın, halen kontrol altına alınmaya çalışılıyor. 
     
     HAPILLAR MEVKİİNDE GECE 3 ÇIKAN YANGIN KONTROL ALTINA ALINDI 

     Antalya'nın Serik İlçesi Akbaş Köyü Karaçaltı mevkiinde şu ana kadar 200 hektarlık alanın tahrip olmasına neden olan orman yangınının kontrol altına alınmasına çalışılırken, bölgeye yaklaşık 25-30 kilometre uzaklıktaki Hapıllar mevkiinde gece çıkan orman yangını kontrol altına alındı. 
     AA muhabirinin Antalya Orman Bölge Müdürlüğü yetkililerinden aldığı bilgiye göre, Etler Köyü'nün Hapıllar mevkiindeki kızılçam ormanında gece 3 ayrı noktada çıkan yangın, bölgede çalışma yapan çok sayıda ekibin arazözlerle müdahalesi sonucu sabaha karşı kontrol altına alındı. 
     Yetkililer, soğutma çalışmalarının devam ettiğini, Hapıllar mevkiinde zarar gören alanın belirlenmesine çalışıldığını bildirdiler. 
     
     AKBAŞ'TAKİ YANGIN DEVAM EDİYOR 

     Serik'in Akbaş Köyü'nün Karaçaltı mevkiinde dün başlayan ve şu ana kadar 200 hektarlık alanın tahrip olmasına ve 60 evin boşaltılmasına neden olan orman yangını ise halen devam ediyor. 
     Yangın, karadan gece boyu devam eden çalışmaların yanı sıra, yangın söndürme uçaklarının müdahalesiyle kontrol altına alınmaya çalışılıyor. 
     
</TEXT>
</DOC>
