<DOC>
<DOCNO> 361394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonsiy03.html </URL>
<DATE> 2005/07/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tarım Bakanı Rusya'nın yasak koyduğu dönemde ihracat azalmadı 
</HEADLINE>
<TEXT>

     Tarım ve Köyişleri Bakanı Mehdi Eker, Rusya’nın ithalatı durdurduğu dönemde, ilgili ürünlerin ihracatında azalma yaşanmadığını bildirdi. 
     Eker, ANAVATAN Milletvekili Züheyir Amber’in yazılı soru önergesine verdiği cevapta, Türk tarım ürünlerinden 109’una uygulanan ithalat yasağının, Rusya’da yaptığı görüşmelerden sonra kaldırıldığını hatırlattı. 
     Bakan Eker, yasaklama tedbirinin bildirilmesini takiben yapılan ciddi ve etkin çalışmalarla sorunun 29 günde çözüme kavuşturulduğunu bu dönemde, ilgili ürünlerin ihracatında azalma yaşanmadığını kaydetti. 
     Hükümetleri döneminde tarım sektörüne büyük önem verildiğini ifade eden Eker, çiftçilerin kredi borçlarının yeniden yapılandırıldığını bildirdi. Eker, çiftçilerin 2.7 katrilyon liralık borcunun 1.2 katrilyon liralık kısmının tarımsal sulamada da enerji borçlarının yeniden yapılandırıldığını kaydetti. 
     Eker, 2002 yılında cari fiyatlarla 32.1 katrilyon lira olan tarımsal gayri safi milli hasılanın, 2004 yılında 48.4 katrilyon liraya yükseldiğini belirtti. 
     Tarım sektörünün 2004 yılında yüzde 2 büyüdüğünü ifade eden Eker, özel sektör yatırımlarının da giderek arttığını kaydetti. 
     
</TEXT>
</DOC>
