<DOC>
<DOCNO> 368665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy07.html </URL>
<DATE> 2005/08/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çelik Ders programı için yabancı kaynak kullanılmadı 
</HEADLINE>
<TEXT>

     Milli Eğitim Bakanı Hüseyin Çelik, ortaöğretim din kültürü ve ahlak bilgisi öğretim programının hazırlanması için herhangi bir yabancı kaynak kullanılmadığını bildirdi. 
     Çelik, CHP Denizli Milletvekili Mustafa Gazalcı’nın ders programlarının hazırlanması ve maliyetine ilişkin soru önergesini yanıtladı. 
     İlköğretim 1-8’inci sınıflar öğretim programları için ulusal kaynaklardan yapılan harcamanın, bu çalışmalarda istihdam edilen ve 15 Kasım 2003 tarihinden günümüze kadar farklı zaman aralıklarında çalışan toplam 85 öğretmenin personel giderinden ibaret oldğunu kaydeden Çelik, bu öğretmenlere, maaş ve ek ders ücreti dışında toplam 7 bin 911, 813 YTL fazla mesai ücreti ödendiğini açıkladı. 
     Programların diğer giderlerinin, Avrupa Birliği hibeli Temel Eğitime Destek Projesi ’nden TEDP karşılandığını belirten Çelik, şu bilgileri verdi 
     "Harcama da ilköğretim Hayat Bilgisi için 350 bin 743, Türkçe için 382 bin 544, Matematik için 356 bin 063, Fen ve Teknoloji Eğitimi için 423 bin 449, Sosyal Bilgiler için 355bin 004 Avro olmak üzere, toplam seminerler, uzmanlar, komisyonlar ve çalıştaylar için 1 milyon 867 bin 803 Avro’dur. TEDP’in bütçesi AB’den hibe şeklinde 
     sağlandığından dolayı geri ödemesi olmayacaktır. 
     Ortaöğretim Din Kültürü ve Ahlak Bilgisi öğretim programının hazırlanması için herhangi bir yabancı kaynak kullanılmamıştır. Bu öğretim programının hazırlanmasında görevlendirilen öğretim üyeleri ve alan uzmanları maaşları karşılığı bu görevi yürütmüşler, kendilerine ek bir ödeme yapılmamıştır." Milli Eğitim Bakanı Çelik, Temel Eğitime Destek Projesi’nden Hayat Bilgisi, Türkçe, Matematik, Fen ve Teknoloji Eğitimi, Sosyal Bilgiler dersleri olmak üzere toplam 5 komisyon için görevlendirilen 50 kişiye 289 bin 865 Avro ödeme yapıldığı da bildirdi. 
     Hayat Bilgisi Komisyonu Başkanı’na 9 bin 250, Matematik Komisyonu Başkanı’na 8 bin 800, Sosyal Bilgiler Komisyonu Başkanı’na 9 bin 250, Türkçe Komisyonu Başkanı’na farklı zamanlarda iki komisyon başkanına ödenen 13 bin 765, Fen ve Teknoloji Komisyonu Başkanı’na da 9 bin 250 Avro ödendiğini anlatan Çelik, bu miktarların 31 Mart 2005 tarihi itibariyle toplam hak ediş ve ödemeleri yansıttığını belirtti. 
     Bakan Çelik, söz konusu uzmanlar ve alacakları ücretlerin Avrupa Birliği Delegasyonu Türkiye Temsilciliği ya da temsilcilik adına konsorsiyum firma tarafından belirlendiğini de bildirdi. 
     Konsorsiyumların uzmanlara ödeyeceği ücret ve diğer ödemelerin Avrupa Komisyonu’nun yaptığı uluslararası ihaleye bağlı olarak belirlendiğini kaydeden Çelik, "Bakanlığımızın söz konusu uzmanlara yapılacak ödeme miktarını belirleme konusunda yetkisi bulunmamaktadır" dedi. 
     Çelik, ortaöğretim Din Kültürü ve Ahlak Bilgisi öğretim programının, Ankara Üniversitesi İlahiyat Fakültesinden iki öğretim üyesi, Talim ve Terbiye Kurulu Başkanlığı ile Din Öğretimi Genel Müdürlüğü’nde görevli öğretmenlerden oluşturulan bir komisyon tarafından hazırlandığını belirtti. 
     Üniversite öğretim üyelerinin yasa gereği Milli Eğitim Bakanlığı’nda görevlendirilmiş olduklarını, maaşlarını üniversitelerden aldıklarını vurgulayan Çelik, öğretmenlere ise maaş ve ders ücretleri dışında komisyonda görev almalarından dolayı herhangi bir ek ödeme yapılmadığını ifade etti. 
     Çelik, yanıtında şunları dile getirdi 
     "Öğretim programları ve materyallerinin hazırlanması, Talim ve Terbiye Kurulu Başkanlığınca İlköğretim Genel Müdürlüğü ve Projeler Koordinasyon Merkezi Başkanlığı ile koordineli olarak gerçekleştirilmektedir. Bu kapsamda Bakanlığımız dışında yerli ve yabancı bir organizasyon görev almamaktadır. Program geliştirme ve eğitim materyallerinin hazırlaması, incelenmesi ve satın alınması dahil hiçbir aşamada Bakanlığımız dışında yerli veya yabancı bir organizasyon adına denetim yapma, rapor hazırlama gibi herhangi bir işlem yapılmamıştır." 
     
</TEXT>
</DOC>
