<DOC>
<DOCNO> 387827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/siyaset/siy04.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li milletvekili Boğazını sıkardım 
</HEADLINE>
<TEXT>


Yüksektepe, Denizli oyuncusunun ayağını kıran ve CHP milletvekilinin şişe fırlattığı futbolcuya, yönetimde olduğu için saldırmadığını söyledi 

BÜLENT SARIOĞLU Ankara 


Vestel Manisasporlu futbolcu Yılmaz'a su şişesi fırlatması nedeniyle tepki çeken CHP Denizli Milletvekili Haşim Oral'a, AKP'li meslektaşı Mehmet Yüksektepe'den daha sert bir yaklaşımla destek geldi. Aynı zamanda Denizlispor Yönetim Kurulu üyesi olan Yüksektepe, dün AKP grup toplantısından önce, tartışmalı karşılaşma ve Oral'ın tavrıyla ilgili soruları yanıtladı. Yılmaz'ın "Denizlisporlu Güven'in kaval kemiğini kırdığını ve Türk sporuna, ahlakına yakışmayacak şekilde şeref tribününe küfrettiğini" söyleyen Yüksektepe, şöyle devam etti 

'Dayanması zor' 
"Valimiz, belediye başkanımız orada. Karşı takımın başkanı da orada. Bu oyuncunun ikinci yarı oyuna alınmaması gerekirdi. İkinci devre öyle bir hareket yaptı ki... Allah korusun, dünyada görüyoruz, ölüm de oluyor, ama bu maç boyunca devam ederse iyi niyetli değil." 
Yüksektepe, "Oral'ın pet şişe fırlatmasını nasıl karşılıyorsunuz " sorusu üzerine, şunları söyledi "Dayanılacak şey değil. O an yakınında olsam boğazını sıkardım. Kulüp yöneticisiyim, yapmadım, yapamadım. Ben kulüp yöneticisiyim, orada fair - play ödülü alan bir takımız. Dolayısıyla yapacağım en küçük hareketin kulübe nasıl ceza getireceğini biliyorum. Dayanılacak bir şey değil arkadaşlar." 

Oral Pişman değilim 

CHP'nin dünkü grup toplantısında da Denizli Milletvekili Oral, milletvekillerinin ve medyanın ilgi odağı oldu. Milletvekilleri Oral'la şakalaşırken, kendi aralarında da "Şunu kafama at da haber olayım" diye espri yaptı. Gazetecilerin sorusu üzerine "Artık bu konuda açıklama yapmak istemiyorum" diyen Oral, "Annenize, Denizli'ye küfrediliyor. Siz sinirlenmez misiniz Pişman değilim. Küfreden pişman mı Küfredene sorun. Ayak kırmaya devam ediyor. Ben holigan değilim, Denizli taraftarıyım, yine maça gideceğim" dedi. Oral, partiden kendisine uyarı gelmediğini de söyledi. 


</TEXT>
</DOC>
