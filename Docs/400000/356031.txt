<DOC>
<DOCNO> 356031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/dunya/axdun01.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan'ı Hasanov yapmak istiyor 
</HEADLINE>
<TEXT>


DIŞ HABERLER SERVİSİ 


Bulgaristan'da kurulacak koalisyonun aritmetiği için ince hesaplar yapılırken, seçimlerin en büyük sürprizini yaparak meclise giren aşırı milliyetçi ve ırkçı "Hücum" Koalisyonu lideri Volen Siderov, ülkede yaşayan Türklerin soyadlarında "ov" ve "ova" ile biten Bulgarca ekler taşıması gerektiğini söyledi. Bulgaristan'ın eski diktatörü Todor Jivkov'un 80'li yıllardaki asimilasyon kampanyasına özenen Siderov'un bu talebi ülkedeki demokratları endişelendirdi. 
Meclise 21 milletvekiliyle 4'üncü parti olarak giren Hücum lideri Siderov, radyo kanalı Darik'te katıldığı canlı yayında Bulgar Ulusal Televizyonu'ndaki Türkçe yayınların hemen durdurulmasını isteyerek, bütün Türk isimlerinin Bulgarca uzantı taşıması gerektiğini söyledi ve "Örnek olarak Hasan'ın Hasanov olması gerekir" dedi. Siderov, "Bulgaristan'ın Bulgarlara ait olduğunu herkes görecek" diye konuştu. 

Geniş tabanlı hükümet 
Bu arada ülkede hükümet kurma pazarlıkları başladı. Oyların yüzde 31.2'sini alarak 240 sandalyeli meclise 82 milletvekili sokan Bulgaristan Sosyalist Partisi BSP , ikinci güç durumundaki 2'nci Simeon Ulusal Hareketi ile, Türk azınlığın desteklediği Hak ve Özgürlükler Hareketi'ni de içine alan üç partili bir koalisyon kurmaya hazırlandıklarını açıkladı. Bu formülü ülkenin istikrarı adına savunduklarını belirten BSP Başkan Yardımcısı Rumen Ovçarov "HÖH'ten başka koalisyon ortağı olabilecek üçüncü bir parti göremediğini" belirtti. 


</TEXT>
</DOC>
