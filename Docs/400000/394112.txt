<DOC>
<DOCNO> 394112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy08.html </URL>
<DATE> 2005/11/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Arınç, AİHM kararı ile ilgili basın toplantısı düzenleyecek 
</HEADLINE>
<TEXT>

     TBMM Başkanı Bülent Arınç, gazetecilerin, "Avrupa İnsan Hakları Mahkemesi’nin AİHM türban kararını nasıl değerlendirdiği" yönündeki soruları üzerine, "Sizleri kırmayacak, pazar günü bu konuda çok detaylı açıklamalar yapacağım" dedi. 
     Arınç, TBMM ve Milli Eğitim Bakanlığı’nın birlikte düzenlediği, İltekin İlköğretim Okulu’ndaki "öğrenci meclisi okul başkanlık seçimi"ne katıldı. 
     TBMM Başkanı Arınç, okuldan ayrılırken, gazetecilerin, "AİHM’in türban kararını nasıl değerlendiriyorsunuz " sorusunu şöyle yanıtladı 
     "İltekin İlköğretim Okulu’na, okul öğrenci meclisi başkanlığı seçimi için geldim. Oy kullanma devam ediyor, henüz sayımlar başlamadı. Dolayısıyla hangi grubun, adayın kazandığını henüz bilemiyorum. Size bu konuda bilgi veremeyeceğim, çok özür dilerim. 
     Seçim kurulu sonuçları daha sonra belli edecek." Arınç, gazetecilerin bu yöndeki ısrarlı soruları üzerine de "Şu andaki gündemimizi görüyorsunuz. Gündemimiz, çok başarıyla devam eden okul öğrenci meclisleri projemizin içinde bulunmaktır, BM’nin bile takdir ettiği bir konuyu yerinde izlemektir. Bahsettiğiniz konuyla ilgili herkes görüşlerini açıklamaya devam ediyor. Ben de sizleri kırmayacak, pazar günü bu konuda çok detaylı açıklamalar yapacağım. 
     İstediğinizden fazlasını bulacaksınız" diye konuştu. 
     Bu arada, TBMM Başkanlığı’ndan yapılan açıklamada, Arınç’ın, 13 Kasım Pazar günü parlamento muhabirleriyle, TBMM’nin Ayrancı’daki Sabit Osman Avcı Eğitim Tesisi’nde kahvaltılı basın toplantısı düzenleyeceği bildirildi. 
     
</TEXT>
</DOC>
