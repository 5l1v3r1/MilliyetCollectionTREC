<DOC>
<DOCNO> 364313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun02.html </URL>
<DATE> 2005/07/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Brezilyalı neden kaçıyordu 
</HEADLINE>
<TEXT>

     CNNTÜRK 

      Terörist olabileceği şüphesiyle polis tarafından yanlışlıkla öldürülen Brezilyalı Jean Charles de Menezes'in vizesinin süresinin bitmiş olduğu ve bundan dolayı polislerden kaçtığı iddia edildi. 
     BBC'nin soruşturmaya yakın kaynaklara dayanarak verdiği haberde Menezes'in öğrenci vizesine sahip olduğu ve bu vizeyle yarım gün çalışma izninin bulunduğu belirtildi. Polisi dava etme niyetinde olan de Menezes'in ailesi, bu bilgiyi yalanladı. 
     Öte yandan, İngiliz Bağımsız Polis Şikayetleri Komisyonu, polisin yanlışlıkla vurduğu Brezilyalı Jean Charles de Menezes'in, sekiz el ateş edilerek öldürüldüğünü açıkladı. 
     Brezilyalı 27 yaşındaki elektrik teknisyeni Menezes, Londra'daki bombalı saldırıların ardından geçen cuma sabahı, İngiliz polisi tarafından terörist olabileceği şüphesiyle başından vurularak öldürülmüştü. 
     
     Blair'den özür 
     Menezes ile ilgili tartışmalar sürerken, İngiltere Başbakanı Tony Blair'den özür geldi. 
     Blair, masum bir kişinin ölümü nedeniyle özür dilediklerini ve bu genç adamın ailesinin duygularını anladıklarını söyledi. Blair, yine de çok zor şartlar altında işlerini yapmaya çalışan polisleri de anlamak gerektiğini belirtti. 
     
     İki kişi daha tutuklandı 
     İngiliz polisi, Londra'da 21 temmuzdaki saldırı girişimleriyle ilgili olarak iki kişinin daha tutuklandığını açıkladı. 
     Metropolitan Polis Teşkilatı, bu tutuklamalarla, söz konusu saldırı girişimleriyle bağlantılı olarak tutuklananların sayısının beşe yükseldiğini belirtti. 
     Polis, zanlıların nerede tutuklandığına dair ayrıntı vermedi. 
     İngiliz polisi, Londra'da 21 temmuzdaki saldırı girişimleriyle ilgili dört zanlıdan ikisinin kimliklerini, 27 yaşındaki Muktar Muhammed Sait ya da Muktar Sait İbrahim ve 24 yaşındaki Yasin Hasan Ömer olarak açıklamıştı. 
     
</TEXT>
</DOC>
