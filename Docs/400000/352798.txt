<DOC>
<DOCNO> 352798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/spo06.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Son şans bol şans 
</HEADLINE>
<TEXT>


Dünya Gençler Şampiyonası'na büyük umutlarla giden Ay - Yıldızlı ekibimizin kaderi bugünkü Ukrayna maçına bağlı. Kazanırsak 2. turdayız, beraberlik de yetebilir, yenilgi halinde ise işimiz mucizelere kalıyor 


20 Yaşaltı Genç Milli Takımımız, Hollanda'da düzenlenen Dünya Gençler Şampiyonası'nda B Grubu'ndaki son maçında bu gece Ukrayna ile karşılaşacak. Bu karşılaşma 2. tura çıkma hesapları yapan ekibimiz için hayati bir önem taşıyor. Milliler eğer bu maçı kazanırsa en az 2. olarak bir üst tura çıkacak. Ukrayna karşısında alınacak bir beraberlik de büyük ihtimalle, en iyi 4 üçüncü arasına sokup, bizim son 16'ya kalmamızı sağlayacak. Mağlubiyet halinde ise Çin'in de Panama'dan puan alması koşuluyla yine en iyi dört 3. arasına girme şansımız var ama buna 'mucize' demek daha doğru olur. 
Maçın oynanacağı De Graapschaap'ın stadı Vijveerberg'te son çalışmasını yapan Ay - Yıldızlılar'da cezalı ya da sakat oyuncu bulunmuyor. Ukrayna'da kaptan Isaetsev sarı kart cezalısı. Teknik Direktörü Şenol Ustaömer, "Bu bir hesap maçı. Beraberlik onları 2. yapacak. Bugün 17.30'da oynanacak maçlar bizim beraberliğimizi de anlamlı kılabilir. Bekleyip göreceğiz" diye konuştu. Genç milliler, Ukrayna ile turnuva öncesinde oynadığı iki hazırlık maçını da kaybetmişti. 



</TEXT>
</DOC>
