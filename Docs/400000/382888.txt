<DOC>
<DOCNO> 382888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy22.html </URL>
<DATE> 2005/09/30/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Emine Erdoğan, kanserli çocuklar yararına defilede ağladı 
</HEADLINE>
<TEXT>

     Başbakan Recep Tayyip Erdoğan’ın eşi Emine Erdoğan, Kanserli Çocuklar Derneği KANÇO-DER yararına düzenlenen defileyi izledi. Emine Erdoğan, "Bizler onların yaşama sevinçleri, umutları, direnme güçleri olmalıyız" dedi. 
     Aktif Metropolitan Otel’deki defilede konuşan Emine Erdoğan, kanserli çocukların sevgi ve gayrete herkesten daha çok ihtiyacı olduğunu belirterek, "Ne zaman gözlerinde umudun ışığı sönmeye, ne zaman yüzlerindeki aydınlık gölgelenmeye, ne zaman dirençleri zayıflamaya yüz tutsa, onların yanlarında olmalı, onları sevgiyle, şefkatle, sıcaklıkla sarmalamalıyız" dedi. 
     
     EMİNE ERDOĞAN AĞLADI 

     Bu arada, Erdoğan, organizasyonun sunuculuğunu yapan Ahmet Yenilmez’in şair Sırrı Çınar’ın kanser hastası olan babası için yazdığı "Koca Yürekli Adam" şiirini okurken, ağladı. 
     Yenilmez şiiri okumadan önce Erdoğan’a, "Gerçi şiirden çok çektiniz ama şiiri seversiniz" dedi. 
     Öte yandan Yenilmez konuşmasında dernek yararına düzenlenen organizasyondan elde edilen meblağın az olduğuna dikkati çekerek, yüksek bağış yapan birini, İmam Hatip Lisesi mezunu olduğunu saklayan bir bilgisayar mühendisinin hayatını anlatan "The İmam" filminin galasına davet edeceğini, "Koca Yürekli Adam" şiirinin CD’sini hediye edeceğini ve bu kişiyi "Acılı Hayat" dizisinin herhangi bir sahnesine ailesiyle birlikte konuk olarak çağıracağını söyledi. 
     
</TEXT>
</DOC>
