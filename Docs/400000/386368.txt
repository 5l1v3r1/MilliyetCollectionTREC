<DOC>
<DOCNO> 386368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko36.html </URL>
<DATE> 2005/10/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Şükrü Şankaya'nın cenazesi toprağa verildi... 
</HEADLINE>
<TEXT>

     Geçirdiği kalp krizi sonucu önceki gün vefat eden Nergis Holding Yönetim Kurulu Başkanı Şükrü Şankaya'nın cenazesi, toprağa verildi. 
     Eski devlet bakanlarından Cavit Çağlar'ın da dayısı olan Şükrü Şankaya'nın cenazesi, sabah saatlerinde ailesi tarafından Uludağ Üniversitesi Tıp Fakültesi Hastanesi morgundan alınarak, Organize Sanayi Bölgesi'ndeki Nergis Holding binası önüne götürüldü. 
     Şankaya'nın yakınlarının yanı sıra çok sayıda işadamı ile holding bünyesindeki fabrikalarda çalışan işçilerin de katıldığı törende konuşan Çavit Çağlar, hayatının en acı günlerinden birini yaşadığını söyledi. 
     Çağlar, 13 yaşında yetim kaldığını, kendisini Şükrü Şankaya'nın büyüttüğünü belirterek, şunları kaydetti 
     ''Yanına ortak etti. Yıllarca bir baba oğul ilişkisi içinde beraber bugünlere geldik. Nergis Grubu zaman zaman büyük sıkıntılar, ekonomik zorluklar yaşadı. Ancak, kendisinin verdiği büyük güçle ayakta durdu. Şu an sanki bir rüya yaşıyorum. Her an buraya, aramıza gelip, merasime katılacak gibi geliyor.'' Çağlar, gözyaşları arasında, törene katılan işçilerden haklarını helal etmelerini istedi. 
     Törenin ardından Ulucami'ye götürülen cenaze, Bursa İl Müftüsü Zeki Elturan tarafından kıldırılan namazın ardından, Ahmetpaşa Mezarlığı'nda defnedildi. 
     Ulucami'deki törende, Şankaya'nın ailesi, yakınları, Bursa Büyükşehir Belediye Başkanı Hikmet Şahin, Emniyet Müdürü Hüseyin Çapkın, AK Parti Grup Başkanvekili Faruk Çelik, milletvekilleri, sanayiciler ve işadamları, Bursaspor Başkanı Levent Kızıl, yeşil-beyazlı teknik kadro ve oyuncular ile binlerce vatandaş katıldı. 
     
</TEXT>
</DOC>
