<DOC>
<DOCNO> 380367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur35.html </URL>
<DATE> 2005/09/21/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Emekli kuyruğunda tartışma ölümle bitti 
</HEADLINE>
<TEXT>

     Balıkesir’in Burhaniye İlçesi’nde banka önünde maaş kuyruğunda bekleyen iki kişinin kavgası, ölümle sonuçlandı. Tartıştığı gencin yumruk atması sonucu düşen emekli işçi, kaldırıldığı hastanede hayatını kaybetti. 
     Alınan bilgiye göre, annesiyle birlikte, ölen babasından bağlanan emekli maaşını almak için Ziraat Bankası önünde kuyruğa giren Murat Narin 31 , sırada bekleyen komşusu emekli Sabri Can 73 ile tartıştı. 
     Murat Narin, tartışma sırasında, "Hala babanızın parasını almaya utanmıyor musunuz" diyerek kendisine bastonla vurduğunu iddia ettiği Sabri Can’a, yumrukla karşılık verdi. 
     Yumruk darbesiyle düşerek başını sert zemine çarpan ve Burhaniye Devlet Hastanesi’ndeki ilk müdahalesinin ardından önce Balıkesir Devlet Hastanesi’ne, buradan da İzmir Bozyaka Devlet Hastanesi’ne sevk edilen Can, müdahaleye rağmen kurtarılamadı. 
     Olaydan sonra gözaltına alınan Murat Narin’in, sorgulamasının tamamlanmasının ardından sevk edildiği nöbetçi mahkemece tutuklandığı bildirildi. 
     
</TEXT>
</DOC>
