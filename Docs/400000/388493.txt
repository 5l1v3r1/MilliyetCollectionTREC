<DOC>
<DOCNO> 388493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun03.html </URL>
<DATE> 2005/10/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Hariri suikastinde Suriye parmağı... 
</HEADLINE>
<TEXT>

     BM tarafından görevlendirilen Alman Savcı Detlev Mehlis’in uzun süren araştırmaları sonucunda hazırladığı raporda, eski Lübnan Başbakanı Refik Hariri’nin Suriye ve Lübnan istihbarat servislerinin dikkatlice hazırladıkları bir terörist eylem neticesinde suikaste kurban gittiği belirtildi. 
     BM Genel Sekreteri Kofi Annan’a dün öğleden önce sunulan rapor, akşam saatlerinde kamuoyuna açıklandı. 
     Mehlis, bugün Güvenlik Konseyi’ne iletilecek raporunda, "14 Şubat 2005 tarihindeki suikast kapsamlı bir örgütü, kayda değer kaynakları ve kabiliyetleri olan bir grup tarafından düzenlenmiştir" denildi. 
     "Hem Lübnanlı hem de Suriyelilerin bu terörist eyleme karıştığını gösteren kanıt bulunmaktadır" denilen raporda, suikastın ayları bulan bir planlamadan sonra düzenlendiği ifade edildi. Bu planlama sürecinde Hariri’nin ve beraberindeki konvoyun hareketlerinin yakından takip edildiği ve detaylı bir şekilde kayıt altına alındığı kaydedildi. 
     Lübnan toplumu ve tüm kurumlarına sızmış durumda bulunan Suriye ve Lübnan istihbarat servislerinin tam bir işbirliği içinde çalıştıklarının ifade edildiği raporda, böylesine karmaşık bir suikast komplosunun bu istihbarat örgütlerinin bilgisi olmadan yapılamayacağına işaret edildi. 
     Hariri suikastında Suriye’nin rolünü gösteren delillere yer verilmesinin, bu ülkeye yönelik baskıları artıracağından dolayı, Mehlis’in raporunun Suriye ve Beyrut’taki siyasi çevrelerde yoğun endişeye sebep olduğu bildirildi. 
     -ABD- Öte yandan, İsrail karşıtı militan gruplara ve Irak’taki direnişçilere destek vermekle suçladığı Suriye’nin uluslararası toplumdan tecrit edilmesini isteyen ABD, rapor konusundaki değerlendirmeyi bugün yapacağını açıkladı. 
     ABD’nin BM Daimi Temsilcisi John Bolton, "Raporu henüz aldık. Bu gece üzerinde çok dikkatli bir şekilde çalışacağız, değerlendirmelerde bulunacağız bu değerlendirmeler ile yapacağımız istişarelere dayanarak bir sonraki adımın ne olacağına karar vereceğiz" dedi. 
     Bolton, değişik olasılıklar konusunda şimdiden istişarelere başladıklarını ifade ederken, Amerikan, İngiliz ve Fransız diplomatların Suriye’ye yönelik atılacak muhtemel adımlar konusunda görüşmelerde bulunduğu öğrenildi. 
     Konu, önümüzdeki hafta içinde de BM Güvenlik Konseyi tarafından ele alınacak. Mehlis’in Güvenlik Konseyi üyelerine önümüzdeki Salı günü brifing vermesi bekleniyor. 
     Suriye’ye karşı önlemler kapsamında bu ülkeye ekonomik ve siyasi yaptırımların gündemde olduğu belirtilirken, bu konuda ABD ve Fransa’nın bir karar tasarısı sunma hazırlığı içinde oldukları kaydediliyor. 
     Bu arada, BM Özel Elçisi Terje Roed-Larsen tarafından hazırlanan ve bu hafta içinde sunulması beklenen bir başka raporun ise önümüzdeki haftaya ertelendiği ifade edildi. Sözkonusu raporun BM Güvenlik Konseyi kararı doğrultusunda Suriye askerleri ve istihbarat elemanlarının Lübnan’dan tamamen çekilip çekilmediğine ve Lübnan’daki milislerin silahsızlandırılması konusundaki gelişmelere dair olduğu belirtildi. 
     Öte yandan, Hariri suikastine dair araştırmalarını derinleştirerek sürdürmesi için Alman Savcı Detlev Mehlis’e Aralık ayına kadar zaman tanınmış bulunuyor. 
     
     LÜBNANLI MİLLETVEKİLLERİ, LAHUD’UN İSTİFASINI İSTEDİ 

     Lübnan parlamentosundaki Suriye karşıtı milletvekilleri, BM’nin, eski Başbakan Refik Hariri suikastine karıştığı yönündeki raporu üzerine Devlet Başkanı Emile Lahud’un istifasını istedi. 
     Milletvekili Cibran Tueyni, Lübnan’ın LBC televizyonuna verdiği demeçte, "Birinin Devlet Başkanı olarak kalmak için bu tür planlar yapması anormal. Ben Devlet Başkanı Emile Lahud olsaydım, istifa ederdim" dedi. 
     Tueyni, "siukaste Suriye güvenlik yetkililerinin karışmasının, Suriye Devlet Başkanı Beşşar Esad’ın cinayeti emrettiği anlamına" geldiğini de iddia etti. 
     Milletvekili Elias Attallah da verdiği demeçte, Suriye yanlısı Lahud’un yargılanması ve şüphelilerin, "özel bir uluslararası mahkemeye" çıkarılması gerektiğini savundu. 
     Attallah, "Lahud’un devlet başkanlığının devam etmesi, Lübnan halkı ve Lübnan cumhuriyeti için uygunsuz ve mantıksızdır" diye konuştu. 
     Alman Savcı Detlev Mehlis’in uzun süren araştırmaları sonucunda hazırladığı raporda, Refik Hariri’nin Suriye ve Lübnan istihbarat servislerinin dikkatlice hazırladıkları bir terörist eylem neticesinde suikaste kurban gittiği ileri sürülmüştü. Raporda, "Baş şüphelinin, patlamadan önce Devlet Başkanı Emile Lahud’u cep telefonunda aradığının belirlendiği" kaydedilmişti. 
     
     SURİYE, BM RAPORUNU "TARAFLI" BULDU 

     Suriye, eski Lübnan başbakanlarından Refik Hariri'nin öldürülmesine ilişkin BM raporunu "taraflı" buldu. 
     Suriye Enformasyon Bakanı Mehdi Dahlallah, BM soruşturma komisyonunun dün akşam açıkladığı raporun "Suriye'ye karşı açık siyasi manifesto" olduğunu söyledi. 
     El Cezire TV'sinde konuşan Dahlallah, "gerçeklerden uzak" olarak nitelendirdiği BM raporunun "Suriye'ye düşmanlıklarıyla tanınan tanıkların iddialarına dayanılarak hazırlanmış olduğunu" öne sürdü. 
     Alman savcı Detlev Mehlis'in hazırladığı raporda, Suriye istihbarat elemanlarının Hariri suikastına karıştığına ilişkin kanıtlar bulunduğu kaydedilmişti. 
     
     İSRAİL BAŞBAKAN YARDIMCISI PEREZ, "ESAD GİTMELİ" DEDİ 

     Lübnan eski başbakanlarından Refik Hariri'nin öldürülmesiyle ilgili BM raporunun açıklanmasından sonra İsrail, Suriye Devlet Başkanı Beşar Esad'ın değiştirilmesi gerektiğini ileri sürdü. 
     İsrail Başbakan Yardımcısı Şimon Perez, İsrail radyosuna yaptığı açıklamada, BM Genel Sekreteri Kofi Annan'a sunulan raporda, suikastta Lübnan ve Suriye'nin rol oynadıklarının belirtildiğine dikkati çekerek, "eğer bulgular doğruysa bu durum Esad yönetimini sarsacaktır" dedi. 
     "Suriye yönetiminde değişiklik gerektiğini" vurgulayan Perez, ABD ve Fransa'nın, BM'nin bulguları sonrasında Suriye'ye nasıl bir karşılık verileceğinin belirlenmesinde öncülük yapmalarını istedi. 
     Perez, Esad ailesinin ülkede dar bir kesimi temsil ettiğini ve böyle bir grubun ülkeyi idare etmeye devam etmesinin "doğal ve kabul edilebilir olmadığını" da ileri sürdü. 
     BM Güvenlik Konseyi, raporu Salı günü değerlendirecek. 
     
     LÜBNAN, LAHUD'UN BİR ŞÜPHELİYLE TEMASA GEÇTİĞİNİ YALANLADI 

     Lübnan, Devlet Başkanı Emil Lahud'un, BM'nin eski başbakan Refik Hariri suikastıyla ilgili raporunda adı geçen şüpheliyle telefon görüşmesi yaptığını yalanladı. 
     Yapılan açıklamada, "Devlet başkanlığı sarayı basın bürosu, gerçeklere dayanmayan ve devlet başkanına karşı baskı kampanyasının bir parçası olan bu bilgiyi yalanlamaktadır" denildi. 
     Raporda, Hariri'ye suikast düzenlenmeden birkaç dakika önce, Suriye yanlısı bir grubun önde gelen üyesinin kardeşinin Lahud'u telefonla aradığı belirtiliyordu. 
     
     FİLİSTİN ÖRGÜTÜ, HARİRİ SUİKASTIYLA BAĞLANTISINI REDDETTİ 

     Filistin Halk Kurtuluş Cephesi-Genel Komutanlığının Suriye yanlısı lideri Ahmed Cibril, BM raporunda örgütün Lübnan eski Başbakanı Refik Hariri'nin öldürülmesinde rol oynadığı yönündeki suçlamayı reddetti. 
     Cibril, El Arabiya televizyonuna verdiği demeçte, "Örgütümüze üye bazı kişilerin, Lübnanlı güvenlik liderlerine destek verdiği yönünde suçlamada bulunan rapora şaşırdık. Bu davada, bu suçlamayı tamamen reddediyoruz" dedi. 
     BM raporunda, Lübnan'da Cibril'in örgütüne üye kişilerin, Beyrut'ta Hariri'yi ve 20 kişiyi öldüren bombalı saldırının hazırlanmasında Lübnanlı ve Suriyeli güvenlik yetkililerinin işbirliği yaptığı belirtiliyor. 
     
</TEXT>
</DOC>
