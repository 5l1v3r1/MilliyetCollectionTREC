<DOC>
<DOCNO> 397976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonsiy19.html </URL>
<DATE> 2005/11/25/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Bakan Akdağ, kendini eleştirenlere yanıt verdi 
</HEADLINE>
<TEXT>

     Sağlık Bakanı Recep Akdağ, 3 yıl içinde ülkede birçok şeyin değiştiğini, ümitsizliğin ümide, karamsarlığın kararlılığa dönüştüğünü söyledi. 
     Bakan Akdağ, Batman Merkez Eğitim Sağlık Ocağı'nın açılışı nedeniyle düzenlenen törene katıldı. Akdağ, burada yaptığı konuşmada, Türkiye'de bir zihniyet değişimi yaşandığını belirterek, ''O kadar hızlı yaşanıyor ki, biz bile vatandaşa bunları yeterince anlatamıyoruz'' dedi. 
     Kendilerine, ''Çok işler yaptınız, çok işler başardınız. Ama bunları anlatamıyorsunuz'' dediklerini ifade eden Akdağ, şöyle devam etti 
     ''Ama bunu pek önemsiyorum. Çünkü vatandaşlarımız bunu bizzat yaşıyor. Önceden acil servise gidildiğinde vatandaştan ya para ya evrak soruluyordu hizmet alımında sıkıntı çekiliyordu. Bugün artık öyle bir sıkıntı yok. 
     3 yıl içinde ülkede çok şey değişti. Ümitsizlik ümide, karamsarlık kararlılığa dönüştü. Maalesef bir zamanlar, parasını ödeyemediği için bebeğinin cenazesi hastanede rehin tutulan anne-babaların ıstırabı vardı. Artık bunlar yaşanmıyor. Bunları söylediğimizde de bazen, 'Falanca yerde bunlar yaşanıyor' deniliyor. Mümkündür. Sistemi ne şekilde değiştirirseniz değiştirin, bazen yönetimden kaynaklanan istisnai hatalar olabilir. Bunların üzerine de büyük bir ciddiyetle gidiyoruz. Önemli olan, bunların sistematik olmaması ve toplumun gündeminden kalkmasıdır.'' 
     
     ''HEKİMLERİMİZ HİZMET VERDİKÇE KAZANSINLAR İSTİYORUZ'' 
     Akdağ, sağlık programı için ''Koruyucu sağlık hizmeti göz ardı ediliyor'' eleştirileri geldiğini, ancak bunların ''aslı-astarı olmayan ifadeler'' olduğunu söyledi. Akdağ, şunları söyledi 
     ''Mobil hizmetle vatandaşların ayağına hizmet gidiyor. Batman da dahil olmak üzere, bölgenin sıtma problemi vardı. Göreve geldiğimizde 1 yılda 10 binin üzerinde vaka vardı. Şimdi bu rakam 1500'lere indi. Bebeklere ücretsiz demir vitamini veriliyor. Toplumun en yoksul yüzde 6'lık kesimi için, hamile anne ve bebeklerine sağlık kuruluşuna her ay düzenli gelmek kaydıyla aylık parasal ödeme yapılıyor. Yeter ki kontrolünü yaptırsın. Hem sağlık kontrolünü yaptırıyor, hem de üzerine para veriyoruz. Doğumu, kamu hastanesinde yaparsa 50 YTL cep harçlığı veriyoruz. Nereden, nerelere geldik.'' Sözleşmeli uygulamayla ihtiyaç duyulan bölgelerde çalışacak hekimlere yüksek maaş verileceğini söylediğini anlatan Akdağ, '' 9 milyar liraya kadar alan var dedim. Birileri açıklama yaptı, 9 milyar alan yok dediler. Bakan yanlış söylüyor dediler. Evet yanlış yapmışım, çünkü 10 milyar lira alan da var. Biz bu rakamları fazla bulmuyoruz. Hekimlerimiz hizmet verdikçe kazansınlar istiyoruz'' diye konuştu. 
     
</TEXT>
</DOC>
