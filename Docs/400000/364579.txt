<DOC>
<DOCNO> 364579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/spor/spo03.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondi'de mutlu son 
</HEADLINE>
<TEXT>


Galatasaray, Palermo ile anlaşamayınca çark eden Mondragon ile nikah tazeledi. Başkan Özhan Canaydın ile görüşen Kolombiyalı eldivenin sözleşmesi iki yılı opsiyonlu olmak üzere üç yıla çıkarıldı 


Sarı - Kırmızılı kulüpte Ribery olayının ardından en çok başı ağrıtan gündem maddesi olan Ali Ferit Mondragon ile ilgili sorun çözüldü. Palermo ile flört eden Kolombiyalı eldiven, İtalyan ekibi ile anlaşma sağlayamayınca nişanlısı ile birlikte üç köpeği ve 12 bavulunu da yanına alarak, önceki gün İstanbul'a dönmüştü. 

37'de bırakacak 
Yaşanan sorunu "ailevi" olarak açıklayan Mondragon, Galatasaray'da mutlu olduğunu ve kalmak istediğini vurgularken, yönetim ile yaptığı görüşmede de sözleşmesini uzatan imzayı attı. Başkan Özhan Canaydın ile önceki gece yaptığı görüşme sonrası tecrübeli kalecinin devam eden mukavelesi 2 yılı opsiyonlu olmak üzere üç yıla çıkarıldı. Mondragon sözleşmesini uzattığı ve Galatasaray'da kaldığı için çok mutlu olduğunu ifade etti. 34 yaşındaki eldiven, gelecek yıllarda sorun yaşanmazsa, 37 yaşında Galatasaray'da jübile yapacak. 

Gerets Sihirli değneğim yok 

RAŞİT ALTUN 

Galatasaray'ın hocası Eric Gerets dün basınla yaptığı sohbet toplantısında yaptığı esprilerle herkesi güldürürken, ilginç mesajlar da verdi 
Yerinizde olsam yönetime baskı yapıp, oyuncu alınmasını sağlardım. Tek hedefimiz şampiyonluk. Bu kadro ile çok çalışırsak yüzde yüz şampiyon oluruz diyemem. Elimde sihirli değnek yok. Verilen sözler yerine getirilmedi fakat bu imkansızlıklar nedeniyle oldu. Ama çalıştıklarını biliyorum. Sürpriz olabilir. Bana da h l söz verilen otomobil verilmedi. Ancak yarın halledecekler. Tabii ki bu bir şaka Kanatlarda oynayan arkadaşlar iki 90 dakika çıkaracak kapasiteye sahip ve h l yorulmuyorlar. Ama bu arzularından dolayı hata yapıyorlar. Çalıştırdığım birçok takım arasında bu kadar kısa dönemde form tutan ekip görmedim. Hasan'ın sakatlığı maalesef geçmedi. Tek başına maç alabilecek kapasitede. Saçlarım beyazladı. Ama Hasan'ın futboluyla daha da beyazlayacak. Ergün çok kaliteli. Ama belinden sorunu var. O bölgeye sol ayaklı birini daha alacağız. Duran toplarda sorunumuz olduğu doğru. Bir isim verdim ve çalışmalar sürüyor. Ümit Karan iyi frikik kullanıyor ama çalışmamız gerek. 

Savljevic'e deneme 

Florya'da hazırlıklarını sürdüren Sarı - Kırmızılılar dünü çift idmanla geçirdi. Akşamki çalışmaya Mondragon'un yanı sıra Iliç'in tavsiyesi üzerine getirilen Sırbistan Karadağlı Rado Savljevic de çıktı. Sol kanatta görev yapan ve son olarak Smederevo'da forma giyen Savljevic ile beğenilmesi halinde sözleşme yapılacak. 

Suç duyurusu 

Galatasaray Başkanı, Kayserispor taraftarı Mehmet İncialan hakkında İstanbul Cumhuriyet Başsavcılığı'na suç duyurusunda bulundu. İncialan, cep telefonu kaybetmesi sonrası "hırsızlar" diye bağıran Hagi'ye dava açmış, bazı hatırlı dostlarının devreye girdiğini belirtip, ilk duruşmada bundan vazgeçmişti. Daha sonra medyada çıkan bazı yazılar nedeniyle Özhan Canaydın'a mektup yazan İncialan, başkanın kendisine "mesnetsiz ve haksız ithamlar içeren mektup" gönderdiği gerekçesiyle noter aracılığıyla ihtar çekip, suç duyurusunda bulunduğunu açıkladı. 

Balo heyecanı 

Başkan yardımcısı Turgay Kıran, 100. Yıl Balosu ile ilgili bugün bir basın toplantısı düzenleyecek. Mecidiyeköy'deki kulüp merkezi binasında yapılacak toplantı saat 12.00'da başlayacak. 4 Ağustos'ta Dolmabahçe Sarayı'nda düzenlenecek balo için bin bilet ayrılırken, bunların büyük ölçüde satıldığı bildirildi. Bin euro olarak belirlenen fiyatlar bazı taraftarların tepkisini çekerken, yöneticiler balodan yaklaşık 1 milyon euro gelir bekliyor. 


</TEXT>
</DOC>
