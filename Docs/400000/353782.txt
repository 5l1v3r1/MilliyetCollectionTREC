<DOC>
<DOCNO> 353782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur41.html </URL>
<DATE> 2005/06/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Tunceli'de öldürülen teröristin annesi, PKK'ya lanetler yağdırdı 
</HEADLINE>
<TEXT>

     Tunceli’nin Ovacık İlçesi kırsalında güvenlik güçleri ile girdikleri çatışmada ölü ele geçirilen terör örgütü üyesi Ökkeş Karaoğlu, Gaziantep’in İslahiye İlçesi’nde toprağa verildi. 
     Önceki gün, Tunceli’nin Ovacık İlçesi kırsalında başlatılan operasyonda, güvenlik güçleriyle girdiği silahlı çatışmada ölü ele geçirilen terör örgütü üyesi Ökkeş Karaoğlu’nun 34 cenazesi, Gaziantep’e getirilip, İslahiye İlçesi’ne bağlı Kabaklar Köyü’nde, ailesi tarafından toprağa verildi. 
     Cenazenin toprağa verilmesi sırasında, güvenlik kuvvetlerinin çevrede geniş güvenlik önlemleri aldığı gözlenirken, Ökkeş Karaoğlu’nun annesi Hatice Karaoğlu, ağıtlar yakarak, terör örgütüne lanetler yağdırdı. 
     Anne Karaoğlu, oğlunun 17 yaşında iken terör örgütünün ağına düştüğünü belirterek, "Oğlum, Bursa’da üniversitede okurken, kandırıldı ve örgütün ağına düştü. Kendisine çok nasihat etmemize rağmen örgütten kurtulamadı. Örgüt üyeleri, oğlumun beynini yıkayıp, elimizden aldı" diye konuştu. 
     Ökkeş Karaoğlu’nun, 1990 yılında Bursa Uludağ Üniversitesi İktisadi ve İdari Bilimler Fakültesi’nin 1. sınıfında okurken, örgüte sempati duyduğu ve aynı yıl polis tarafından Bursa’da bulunan bir örgüt evinde ele geçirildiği ve 2 ay cezaevinde yattığı öğrenildi. 
     1992 yılı mayıs ayında Tunceli’nin Pülümür İlçesi kırsalında 
     askeri panzere ateş etmekten ve askeri bir karakola silahlı saldırıda bulunduktan sonra örgütsel faaliyetlerde bulunmak üzere İstanbul’a gelen Ökkeş Karaoğlu’nun yasa dışı yollardan Almanya’ya gittiği tespit edildi. Ökkeş Karaoğlu’nun, Almanya’dan silahlı eğitim almak üzere 1994 yılında Yunanistan’a gidip, burada 1 yıl kaldıktan sonra 1995 yılında İstanbul’a geldiği ve burada Emniyet kuvvetleri tarafından ele geçirildiği belirlendi. 17 Haziran Cuma günü Tunceli kırsalında gerçekleştirilen operasyonda, terör örgütü üyesi 17 kişi ölü ele geçirilmişti. 
     
</TEXT>
</DOC>
