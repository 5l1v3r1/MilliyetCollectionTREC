<DOC>
<DOCNO> 376144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo39.html </URL>
<DATE> 2005/09/06/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
"Gruptan çıkamamış olabiliriz ama şampiyon olacak bir takım yaratacağız" 
</HEADLINE>
<TEXT>

     15. Avrupa Ümitler Futbol Şampiyonası 2. Eleme Grubu’nda Ukrayna ile deplasmanda 
     0-0 berabere kalan Ümit Milli Takım’da, teknik direktör Reha Kapsal, 
     90 dakika golü düşünmelerine rağmen gol atmayı başaramadıklarını 
     söyledi. 
     Kapsal, maçtan sonra düzenlediği basın toplantısında, üst üste grup birincisi ve ikincisiyle karşılaştıklarını hatırlatarak, "Grup lideriyle cuma akşamı çok ciddi bir maç yaptık. Ardından Ukrayna ile karşılaştık. İki takımın da fizik gücü çok yüksek. Zorlu maçlar oldu. 
     İki maç da 4 puan alan futbolcularımı kutluyorum" dedi. 
     Ukrayna karşısında 1. dakikadan 90. dakikaya kadar golü düşündüklerini kaydeden Kapsal, "Oyuncu değişikliklerini de golü düşünerek yaptık. Ama aradığımız golü bulamadık. Oyuncularımı performanslarından dolayı kutluyorum. Onlarla birlikte olmaktan mutluyum. Maçın hakemi de insiyatifini biraz karşı takımdan yana kullandı" diye konuştu. 
     Kapsal, Ümit Milli Takım’ın gruptan çıkma şansını yitirdiğini ifade ederek, "Gruptan çıkamamış olabiliriz ama Avrupa şampiyonu olacak bir kadro yaratacağız. Bunu önümüzdeki sene hep beraber göreceğiz" dedi. 
     
</TEXT>
</DOC>
