<DOC>
<DOCNO> 384831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonsiy11.html </URL>
<DATE> 2005/10/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
10'uncu yıl nutku inkilap tarihi kitaplarından niye çıkartıldı 
</HEADLINE>
<TEXT>

     CHP Balıkesir Milletvekili Orhan Sür, bir soru önergesiyle Milli Eğitim Bakanlığı’nın ilköğretim öğrencilerine basarak dağıttığı 8’inci sınıfta okutulmakta olan "İlköğretim Türkiye Cumhuriyeti İnkılap Tarihi ve Atatürkçülük" kitabının bu yılki baskısından "Gazi Mustafa Kemal’in Onuncu Yıl Nutku"nun çıkarılmasını Meclis gündemine getirdi. 
     CHP Balıkesir Milletvekili Orhan Sür, Milli Eğitim Bakanı Hüseyin Çelik’e üç ayrı soru önergesiyle "İlköğretim Türkiye Cumhuriyeti İnkılap Tarihi ve Atatürkçülük" kitabının bu yılki baskısında yapılan değişiklikleri sordu. 
     Sür, bu kitapta 2004 baskısının 119’uncu sayfasında okuma parçası olarak yer alan "Gazi Mustafa Kemal’in Onuncu Yıl Nutku"nun 2005 yılı baskısında yer almadığına dikkat çekerek, Bakan Çelik’e, "’Türk Ulusu’ sözleriyle başlayıp ’Ne Mutlu Türküm Diyene’ vecizesiyle sona eren bu tarihi söylevin çocuklarımıza öğretilmesinden neden vazgeçtiniz " diye sordu. Sür, "Yüce Atatürk’ün çok sevdiği ulusuna yol gösteren ve yokluklar içinde 10 yıla sığdırılan başarının büyüklüğünü anlatan bu önemli söylevin cumhuriyetimizin ve geleceğimizin güvencesi olan çocuklarımıza öğretilmesinde hangi sakınca bulunmuştur Bu söylevin kitaplardan çıkarılmasından sonra Milli Eğitim müfredatının Atatürk devrim ve ilkeleri doğrultusunda olduğunun savunulması mümkün müdür " sorularını da yöneltti. 
     
     ŞEYH SAİD AYAKLANMASI, DOĞU İSYANI OLMUŞ 
     Sür, aynı kitabın 2004 baskısının 125’inci sayfasında çok partili rejim denemeleri bölümünde Şeyh Said ayaklanması ile ilgili kısmın başlığının "Şeyh Said ayaklanması" olarak yer almaktayken, "Doğu İsyanı" olarak değiştirildiğine de dikkat çekti. Bakan Çelik’e, bu değişikliğin nedenini soran Sür, "Bu bölümün başlığının Doğu İsyanı olarak değiştirilmesiyle sanki bütün Doğu bölgesinde yaşayan vatandaşlarımız isyan etmiş gibi gösterilmesi tarihin çarpıtılması değil midir Bu başlık değişikliğinden beklenen yarar nedir " dedi. 
     
     TÜRK BAYRAĞI VE ŞAHİN BEY 
     Sür, Bakan Hüseyin Çelik’e, "İlköğretim Türkiye Cumhuriyeti İnkılap Tarihi ve Atatürkçülük" kitabının geçen yılki basımında Türk Bayrağı ve altında bayrağın anlatımı varken, bu yılki baskıdan bunun da kaldırıldığını anımsatarak, bunun nedenini sordu. 
     Sür, yine aynı kitabın geçen yılki baskısının 90’ıncı sayfasında "Antep savunması ve Şahin Bey" yer alırken, yeni baskıda bu bölümün de yer almadığını belirterek, Bakan Çelik’ten, Ulusal Kurtuluş Savaşı’nın en önemli yerel kahramanlarından olan Şahin Bey’in çocuklara öğretilmesinden vazgeçilmesinin nedeni ve amacı konusunda da bilgi istedi. 
     
</TEXT>
</DOC>
