<DOC>
<DOCNO> 377937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/siyaset/axsiy02.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehitler uğurlandı 
</HEADLINE>
<TEXT>


Şırnak ve Bingöl'de şehit olan 5 asker, gözyaşları arasında defnedildi. Ayrı şehirlerde toprağa verilen Ceylan ile Aydın'ın sivilde yakın arkadaş oldukları ve birlikte şehit düştükleri belirlendi 

HABER MERKEZİ 


Şırnak ve Bingöl'de teröristlerle girdikleri çatışmada şehit düşen 5 asker, dün yüzlerce kişinin PKK'ya lanet yağdırdığı cenaze törenleriyle gözyaşları arasında toprağa verildi. İstanbul'da toprağa verilen jandarma komando er İbrahim Ceylan ile Sivas'ta toprağa verilen jandarma komando er Süleyman Aydın'ın, sivil yaşamda da çok yakın arkadaş oldukları, birlikte şehit düştükleri ortaya çıktı. 
Piyade onbaşı Yüksel Kutlu ile er Ceylan için Levent Camii'nde düzenlenen törende baba Ramazan Kutlu, "Bunun hesabı sorulacak. Hep zavallılar mı ölecek " diye tepki gösterdi. Anne Zülfiye Kutlu da "Milletvekilleri masalarında oturacaklarına gelip bunları görsünler" diye konuştu. Şehitler, Edirnekapı Şehitliği'nde toprağa verildi. 
Aydın için de Sivas'ta tören düzenlendi. Cumhuriyet Meydanı'nda toplanan 200 kişi PKK aleyhine sloganlar attı. Törenin ardından Aydın, Yarhisar köyünde defnedildi. Şırnak'ta şehit düşen jandarma kıdemli çavuş Savaş Bıyıklı Ankara Cebeci Askeri Şehitliği'nde, Bingöl'de şehit düşen piyade kıdemli uzman çavuş Suat Ocak da Adana Kozan'a bağlı Hamam köyünde toprağa verildi. 


</TEXT>
</DOC>
