<DOC>
<DOCNO> 378759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur37.html </URL>
<DATE> 2005/09/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Diyarbakır Valiliği, 8 parka verilen ismi uygun bulmadı 
</HEADLINE>
<TEXT>

     Diyarbakır Valiliği, Kayapınar Alt Kademe Belediye Meclisi’nin Peyas Mahallesi’ndeki 10 parktan 8’ine verdiği "33 Kurşun, Zembilfroş, Ciwan ve Yek Gulan"’ gibi isimleri uygun bulmadı. 
     Diyarbakır Valiliği’nden belediyeye gönderilen yazıda, Numaralama Yönetmeliği’nin 1. maddesine göre, "sokak, cadde, bulvar, meydan ve benzeri yerlere Anayasa’nın temel ilkelerine, Mer’i mevzuata, kamu düzenine ve genel ahlaka aykırı, toplumda ayrımcılığa yol açabilecek nitelikte yabancı dil kurallarına göre teşkil edilmiş kelime ve ifadelerden oluşan" adlar konulmaması gerektiğinin vurgulandığı belirtildi. 
     Yazıda, cadde, sokak, meydan, park, tesis ve benzerlerine ad verilmesi ve beldeyi tanıtıcı amblem, flama ve benzerlerinin tespitine ilişkin kararlarda belediye meclisinin üye tam sayısının salt çoğunluğu, bunların değiştirilmesine ilişkin kararlarda ise meclis üye tam sayısının 3’te 2 çoğunluğu kararının arandığı ve kararın mülki idare amirinin onayı ile yürürlüğe girdiği anımsatıldı. 
     Bu doğrultuda yapılan değerlendirme sonucunda, parklardan 8 Mart Parkı’nın Dünya Kadınlar Günü ile ilgili olması, Peyas Parkı’nın da Peyas Mahallesi’nden ismini alması nedeniyle bu isimlerin uygun olduğu, "33 Kurşun, Zembilfroş, Mem u Zin, Jiyana Azad, Aşiti, Zeynel Durmuş, Ciwan ve Yek Gulan" isimlerinin ise uygun olmadığı kaydedildi. 
     Diyarbakır Vali Yardımcısı Serdar Polat, AA muhabirine, Kayapınar Belediyesi’nin 8 parka verdiği ismin, Belediye Kanunu’nun 81. 
     maddesine aykırı olduğu için Valilikçe uygun bulunmadığını söyledi. 
     
</TEXT>
</DOC>
