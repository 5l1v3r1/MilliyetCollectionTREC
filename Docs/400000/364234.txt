<DOC>
<DOCNO> 364234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/ekonomi/eko09.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanal alışveriş katlanarak artıyor 
</HEADLINE>
<TEXT>



Türkiye'de hızla artan e-ticaret hacmi, sektördeki firmaların hedef büyütmesini sağladı. Bankalararası Kart Merkezi verilerine göre, yılın ilk çeyreğinde 242 milyon 770 bin YTL olan kredi kartlarıyla sanal POS'lar üzerinden yapılan e-ticaret işlem hacmi, 6 aylık dönemde 563 milyon 470 bin YTL'ye yükseldi. 
Kangurum.com Genel Müdürü Serdar Kaşıkçı, bünyelerinde bulunan Migros Sanal Market'i günde yaklaşık 10 bin kişinin ziyaret ettiğini ve ortalama 500 siparişin teslim edildiğini söyledi. 2004'ü 10 milyon dolar ciro ile kapattıklarını belirten Estore.com Genel Müdürü Gülfem Uycan, bu yıl ise ilk altı ayda bu rakama rahatça ulaştıklarını açıkladı. Bascuda.com Genel Müdürü Tuna Yüksel ise sektörde her yıl yüzde 50 büyüme öngördüklerini bildirdi. 
Gima Alternatif Kanallar Müdürü Tunca Meriç de internetten özellikle yoğun çalışanlar, yalnız yaşayanlar, asansörü olmayan binaların sakinleri, küçük çocuğu olanlar ve hamilelerin alışveriş ettiğini bildirdi. 


</TEXT>
</DOC>
