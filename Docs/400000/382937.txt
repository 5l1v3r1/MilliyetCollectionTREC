<DOC>
<DOCNO> 382937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur01.html </URL>
<DATE> 2005/09/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
14 yaşındaki kızı, 100 erkeğe pazarladılar 
</HEADLINE>
<TEXT>

     
     Soner KOCAER ANTALYA, DHA 

     
ANTALYA'da 14 yaşındaki H.A. adlı kızı 100 erkeğe pazarladıkları iddia edilen 5 kişi yakalandı. 3.5 aylık hamile olan H.A., birlikte olmaya zorlandığı bir erkekten polisi aramasını istemesi üzerine kurtarıldı. 
     Kaleiçi'nde bulunan Dubai Bar'da zorla konsomatrislik yaptırılan H.A., bar işletmecileri tarafından 43 yaşındaki Tayyar Bilgiç ile ismi açıklanmayan iki kişiye bin YTL karşılığı satıldı. İddiaya göre bir eve kapatılan kız, burada zorla erkeklere pazarlanmaya başlandı. H.A., birlikte olmaya zorlandığı bir erkeğe yalvararak, polisi aramasını istedi. 
     Bu kişinin polisi arayıp durumu bildirmesi üzerine harekete geçen Asayiş Şube Müdürlüğü Ahlak Büro Amirliği ekipleri, Meydankavağı Mahallesi'nde bulunan eve baskın düzenledi. Baskında zorla erkeklere satılan H.A. kurtarılırken, evsahibi olduğu belirlenen Tayyar Bilgiç yakalandı. 
     Bilgiç'in verdiği ifade doğrultusunda çalışma yapan polis ekipleri, Dubai Bar İşletmecisi 37 yaşındaki Gerçek Akkoyun ve bar çalışanları 23 yaşındaki İsmet Erz, 27 yaşındaki Mustafa Boğa ile 26 yaşındaki Mehmet Caner'i yakalayarak gözaltına aldı. 
     
     3.5 AYLIK HAMİLE 

     Doktor raporuna götürülen H.A'nın, 3.5 aylık hamile olduğu ortaya çıktı. H.A., polisteki ifadesinde yaklaşık 100 erkeğe pazarlandığını söyledi. Hırsızlık, gasp, adam yaralama ve fuhuşa aracılık suçlarından sabıkaları olduğu belirlenen zanlılar, ifadelerinin ardından adliyeye sevk edilirken, H.A. Antalya'daki ailesine teslim edildi. 
     Polis, küçük kızı bar işletmecilerinden bin YTL karşılığında satın alan diğer iki kişiyi yakalamak için çalışma başlattı. 
     
</TEXT>
</DOC>
