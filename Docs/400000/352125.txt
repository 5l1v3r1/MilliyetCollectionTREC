<DOC>
<DOCNO> 352125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun15.html </URL>
<DATE> 2005/06/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Irak'ta öldüren öldürene 
</HEADLINE>
<TEXT>

     Irak’ın kuzeyindeki Musul kenti ve civarında düzenlenen bir dizi silahlı saldırıda 3 Iraklının öldüğü bildirildi. 
     Polis kaynakları, öldürülenlerden birinin polis, diğer ikisinin sivil olduğunu, silahlı kişilerin ayrıca bir kişiyi kaçırdıklarını, çocuğunu ise yaraladıklarını belirtti. 
     Öte yandan, Bağdat’ta Amerikan askerlerine roketatarla düzenlenen saldırıda bir askerin öldüğü, iki askerin yaralandığı bildirildi. 
     
     AMERİKALI VE IRAKLI ASKERLER 5 SİVİLİ ÖLDÜRDÜ 
     Irak’ta Amerikalı ve Iraklı askerler 5 sivili öldürdü. 
     Amerikan ordusu sözcülerinden Teğmen Kate VandenBossche, başkent Bağdat’ın 115 kilometre batısındaki Ramadi kentinde meydana gelen olayda, önce bomba yüklü bir aracın bir kontrol noktasındaki Amerikalı ve Iraklı askerleri hedef aldığını, saldırıda bir Iraklı askerin öldüğünü söyledi. 
     VandenBossche, bu saldırıdan hemen sonra iki aracın kontrol noktasına doğru gelmeye başladığını, dur uyarılarına uyulmaması üzerine araçların intihar bombacılarına ait olabileceği şüphesiyle vurularak durdurulduğunu, ateş sırasında 5 sivilin öldüğünü, 4’ünün yaralandığını ifade etti. 
     Amerikalı askeri yetkililer, olayın üzücü olduğunu, ancak direnişçilerin uyguladığı benzer taktikler nedeniyle böyle trajik olaylar yaşandığını söylediler. 
     
     2 BULGAR ASKERİ, TRAFİK KAZASI KURBANI 
     Irak’ta askeri bir aracın bir kanala uçması sonucu iki Bulgar askeri hayatını kaybetti. 
     Bulgaristan Savunma Bakanlığı’ndan edinilen bilgiye göre, Irak’ın Devniya bölgesindeki "Eko" adlı askeri üste görevli 3 Bulgar askerinin içinde bulunduğu askeri araç, şoförün direksiyon hakimiyetini kaybetmesi sonucu takla atarak bir kanala uçtu. Kazada, araçta bulunan Er Paun Stoyanov Georgive 31 ile er Tsvetan Stoyanov Kamov 25 hayatını kaybederken, onbaşı Marin Milev ağır yaralandı. 
     Onbaşı Marin Milev’in helikopterle Bağdat’ta bir hastanenin yoğun bakım servisine alındığı ve sağlık durumunun ciddiyetini koruduğu bildirildi. 
     Son olayla birlikte, Irak’ta bugüne kadar hayatını kaybeden Bulgar askerlerinin sayısı 10’a yükseldi. 
     
</TEXT>
</DOC>
