<DOC>
<DOCNO> 382908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo18.html </URL>
<DATE> 2005/09/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Trabzonspor, Halilhodzic'i Galatasaray maçına davet etti... 
</HEADLINE>
<TEXT>

     Turkcell Süper Ligi'nde deplasmanda Galatasaray ile karşılaşacak olan Trabzonspor, İstanbul'a gitti. 
     Atlas Jet'e ait tarifeli uçakla İstanbul'a giden Trabzonspor'da, sakatlıkları bulunan Szmykowiak, Lee eul Young ve Ufukhan 20 kişilik kafilede yer almadı. 
     Başkanlığı'nı Ahmet Çubukçu'nun yaptığı kafilede başka bir yöneticinin yer almadığı gözlendi. 
     Mehmet Ali Yılmaz Tesisleri'nden havaalanına bordo-mavilileri taşıyan otobüsün yolda arıza yapması üzerine bordo-mavililer, çağrılan diğer otobüsle havaalanına geldiler. 
     
     CELALEDDİN VE FATİH'İN DURUMU 

     Belinden sakatlığı bulunan Fatih ve dün akşamki antrenmanda sol ayak bileğine darbe alan Celaleddin'in Galatasaray maçında forma giyebilecekleri bildirildi. 
     Ahmet Çubukçu, Celaleddin'in sakatlığının ciddi olmadığını, Fatih'in ise tedavisini yaptıklarını söyledi. 
     Trabzonspor, bu akşam ve yarın İstanbul'da yapacağı antrenmanlarla Galatasaray maçının hazırlıklarını tamamlayacak. 
     
     HALİLHODZİÇ, GELİYOR 

     Kulüp yönetim kurulu üyeleri Metin Akbaşoğlu ve Önder Bülbüloğlu'nun prensipte anlaştıkları Boşnak çalıştırıcı Vahid Halilhodziç'in Türkiye'ye davet edildiği bildirildi. 
     Bordo-mavili kulübün yönetim kurulunun anlaşılan teknik adamlar içerisinde Boşnak çalıştırıcı için son kararını verdiği ve Halilhodziç'in yarın İstanbul'a gelerek Galatasaray maçını izleyeceği öğrenildi. 

     
</TEXT>
</DOC>
