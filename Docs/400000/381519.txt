<DOC>
<DOCNO> 381519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun20.html </URL>
<DATE> 2005/09/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Prenses Diana ile ilgili yepyeni bir iddia 
</HEADLINE>
<TEXT>

     Prenses Diana'nın cenazesinin, sevgilisi Dodi el Fayed'den hamile kaldığı yönünde kanıt bulunmaması için, İngiliz makamlarının isteği üzerine, ölümünden bir saat sonra mumyalandığı iddia edildi. 
     Daily Express gazetesinin, Galler Prensesi'nin 31 Ağustos 1997'de Paris'te ölümünü soruşturan ''güvenilir'' bir kaynağa dayanarak verdiği haberde, Diana'nın cesedinin mumyalanmasına ilişkin kararın, Tony Blair hükümeti ve İskoçya'daki kraliyet ailesiyle yapılan görüşmeden sonra alındığı belirtildi. 
     Habere göre, Dodi el Fayed ailesi, mumyalama kararının, hamilelikle ilgili tüm izlerin silinmesi amacıyla alındığını belirtti. 
     Dönemin Fransa'daki İngiliz Büyükelçisi Michael Jay, konuyla ilgili yorum yapmaktan kaçındı. 
     İngiltere Dışişleri Bakanlığı sözcüsü de, bu konuda konuşmayı reddederken, topu, Scotland Yard'ın eski Genel Müdürü John Stevens tarafından yürütülmekte olan soruşturmaya attı. 
     Soruşturmanın sonuçlarının 2006 ilkbaharında açıklanması bekleniyor. 
     Daily Express gazetesi, Prenses'in cenazesinin mumyalanması işleminin Paris Adli Tıp Kurumu Başkanı Profesör Dominique Lecomte tarafından yapıldığını iddia ederken, Lecomte da bu konuda konuşmayı reddetti. 
     Gazetedeki habere göre, kadavralar, tahnit ve mumyalama işlemlerinde uzman iki Amerikalı bilim adamı Jerry Conlongue ve Ron Beckett, Prenses Diana'nın cenazesi üzerinde tahliller yapmayı önerdiler. 
     Profesör Conlongue, yıllar geçse bile mumyalanmış bir ceset üzerinde yapılacak incelemede değerli bilgiler alınabileceğini söyledi. 
     
</TEXT>
</DOC>
