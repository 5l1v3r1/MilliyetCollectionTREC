<DOC>
<DOCNO> 357941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/siyaset/siy03.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinleme tek merkezden 
</HEADLINE>
<TEXT>


TBMM'de MİT, polis ve jandarmaya telefon dinleme yetkisi veren yasa teklifi kabul edildi. Dinleme, Telekomünikasyon Kurumu bünyesindeki tek merkezden yapılacak 

ANKARA Milliyet 


MİT, polis ve jandarmaya, gecikmesinde sakınca bulunan hallerde telefon dinleme tespit ve kaydetme konusunda yetki veren yasa teklifi, dün TBMM Genel Kurulu'nda değiştirilerek kabul edildi. 
Ceza Muhakemesi Kanunu'nun 135. maddesi kapsamında polis, jandarma ve MİT'in istediği dinlemeler tek merkezden yapılacak. Dinlemeye ilişkin işlemlerin yürütüleceği tek merkez Telekomünikasyon Kurumu bünyesinde kurulacak. Telekomünikasyon İletişim Başkanı, kurum başkanının önerisi ile Başbakanca atanacak. Dinleme faaliyetlerini yürütmekle görevlendirilen merkez, en geç 6 ay içinde kurulacak. Merkez kuruluncaya kadar, ilgili istihbarat kurumlarının mevcut sistemlerinin kullanılmasına devam edilecek. Yasaya aykırı dinlemeler hukuken geçerli sayılmayacak ve bu eylemi yapanlar hakkında TCK hükümlerine göre işlem yapılacak. 
Gecikmesinde sakınca bulunan hallerde verilen yazılı emir 24 saat içinde yetkili ve görevli h kimin onayına sunulacak. Kayıtlar, en geç 10 gün içinde yok edilecek ve tutanak muhafaza edilecek. 

Meclis tatile girdi 
Genel Kurul'u terk eden CHP'nin yokluğunda ve "temel yasa" düzenlemesinin yardımıyla AKP'nin gündemin ön sıralarına aldığı tasarı ve teklifleri jet hızıyla kabul eden TBMM, 1 Ekim 2005'e kadar tatile girdi. TBMM'nin son gününde çıkardığı yasalar şunlar Belediye Yasası, Çocukları Koruma Yasası, Kiralik Hastane Yasası, Telekulak Yasası, Özelleştirme Yasası, Medeni Yasa değişikliği, Milli Parklar Yasası, Sendikalar Yasası, Denetimli Serbestlik Yasası, Toprak Koruma ve Arazi Kullanımı Tasarısı, Türkiye İstatistik Yasası. 

Sağlar teklifi geçti 
AKP Diyarbakır Milletvekili Cavit Torun'un bir kişinin kendi çocuğu olsa dahi, çocuğunun onayını alarak bir ergin veya kısıtlıyı evlat edinmesine olanak tanıyan yasa teklifi kabul edildi. Medeni Kanun'da değişiklik yapan teklif, eski bakan Fikri Sağlar'ın dizi oyuncusu Gerçek Büyükağaoğlu'nu evlat edinme isteminin mahkemece reddedilmesinden sonra gündeme gelmişti. 



</TEXT>
</DOC>
