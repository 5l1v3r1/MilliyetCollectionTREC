<DOC>
<DOCNO> 358463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonyas03.html </URL>
<DATE> 2005/07/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
3 ülke bu kızı arıyor 
</HEADLINE>
<TEXT>

     Karayipler'de Aruba Adası'nda kaybolan 18 yaşındaki kızı bulmak için ABD ve Hollanda da seferber oldu. Ada'daki 4 bin kamu görevlisine kızı bulmak için 1 gün izin verildi. 
     Amerikalı Natalee Holloway lise mezuniyetini kutlamak için 100 arkadaşıyla Karayipler'de küçük bir ada olan Aruba'ya gitti. Genç kız, arkadaşları tarafından en son 29 Mayıs gecesi tanıştığı erkeklerle bir bara giderken görüldü. Natalee'den l ay boyunca haber alınamaması ülkesinde büyük yankı uyandırdı. Bunun üzerine Aruba hükümeti konuya el koydu. Onlarca kişi göz altına alındı, ancak hiçbir sonuç çıkmadı. Tek geliri turizm olan ülkelerinin imajının zedelemesinden korkan Aruba hükümeti l günlük tatil ilan ederek 4 bin kamu görevlisini arama için seferber etti. ABD de Arubalılar'a yardımcı olması için adaya 2 FBI ajanı gönderdi. Natalee'nin bulunması için yapılan girişimler bununla da kalmadı. 
     Genç kızın yaşadığı yer olan Teksas'tan bir arama-kurtarma derneği 10 gönüllüyü ülkeye gönderdi. Grup, Natalee'nin görüldüğü plajları insansız denizaltılar ve radarlarla karış karış tarıyor. Bütün bunlar sonuçsuz kalınca, devreye adanın 1990'da bağımsızlığını kazandığı Hollanda girdi. Hollanda önceki gün genç kızı bulmak için 2 F-16 uçağını Aruba'nın hizmetine verdiğini açıkladı. Kızı bulanlara 50 bin dolar ödül verilecek. 
     
</TEXT>
</DOC>
