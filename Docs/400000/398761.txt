<DOC>
<DOCNO> 398761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur32.html </URL>
<DATE> 2005/11/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Kaya Çilingiroğlu - Petek Dinçöz kavgası büyüyor 
</HEADLINE>
<TEXT>

     İşadamı Kaya Çilingiroğlu’nun, Petek Dinçöz ile Can Tanrıyar’ın şikayetiyle başlatılan 2 soruşturma kapsamında ifadesi alınırken, kendisinin şikayetçi olduğu bir soruşturma çerçevesinde de bilgisine başvuruldu. 
     İstanbul Adalet Sarayı’na avukatı Osman Hacıbekiroğlu ile gelen Kaya Çilingiroğlu, Cumhuriyet Savcısı Nurten Altınok’a yaklaşık 1.5 saat ifade verdi. 
     Adliyeden ayrılırken basın mensuplarının sorularını yanıtlayan Çilingiroğlu, "İfademizi verdik çıkıyoruz. Onlar bize hakaret davası açmışlar. İftira. Biz de onlara dava açtık. Karşılıklı hesaplaşacağız mahkemede" dedi. 
     Çilingiroğlu hakkında, bir haber programındaki beyanlarında hakaret unsurları bulunduğu iddiasıyla Petek Dinçöz ile Can Tanrıyar’ın şikayeti üzerine başlatılan 2 ayrı soruşturma sürdürülüyor. 
     Petek Dinçöz’ün bir internet sitesinde yayınlanan beyanlarında hakaret unsuru bulunduğu gerekçesiyle Çilingiroğlu’nun şikayeti üzerine de soruşturma başlatılmıştı. 
     
</TEXT>
</DOC>
