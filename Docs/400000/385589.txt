<DOC>
<DOCNO> 385589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur30.html </URL>
<DATE> 2005/10/10/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Türk ekipler, Pakistan'da 7 kişiyi enkaz altından sağ çıkardı 
</HEADLINE>
<TEXT>

     Deprem felaketi nedeniyle ölü sayısının sürekli arttığı Pakistan’ın Muzafferabad kentinde Türk gönüllülerinden oluşan GEA ile TSK DAK ekibi, 7 kişiyi enkaz altından sağ çıkardı. Sağ çıkarılanlardan biri hastanede hayatını kaybetti. 
     Pakistan’da meydana gelen depremden en çok zarar gören şehirlerinden biri olan Muzafferabad’da arama kurtarma çalışmaları devam ediyor. 
     Depremden bir gün sonra şehre ulaşan Türk gönüllülerinin oluşturduğu GEA, şu ana kadar 6 kişiyi enkaz altından sağ çıkardı. 
     Ancak kurtarılanlardan 1 kişinin daha sonra hastanede hayatını kaybettiği bildirildi. TSK DAK ekibi de enkazda yaptığı çalışmalar sonucu 1 kişiyi sağ kurtardı. 
     Özgür Jammu-Keşmir Üniversitesi’nin enkazında halkın da yardımıyla çalışmalarını sürdüren GEA’nın, ayrıca birçok cesede ulaştığı öğrenildi. 
     
     TÜRK EKİPLERİ MUZAFFERABAD’DA 

     Öte yandan, Başbakanlık Acil Durum Yönetimi Genel Müdürlüğü’nün koordinasyonunda Türk Silahlı Kuvvetleri’ne TSK ait kargo uçaklarıyla dün İslamabad’a gelen Sivil Savunma Genel Müdürlüğü ve Sağlık Bakanlığı ekipleri ile 4 kişilik GEA ve TSK DAK arama-kurtarma ve ilkyardım ekipleri, karayoluyla sabah saatlerinde kente ulaştı. 
     Şehirdeki bir okulun bahçesinde kamp kuran ekipler, daha sonra arama kurtarma ve ilkyardım çalışmalarına başladı. 
     Sağlık Bakanlığı personelinin oluşturduğu ekip, halkı tetanos ve difteriye karşı aşıladı. Halkı muayene eden ekipler, ayrıca küçük cerrahi müdahalelerde de bulundu. 
     
     KENTTE DURUM 

     Depremin yaralarının sarılmaya çalışıldığı Muzafferabad’da ölü sayısı sürekli artıyor. Enkaz altından çıkarılan cesetlerin bir kısmı sokaklarda bekletilirken, aşırı sıcağın da etkisiyle kentin bazı kısımları ceset kokuyor. 
     Kentte, yakınlarına ulaşamayanlar, ellerindeki fotoğrafları arama-kurtarma ekiplerine göstererek yakınlarını arıyor. 
     Muzafferabad’daki spor sahası, sahra hastanesi olarak kullanılırken, yaralılar tedavileri için askeri helikopterlerle İslamabad’a sevk ediliyor. 
     Kentte erzak yardımlarının dağıtımı sırasında izdiham yaşanıyor. 
     Depremde evleri zarar gören veya yeni bir depremden korkan birçok kişi, geceyi sokaklarda geçiriyor. Yetkililer, cesetlerin sokaklarda tutulması ve temiz su imkanlarının kısıtlı olması nedeniyle salgın hastalık tehlikesine dikkati çekiyorlar. 
     Haberleşme imkanlarının oldukça sınırlı olduğu şehire halen elektrik verilemiyor. 
     
</TEXT>
</DOC>
