<DOC>
<DOCNO> 399306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko54.html </URL>
<DATE> 2005/11/30/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Piyasalarda bugün... 
</HEADLINE>
<TEXT>

     Borsa'da işlem gören hisse senetleri haftanın ilk işlem gününde ortalama yüzde 1.58 değer kazandı. 
     İstanbul Menkul Kıymetler Borsası İMKB Ulusal 100 Endeksi, 1. seansta 282.28 puan artarak 37,777.50 puandan kapandı. 2. seansta da 311.15 puan artan endeks 38,088.65 puandan günü yeni bir rekorla tamamladı. Endeksin 2. Seans içinde gördüğü 38,190.02 puanlık seviye yeni tarihi zirve olarak kaydedildi. 
     Endeks, dünkü 2. seans kapanışına göre 593.43 puan ve yüzde 1.58 yükseldi. 
     Hisse senetleri piyasasında işlem hacmi toplam 1 milyar 754 milyon 2 bin 258 YTL olarak gerçekleşti. 
     İMKB'nin bugün de alıcılı seyrini sürdürdüğü görüldü. Kurumlar Vergisi oranında indirim kararı alınması ile dün başlayan yukarı hareket, bugün de devam etti. Vergi indirimiyle birlikte şirketlerin daha yüksek karlar elde edeceği ve daha fazla temettü dağıtacağına yönelik beklentilerin bugün özellikle 2. Seansta gelen satışları sınırladığı savunuluyor. 
     Borsa uzmanları, piyasanın yukarı doğru hareket etmeyi sürdürdüğünü belirterek, hacim artışına bağlı çıkış hareketi yaşandığına işaret ediyor. 
     Uzmanlar, endeks için 38,300 ve 38,500 seviyelerinin direnç konumunda bulunduğunu, 37,800 ve 37,500 puan seviyelerinin ise destek görevi göreceğini, 37,500 puan üzerinde çıkış hareketinin devamını beklemek gerektiğini kaydediyor. 
     
     DÖVİZ 
     Dünkü kapanışta 1.3570 YTL olan dolar güne 1.3600 YTL'den, 1.5970 YTL olan avro güne 1.6040 YTL'den başladı. 
     Doların bugünkü kapanıştaki satış fiyatı 1.3600 YTL, avronun satış fiyatı 1.6000 YTL oldu. 
     Merkez Bankası, doların bugünkü efektif kurunu alışta 1.3491 YTL, satışta 1.3585 YTL olarak açıkladı. Merkez Bankası, doların dünkü efektif kurunu alışta 1.3488 YTL, satışta 1.3582 YTL olarak belirlemişti. 
     
     FAİZ 
     İMKB Tahvil ve Bono Piyasası Kesin Alım Satım Pazarı'nda işlem gören 27 Haziran 2007 vadeli tahvilin, bugün valörlü işlemlerinin kapanışında basit getiri yüzde 14.41 bileşik getiri yüzde 13.87 oldu. 
     Bu kağıdın bileşik getirisi dünkü kapanışa göre 0.02 puan yükseldi. 
     İMKB Tahvil ve Bono Piyasası Repo-Ters Repo Pazarı'nda gecelik işlemlerde faiz ortalama yüzde 13.75'ten gerçekleşti. Gecelik işlemlerde en düşük oran yüzde 13.00, en yüksek oran yüzde 13.80 oldu. 
     
</TEXT>
</DOC>
