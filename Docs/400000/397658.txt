<DOC>
<DOCNO> 397658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy14.html </URL>
<DATE> 2005/11/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Aksu Terör örgütü her fırsatta istismara yöneliyor 
</HEADLINE>
<TEXT>

     İçişleri Bakanı Abdülkadir Aksu, terör örgütünün her fırsatta istismara yöneldiğini belirterek, "Birlik ve beraberliğe her zamankinden fazla ihtiyacımız var" dedi. 
     TBMM Plan ve Bütçe Komisyonu’nda, bakanlığının 2006 bütçesinin sunumunu yapan Aksu, başta ASALA terör örgütü olmak üzere bütün terör örgütleriyle başarıyla mücadele edildiğini, varlıklarını sürdürenlerle mücadelenin devam ettiğini söyledi. 
     Dünyada hiçbir terör örgütünün, bölücü terör örgütü kadar dış desteğe mazhar olmadığını kaydeden Aksu, "Bu destek, örgütün bir noktada nasıl korunup kollandığının açıkça göstergesidir" dedi. 
     Demokratik kurallar içinde terörle mücadeleye devam edileceğini vurgulayan Aksu, "Bu mücadelede en büyük gücümüz, birlik ve beraberlik içinde bulunmamızdır. Çünkü terör örgütü, bulduğu her fırsatta istismara yönelmektedir. Onun için birlik ve beraberliğe her zamankinden daha fazla ihtiyacımız var" diye konuştu. 
     
     "NİFAK TOHUMLARI SAÇMAYA ÇALIŞIYORLAR" 

     Abdülkadir Aksu, Avrupa ülkeleriyle sürdürülen temaslar ve Türkiye’nin kararlı tavrı üzerine "terör örgütünün, yasaklanma korkusuyla sürekli isim değiştirdiğini ve köşeye sıkıştığını" ifade etti. 
     ABD başta olmak üzere AB ülkelerinin birçoğunda örgütün faaliyetlerinin yasaklandığına, terör örgütü listesine dahil edildiğine dikkati çeken Aksu, "Terör örgütü ve işbirlikçileri, bu kötü süreçleri nedeniyle kullandıkları tahrikçileri aracılığıyla, her yönüyle etle tırnak gibi bir bütün olmuş vatandaşlarımız arasına nifak tohumları saçmaya çalışmaktadırlar. Ancak sağduyulu milletimizin bireyleri, bu haince ve sinsice planlanmış oyunun aktörleri olmadılar, olmayacaklardır" diye konuştu. 
     Güvenlik güçlerinin, teknik donanım ve bilgi yönünden süratle yenilenerek, terör örgütlerinin eylemlerini boşa çıkaracak bilgi birikimini yakalamış durumda olduğunu bildiren Aksu, şöyle devam etti 
     "Terörle mücadelede başarılı olunması için sadece güvenlik güçlerinin önlem ve çalışmalarının yeterli olmayacağı açıktır. Çünkü terörizm, sadece bir güvenlik sorunu değildir. Hükümet olarak güvenlik güçlerimizin özverili çalışmaları ve vatandaşların büyük desteğiyle bugün kontrol edebilme seviyesine getirebildiğimiz terörle mücadele çizgisinden asla geri dönmemek üzere gayret ve çalışmalar, inanç ve kararlılığımızla, bundan sonra da devam edecektir. 
     Ülkemizin üniter yapısı, devlet ve milletiyle bölünmez bütünlüğüyle, demokratik laik ve sosyal hukuk devletine yönelik faaliyet gösteren her türlü terör örgütüne karşı mücadelemiz kararlılıkla devam edecektir." Aksu, "Günümüzde suçla mücadelede, yalnız milli politikalar sonuç verecek gözükmemektedir. Bu nedenle ülkeler arasında işbirliği yapılması zorunludur" dedi. 
     Bakan Aksu, TBMM Plan ve Bütçe Komisyonu’nda, bakanlığının 2006 bütçesinin sunumu sırasında, komisyon üyelerine faaliyetleri hakkında bilgi verdi. Aksu, AB müktesebatına uyum çalışmaları kapsamında sivil toplum hizmetlerinin ve faaliyet alanının genişletilmesi, düşünce ve ifade özgürlüğünün, toplanma ve gösteri yürüyüşü yapma özgürlüğünün geliştirilmesi gibi temel hak ve özgürlüklerle ilgili kapsamlı düzenlemeler yapıldığını bildirdi. 
     Uygulamalarda karşılaşılan sorunların çözümü konusunda önemli adımlar atmaya devam edeceklerini ifade eden Aksu, şunları söyledi 
     "Bu süreçte sivil toplum örgütlerinin güçlendirilmesi, işkencenin önlenmesi, gözaltı sürelerinin kısaltılması, nezarethane ve ifade alma odalarının Avrupa standartlarına kavuşturulması ve benzeri çalışmalarla, toplumun huzurunun korunması ve bireylerin, demokratik hak ve hürriyetlerden çağdaş ülke insanları gibi yararlanmalarının sağlanması için her türlü tedbir alınmıştır." 
     
     ULUSLARARASI İLİŞKİLER 

     "Suç ve suçlulukla mücadelede yalnız polisiye tedbirlerin yetmeyeceğini" ifade eden Aksu, "Günümüzde suçla mücadelede, yalnız milli politikalar da sonuç verecek gözükmemektedir. Bu nedenle ülkeler arasında işbirliği yapılması zorunludur" dedi. 
     Uluslararası toplumların, devletler arasında yürütülen gerek ikili ve gerekse çok taraflı ilişkilerle, suç ve suçlulukla mücadele etmeyi tercih ettiğini belirten Aksu, "11 Eylül olaylarından sonra başlayan yeni süreçte, hiçbir ülke, kendisini güvenlikte hissetmemektedir. Bu bakımdan, ülkelerarası işbirliği fikri, daha fazla taban bulmaya başlamıştır" diye konuştu. 
     İçişleri Bakanlığı olarak ikili ve çok taraflı işbirliğine büyük önem verdiklerine değinen Aksu, bu çerçevede 2005 yılında güvenlik işbirliği anlaşması ya da protokolü, mutabakat zaptı, toplantı-görüşme tutanağı şeklinde toplam 18 hukuki metin imzalandığını bildirdi. 
     Aksu, bugüne kadar güvenlik işbirliği anlaşması ya da protokolü imzalanan ülke sayısının 52’ye ulaştığına dikkati çekti. 
     
     İÇME SUYU VE KÖY YOLLARI 

     Çağdaş teknolojilerden de yararlanarak Yerel Bilgi Tabanı oluşturduklarını bildiren Aksu, projeyle, mahalli idarelerin tüm verilerine süratli ve doğru şekilde ulaşılmasının, birimlerin daha şeffaf ve vatandaşın katılımının kolaylaştırıldığını belirtti. 
     Önemli yetki ve kaynak verilen belediyelerin performanslarının ölçülmeye başladığını belirten Aksu, belediyelerin sundukları mal ve hizmetlerin kalitesini artıracak, kendi bünyeleri içinde "izleme-geliştirme" modeli geliştirdiklerini söyledi. 
     Aksu, vali ve kaymakamların önderliğinde, il özel idareleri ve köylere hizmet götürme birlikleri aracılığıyla 2007 yılı sonuna kadar suyu ve yolu olmayan köy bırakılmamasını hedeflediklerini belirterek, köy içme suları için 100 milyon YTL, köy yolları için 100 milyon YTL ödenek tahsis edildiğini kaydetti. 
     
     E-DEVLET UYGULAMALARI 

     İçişleri Bakanı Aksu, e-devlet uygulamalarının hem saydamlığı artırmanın ve hem de kamu hizmetlerinin hızlı, objektif ve daha az maliyetle verilmesinin bir aracı olduğunu ifade etti. 
     Emniyet teşkilatına ait 38 e-devlet projesinin, POLNET veri tabanını kullanarak çalıştığını belirten Aksu, bu projesinin, 2003 yılında e-Türkiye büyük ödülüne layık görüldüğünü kaydetti. 
     Elektronik teknoloji projelerine de önem verdiklerini kaydeden Aksu, gözaltı sürelerinin kısalması, sorgulama ve araştırmalarda insan haklarının azami derecede korunması, mahkemelere tanık ifadelerinin yanında, maddi delillerin de sağlıklı şekilde sunulması zorunluluğu karşısında, teknolojiden azami derecede yararlanılmasının zorunlu hale geldiğini söyledi. 
     Tüm cihazların birbirleriyle entegre ve milli kripto sistemine sahip olmasını öngören Jandarma Entegre Muhabere ve Bilgi Sistemi JEMUS Projesi’nin telli sistemler bölümünün 2004’te faaliyete geçirildiğini belirten Aksu, "Böylelikle bilgiye süratli ve zamanında ulaşılmasını sağlayarak koordinasyonu hızlandıran, emniyet ve asayiş hizmetlerinin aksaksız ve süratli şekilde yapılmasını sağlayarak insan haklarına saygılı bir devlet yapısını destekleyen JEMUS Projesi ile Jandarma Genel Komutanlığı, çağın teknolojik seviyesini yakalamayı hedeflemektedir" dedi. 
     
     MOBESE PROJESİ 

     Mobil Elektronik Sistem Entegrasyonu Projesi’nin MOBESE , başta kapkaç, hırsızlık ve gasp gibi asayiş olaylarını önlemek ve takip etmek üzere, 17 Haziran’da İstanbul’da faaliyete geçirildiğini belirten Aksu, proje kapsamında, 952 muhtarlık, 3 bin 500 polis aracı, 150 mobil karakol ünitesi, il ve ilçe komuta merkezleri ve il emniyet 
     müdürlüğü 12 ayrı yazılım sistemi ile entegre edildiğini, İstanbul’un muhtelif yerlerine 570 kamera yerleştirildiğini bildirdi. 
     İstanbul’da arşiv bilgilerinin aktif olarak kullanıldığını, polis araçlarının hareketlerinin, dijital harita üzerinde izlendiğini belirten Aksu, personelin merkezle ve amirleriyle hızlı iletişiminin sağlandığını, asayiş olaylarının yaygın olduğu meydan, cadde ve sokakların 24 saat kamerayla izlendiğini kaydetti. 
     Abdülkadir Aksu, MOBESE Projesi’nin açılışından 15 Kasım’a kadar, köprü ve otoban turnikelerden geçiş yapan 25 milyona yakın aracın sorgulamasının yapılarak, bunlardan 503 aracın çalıntı olduğunun, kameralardan 125 bin 700 aracın plakasının da gözle sorgulanarak, bunlardan 201’inin çalıntı olduğunun tespit edildiğini bildirdi. 
     Aksu, korsan eserle mücadele kapsamında da kameralardan tespiti yapılan 29 kişinin yakalandığını, 47 bin korsan CD ve DVD ele geçirildiğini, açılışından bu yana 16 toplumsal olayda 475 aranan kişinin yakalandığını kaydetti. Aksu, projenin İstanbul dışında, diğer il ve ilçelerini kapsayacak şekilde genişletilmesi çalışmalarının devam ettiğini söyledi. 
     
</TEXT>
</DOC>
