<DOC>
<DOCNO> 385224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/yazar/pulur.html </URL>
<DATE> 2005/10/09/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Göze, kulağa takılanlar... 
</HEADLINE>
<TEXT>


FOTOĞRAFTA gol atan takımın oyuncuları karşılıklı çiftetelli oynar gibi, belki de göbek atıyorlar. 
Gazetenin başlığı "Halay çekiyorlar " 
Bazı futbolcular, takımın her yerinde oynayabilirmiş, onlara "joker" denilirmiş, ama resmin başlığı "jokey", yani at sırtında bir futbolcu. 

BİR başlık 
"Pakistan TRT'si böyle basıldı" 
Adam TRT'nin "Türkiye Radyo ve Televizyon Kurumu" olduğunu bilmiyor, Pakistan televizyon binası basılınca, onu hemen "Pakistan'ın TRT"si yapmış 
Nasrettin Hoca şenlikleri İstanbul'da başlamış, Nevşehir Belediyesi'nin düzenlediği şenliklerde Ferhan Şensoy Boğaz'a maya çalmış... Haber hemen her satırında "Nevşehir" diye uzayıp gidiyor. 
Anlaşılan "Akşehir"i, Nevşehir'e taşımışlar. 

TRAFİK kazası geçiren türkücüye hastanede "boyunduruk" takılmış.. 
Oha Öküz mü bu adam "Boyunduruk" öküzlere, "boyunluk" insanlara takılır. 
Bir tiyatro oyununda dekorun tarifi 
"Kız evi, kızın çeyizleriyle süslenmiştir. Yatak, yorgan, sicil urgan heybe, torba, kilim, kapkaç." 
Kapkaç deyimi günlük yaşantımıza o kadar girdi, "kap kacak" bile "kapkaç" oldu." 

KALEMİNDEN kan damlayan birinin yazısından 
"Hayatlarında ne uluslararası bir zirve izlemiş, ne diplomasinin d'sini öğrenmiş, elifi merkep zanneden bazı cehl-i mürekkepten mustarip zavallılar, Avrupa Topluluğu üzerine kalem oynatmaya özendiler." 
Onun doğrusu "elif'i görse, mertek sanır" dır. Bunun gibi diplomalı kara cahiller de "mertek'i" "merkep" sanır ve yazarlar. 
"Kendisini sahte savcı olarak tanıtan dolandırıcı .." 
Niye "Sahte savcı" olarak tanıtsın, deli mi bu 

BUNLAR Nurettin İğci'nin yakalayıp kitaplaştırdığı gazete, dergi yanlışları, her yanlışın altına koyduğu cümleler, onun mizah gücünü gösteriyor. 
"Ne diyor " diye sormayın, "Gözüme Takılanlar"ı okuyun. x 

NURETTİN İğci'nin "Kulağına Takılanlar" da var. 
Televizyonda soruyorlar 
"Doğuştan kör olduğunu anladım, ama gerçekten küçükken de gözleriniz görmüyor muydu " 
Haber spikeri 
"İki gün önce öldürülen ceset morga kaldırıldı." 
TV sunucusu 
"Ölüm yıldönümü kutladık." 
Daha neler neler, lakin hepsinin altında Nurettin İğci'nin pırıltılı mizahı var... 

NURETTİN İğci, gazetelerde çıkan garip ve komik haberleri derlemiş, tabii çoğu Karadeniz'den... 
Ne de olsa o da Karadenizli... 
Samsun'da bir otele gelen müşteriye asansörü anlatıyorlar 
"İkinci kata çıkmak için üçüncü katın düğmesine, üçüncü kata çıkmak için de dördüncü katın düğmesine basarsınız " 
Niye 
Usta düğmeleri ters bağlamış... 
Trabzon stadyumundan maç arası bir anons 
"İşitme engelli Ali Kahraman... İşitme engelli Ali Kahraman, kapıda bekleniyorsunuz." 

x Bulut Yayınları 



</TEXT>
</DOC>
