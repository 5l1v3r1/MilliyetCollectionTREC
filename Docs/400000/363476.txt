<DOC>
<DOCNO> 363476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur09.html </URL>
<DATE> 2005/07/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çağlar ailesine yeniden mahkeme yolu... 
</HEADLINE>
<TEXT>

     Yargıtay Cumhuriyet Başsavcılığı, İnterbank'tan kurdukları bazı şirketler aracılığıyla kredi alıp, bunları kendi gruplarına aktardıkları gerekçesiyle eski bakan, işadamı Cavit Çağlar, oğlu Mustafa Çağlar, dayısı Şükrü Şankaya, Şenol Şankaya ve Ergun Evcil'in de aralarında bulunduğu 35 kişiye yeni Türk Ceza Kanunu TCK uyarınca verilen hapis ve para cezalarının usulden bozulmasını istedi. 
     Başsavcılık, kararın dosya üzerinden değil, duruşma açılarak verilmesi gerektiğine işaret etti. 
     Bursa 3. Ağır Ceza Mahkemesi, sanıklar Cavit Çağlar, oğlu Mustafa Çağlar, dayısı Şükrü Şankaya, dayısının oğlu Şenol Şankaya ve Ergun Evcil hakkında kaldırılan TCK'nın ''dolandırıcılık'' suçunu düzenleyen 504. maddesi ve diğer maddeleri uyarınca 3 yıl 10 ay 20'şer gün ağır hapis cezası ve 189 trilyon 69 milyar 962 milyon 757'şer bin lira ağır para cezasına hükmetmişti. 
     Mahkeme, 30 sanığı da yine kaldırılan TCK'nin 504 ve diğer maddelerine göre, 2 yıl 7 ay 3'er gün ağır hapis ve 189 trilyon 69 milyar 962 milyon 757'şer bin lira ağır para cezasına mahkum etmişti. 
     Yargıtay 11. Ceza Dairesi, yerel mahkemenin kararını oybirliğiyle onamıştı. 
     Bursa 3. Ağır Ceza Mahkemesi, bu karardan sonra yürürlüğe giren 5237 sayılı TCK'ya göre sanıkların hukuki durumunu dosya üzerinden yeniden değerlendirmiş ve sanıklar hakkında yeni hüküm kurmuştu. 
     Mahkeme, Cavit Çağlar, Mustafa Çağlar, Şükrü Şankaya, Şenol Şankaya ve Ergun Evcil'i yeni TCK'nın ''dolandırıcılık'' suçunu düzenleyen maddesi ile diğer hükümleri uyarınca 1 yıl 6 ay 22 gün hapis ve 208 bin 300 YTL adli para cezasına mahkum etmişti. 
     Yerel Mahkeme, diğer 30 sanığı da yine aynı hükümler doğrultusunda 1 yıl 15 gün hapis ve 26 bin YTL adli para cezasına mahkum etmiş ve bu cezaları ertelemişti. 
     
     'AÇIK VE ADİL YARGILAMA İÇİN DURUŞMA AÇILSIN' 
     Bu karar sanıklar ve müdahiller tarafından temyiz edilince, dosya yeniden Yargıtay'a geldi. 
     Yargıtay Cumhuriyet Başsavcılığı, dosyaya ilişkin tebliğnamesini hazırladı ve temyiz incelemesini yapacak olan Yargıtay 11. Ceza Dairesi'ne gönderdi. Tebliğnamede, önceki ve sonradan yürürlüğe giren yasalardan lehe olanın uygulanıp sanık yararına olabilecek cezanın belirlenmesi için usulüne uygun olarak duruşma açılarak hüküm kurulması gerektiği belirtildi. 
     Açık ve adil yargılama ilkesini, savunma ve mağdur hakkını ihlal edecek şekilde evrak üzerinde karar verilmesinin usul ve yasaya aykırı olduğu ifade edilen tebliğnamede, temyize ilişkin diğer istemler incelenmeksizin yerel mahkemenin kararının bu yönden bozulması gerektiğine işaret edildi. 
     
</TEXT>
</DOC>
