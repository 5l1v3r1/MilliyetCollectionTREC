<DOC>
<DOCNO> 367092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo44.html </URL>
<DATE> 2005/08/04/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Güler "Derbi maçlarda takım taraftarları dilediğince bilet alır" 
</HEADLINE>
<TEXT>

     İstanbul Valisi Muammer Güler, derbi maçlarda misafir takım taraftarlarının bilet alıp, maçları tribünden izleyebileceğini söyledi. 
     Futbol Federasyonu Başkanı Levent Bıçakcı ile Lütfi Kırdar Kongre ve Sergi Sarayı’nda, yarın başlayacak Birinci Süper Futbol Ligi öncesi alınan güvenlik tedbirleri konusunda bilgi veren Vali Güler, Futbol Federasyonu Stadyum ve Güvenlik Komitesi’nin 2005-2006 sezonu için öngördüğü güvenlik tedbirlerini uygulama planının, geçtiğimiz gün yapılan İl Spor Güvenlik Kurulu’nda karara bağlandığını söyledi. 
     İl Spor Güvenlik Kurulu’nda alınan kararları toplantıda özetleyen Güler, bir hususta spor kamuoyunda değişik yorumlar yapıldığını belirterek, şöyle devam etti 
     "Futbol Federasyonu’nun aldığı karara göre UEFA’nın misafir takımlar için uygun gördüğü statlarda yüzde 5’lik bir yer ayrımı yapılıyor. Federasyonun kararında, misafir takımın, maçın oynanmasına 24 saat kalana kadar bilet tahsisi için başvuruda bulunacağını, eğer 
     başvuruda bulunulmazsa ev sahibi takımın dilediğince bu konuda tasarrufta bulunacağı ön görülmüştür. 2 Ağustos günü Fenerbahçe, Galatasaray ve Beşiktaş kulüplerinin kendi aralarında yapacakları maçlarda misafir takımın toplu bilet tahsisi için talepte bulunmayacakları konusundaki mutabakatları, hem Futbol Federasyonu hem de Valiliğimizce uygun görülerek, bu husus İl Spor Güvenlik Kurulu’nda da karara bağlanmıştır." Muammer Güler, misafir takım taraftarlarının maça girmemesinin söz konusu olmadığını vurgulayarak, "Misafir takım taraftarları dilediğince biletini alır, gelir tribüne oturur. Ama kulüpler birbirlerinden toplu bilet tahsisinde bulunmayacak, kulüpleri buna zorlamamız mümkün değildir. 3 büyük kulüp mutabakata varmıştır ve bu onların kararlaştırdığı bir husustur. Federasyon ve valilik olarak bu karara iştirak ettik ve bu kararın arkasındayız" diye konuştu. 
     
     "KOL KOLA, KARDEŞÇE MAÇ SEYREDİLEBİLMELİ" 
     Vali Güler, beraberce maç seyredebilme keyfinin ve rekabetin centilmence yaşanabileceğini belirterek, "Rakip takım taraftarlarının maça gelmesini, beraberce, kardeşçe ve kol kola maç seyredilmesini amaçlıyoruz" dedi. 
     Kulüplerin aldığı kararı desteklediklerini anlatan Güler, şöyle konuştu 
     "İnsanları kafesler içinde, birbirinden tecrit ederek uzun süre tutmak mümkün değildir, bu arzu edilen de değildir. Çok acıdır ki, son 3-4 yılda toplu organizasyonla maça giden misafir takım seyircilerin 
     derbilerde olay çıkarmadığı maç yoktur. Kişilerin sorumsuzluğu, toplu olarak geliş gidişte çevreye zarar vermeleri, karşı takım taraftarlarıyla veya kendi içlerinde kavga etmeleri, delici, kesici ve patlayıcı malzemeleri ısrarla yanlarında getirmeleri gibi hususlar kulüpleri müşterek tavır almaya zorlamıştır." Bir soru üzerine Güler, bu uygulamayla eskisinden daha kötü olmayacağını belirterek, "Münferiden gelişlerde, toplu hareket etme gibi inisiyatif kurulmayacağını düşünüyoruz. Oraya topluca gelenler beraberinde münferiden gelenleri de baskı altına alıp, oturmalarına dahi izin vermiyorlardı. Bunların hepsi tespit edilmiştir. Bir maçta 180 kişiye bu konuda ceza verilmiştir. Herkesi, takımının her maçına gitmeye davet ediyorum. Tribünlerde kuracağımız güvenlik önlemleriyle, herhangi bir tacize, küfüre, baskıya izin vermeyeceğiz" diye konuştu. Stat çevresinde kesinlikle karaborsaya izin vermeyeceklerini de vurgulayan Güler, toplu küfür eden seyircilerin, kameraya yakalandıkları taktirde bireysel cezaya muhatap olacaklarını, ayrıca federasyonun da kulüplere ceza verebileceğini söyledi. Muammer Güler, Fenerbahçe-Everton maçında yaşanan silahlı yaralanma olayıyla ilgili yapılan soruşturma sonucunda idari yönden sorumlular hakkında işlem yapacaklarını ama kulüplere yapılacak yaptırımların federasyonun yetkisinde olduğunu kaydetti. 
     
     BIÇAKCI "KULÜPLER GÜVENLİK KONUSUNDA SORUMLU" 
     Futbol Federasyonu Başkanı Levent Bıçakcı ise yeni sezonda kulüplerin hiçbir şekilde toplu taraftar organizasyonu için bilet ve kombine kart dağıtımı yapamayacaklarını, deplasmana taraftar götürme organizasyonu gerçekleştiremeyeceklerini bildirdi. Bıçakcı, "Güvenlik konusunda asıl sorumluluk kulüplere düşmektedir. Ev sahibi kulüp stadın ve çevresinin güvenliğinden ve maç içinde meydana gelecek olaylardan sorumlu olacak" dedi. 
     Kötü ve çirkin tezahürat konusunda disiplin talimatını ağırlaştırdıklarını dile getiren Bıçakcı, şöyle devam etti 
     "Geçen yıl küfürün önüne geçememiştik. Ama bu yıl disiplin talimatlarında yoğun küfüre saha kapatmaya kadar cezalar öngörüldü. 
     Ayrıca federasyona, hakemlere, yöneticilere ve sporculara hakaret eden ve saldıran kişiler de cezalandırılacaklar. Küfürün önüne geçmek isteyip, sürekli anons yaptıran kulüplere disiplin cezasında indirimler yapılacak. 
     Temsilciye anons hakkı getirdik. Küfür esnasında 1. ve 2. anonsta çok ağır para cezası, daha sonraki anonslarda saha kapatmaya kadar ulaşacak cezalar, disiplin talimatında yer aldı. Hakem bu olaya karışmayacak." 
     
     "ŞİKEYE TEŞEBBÜS EDENLER CEZALANDIRILACAK" 
     Levent Bıçakcı, yeni disiplin talimatında şikeye teşebbüs edenlerin cezalandırılması imkanını sağladıklarını anlatarak, "Maçlarla ilgili bahis ve benzeri şans oyunlarına profesyonel liglerde görev alan hakem, sporcu, teknik direktör ve yöneticilerin katılması yasaklandı. Katılım tespit edildiği takdirde ayrıca yaptırım uygulanacak" diye konuştu. 
     Disiplin kurulunun para cezalarını sadece kulüplere değil, kişi, kuruluş ve sporculara da verebileceğini kaydeden Bıçakcı, sporculara verilen belirli cezaların para cezasına dönüştürülmesinin ortadan kaldırıldığını söyledi. 
     Bu sezon da stat içinde ve çevresinde kesinlikle alkol satışına izin verilmeyeceğini ifade eden Bıçakcı, akreditasyon kartı veya güvenlik yeleği olmayanların oyun sahasına ve kenarına giremeyeceğini bildirdi. 
     Bıçakcı, bir soru üzerine, Galatasaray’ın Ali Sami Yen Stadı’nın bu hafta sonu yapılacak maça büyük olasılıkla yetişeceğini, hızla eksikliklerin tamamlandığını söyledi. 
     Stadyum ve Güvenlik Komitesi’nin tüm statları incelediğini, durum fotoğraflarının çekildiğini belirten Bıçakcı, "Dünya statlarıyla karşılaştırıldı ve kriterlerimizi oluşturduk. Çalışmalarımız devam edecek. Bu sisteme güveniyoruz" dedi. 
     Bıçakcı, bu sezon maçlardan önce yapılacak eşgüdüm toplantılarına hakemlerden sadece 4. hakemin katılacağını kaydetti. 
     Bir soru üzerine Levent Bıçakcı, Fenerbahçe-Everton maçında yaşanan olayla ilgili dosyanın Disiplin Kurulu’nda olduğunu, eğer ceza verilmesi gerekiyorsa, kurulun gereken cezayı vereceğini sözlerine ekledi. 
     
</TEXT>
</DOC>
