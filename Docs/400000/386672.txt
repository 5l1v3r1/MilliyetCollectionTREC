<DOC>
<DOCNO> 386672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko48.html </URL>
<DATE> 2005/10/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Bakan Şahin Banvit tesislerini gezdi, sektöre destek verdi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, paketleme usulüyle beyaz et üreten firmaların piyasaya sürdüğü ürünlerde, ''Kuş gribi'' bulunmadığını bildirdi. 
     Banvit A.Ş'nin Balıkesir'in Bandırma İlçesi'ndeki tesislerinde incelemelerde bulunan Şahin, gazetecilerin Manyas'taki ''Kuş gribi'' vakasıyla ilgili sorularını yanıtladı. 
     Şahin, kapalı tesislerin, ''Kuş gribi'' ve buna benzer olumsuzluklarla ilgisi bulunmadığını belirterek, şöyle konuştu 
     ''Bu tür tesislerde, hijyenik şartlarda, modern üretim yapılmaktadır. Paketleme usulü beyaz et üreten firmalar, sağlık kurallarına son derece riayet etmektedirler. Manyas'ın Kızıksa Beldesi'nde açık alanda bazı kanatlılarda yaşanan ve şimdi de ilgililerin müdahalesiyle itlaf edilen bölümün dışında, kuş gribi vakası ülkemizde mevcut değildir. Paketleme usulü beyaz et üreten firmaların piyasaya sürdüğü ürünlerde, kuş gribi bulunmamaktadır. Vatandaşların fazla tedirgin olmaya, aşırı tedbirli davranmaya ihtiyaçlarının bulunmadığını düşünüyorum. Ciddi bir sektör olan beyaz et sektörünü, ürünlerinden alarak desteklememiz gerekiyor.'' Bu konuda toplumun tüm kesimlerine önemli görevler düştüğünü ifade eden Şahin, ''Ben tüketici olarak bu tür tesislerin piyasaya verdiği ürünleri alırken tereddüt geçirmiyorum'' dedi. 
     
</TEXT>
</DOC>
