<DOC>
<DOCNO> 396128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur02.html </URL>
<DATE> 2005/11/18/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
Öğrenciler yine 'Gıda Zehirlenmesi' mağduru 
</HEADLINE>
<TEXT>

     Uşak Vala Gedik Lisesi Kız ve Erkek Öğrenci Pansiyonu'nda yedikleri akşam yemeğinin ardından zehirlenme belirtisi göstererek hastaneye kaldırılan öğrencilerin sayısı 60'a çıktı. 
     Alınan bilgiye göre, 250 öğrencinin kaldığı pansiyonda, köfte, pilav ve salatanın yer aldığı akşam yemeğinin ardından zehirlenme belirtisi gösteren öğrenciler, Uşak Devlet ve Bir Eylül hastanelerinde tedavi altına alındı. 
     Hastanelere kaldırılan öğrencilerden 4'ünün midesinin yıkandığı, diğerlerinin ise serum bağlanarak gözlem altında tutulduğu bildirildi. 
     Olayın meydana gelmesinin ardından Uşak Milli Eğitim İl Müdürü Recep Düzgün ve Sağlık İl Müdürü Dr. Ali Taşçı, hastane ve Vala Gedik Lisesi Kız ve Erkek Pansiyonu'nu ziyaret etti. 
     Milli Eğitim İl Müdürü Recep Düzgün, lisedeki incelemelerinin ardından yaptığı açıklamada, zehirlenme belirtisi gösteren öğrencileri hastanede ziyaret ettiklerini belirterek, şunları kaydetti 
     ''Öğrencilerimizin ciddi bir durumunun olmadığını görmek bizi rahatlattı. Ardından pansiyona gelerek burada gerekli incelemeleri başlattık. Tüm öğrencilerle bire bir görüştüm. Konunun psikolojik olduğuna inanıyorum. Pansiyonun yemeği bir tabldot firmasından özel olarak alınıyor. Milli Eğitim olarak taşımalı eğitim yapan tüm okullarımıza yemek veren firmaları denetleniyoruz ve bugüne kadar böyle bir durumla karşılaşılmadı.'' Sağlık İl Müdürü Dr. Ali Taşçı da, ilk etapta 4 öğrencinin karın ağrısı şikayetiyle hastaneye kaldırıldığını, ancak bu sayının daha sonra 60'a çıktığını belirtti. 
     Öğrencilerin sağlık durumunda ciddi bir durumun olmadığını, ancak yine de takip altında tutulduklarını ifade eden Taşçı, ''Hastanelerde bütün doktorlarımız görevinin başında. Halk Sağlığı ve Çevre Sağlığı'ndan ekiplerimiz de pansiyondan ve tabldot kuruluşundan gerekli yemek numunelerini aldı, incelemelerini yapacaklar'' dedi. 
     Olayla ilgili olarak Emniyet Müdürlüğü de soruşturma başlattı. 
     
</TEXT>
</DOC>
