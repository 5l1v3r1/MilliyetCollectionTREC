<DOC>
<DOCNO> 388626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur12.html </URL>
<DATE> 2005/10/21/ </DATE>
<TIME> 04.15 </TIME>
<AUTHOR>  </AUTHOR>
<HEADLINE>
Petkim ve Tüpraş sağlam 
</HEADLINE>
<TEXT>

     İzmir'in Aliağa İlçesi Kaymakamı Emir Osman Bulgurlu, saat 00.40'da meydana gelen depreminin, ilçede de hissedildiğini, ancak önemli bir durumun yaşanmadığını söyledi. 
     Aliağa Kaymakamı Emir Osman Bulgurlu ve Belediye Başkanı Tansu Kaya, deprem sonrasında, Aliağa Demokrasi Meydanı'ndaki iftar çadırında toplanan vatandaşları ziyaret etti. Vatandaşlardan paniğe kapılmamalarını isteyen Kaymakam Bulgurlu, şöyle dedi 
     ''Aliağa'nın zemin yapısı çok sağlamdır. Böyle orta şiddetli depremlerden yıkıcı hasar görmesi mümkün değil. Ayrıca ilçemizde Petkim, Tüpraş gibi Türkiye'nin stratejik önemdeki kuruluşları mevcut. Bu kuruluşlar yüksek teknolojiyle ve 9 şiddetindeki depreme dahi dayanabilecek bir şekilde kuruldu. Bunun yanında her yıl tevsii ve yenileme çalışmalarıyla deprem gibi doğal afetlere karşı dayanıklılık artırılıyor. Vatandaşlarımızın ve Türkiye kamuoyunun endişelenmesine gerek yok.'' Depremle ilgili yaratılan spekülasyonların dikkate alınmamasını isteyen Kaymakam Bulgurlu, ''Dünyada henüz depremi önceden haber verecek bir bilimsel metot ya da teknoloji geliştirilmedi. Dolayısıyla bir depremi önceden bilemeyiz. Bunun için böyle zamanlarda çıkarılan dedikodu ve söylentilere kesinlikle itibar etmeyin'' dedi. 
     Kaymakam Bulgurlu, İzmir ve ilçeleriyle birlikte Aliağa'da da okulların bir gün süreyle eğitime ara verdiğini sözlerine ekledi 
     
</TEXT>
</DOC>
