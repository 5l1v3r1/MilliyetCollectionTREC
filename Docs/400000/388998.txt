<DOC>
<DOCNO> 388998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun29.html </URL>
<DATE> 2005/10/23/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Rice "Uluslararası Toplum, Suriye konusunda bir karar vermeli" 
</HEADLINE>
<TEXT>

     ABD Dışişleri Bakanı Condoleezza Rice, uluslararası toplumun Suriye konusunda ne yapacağına karar vermesi gerektiğini söyledi. 
     Rice, BBC'ye verdiği demeçte, eski Lübnan Başbakanı Refik Hariri'nin öldürülmesine ilişkin BM'nin hazırladığı raporda suikastla ilgili olarak Suriye'yi işaret etmesine atıfta bulunarak, ''Bunlar çok ciddi suçlamalar ve bu dışişleri bakanları seviyesinde görüşülmeli'' dedi. 
     İngiltere Dışişleri Bakanı Jack Straw ile birlikte ABD'nin Alamaba eyaletinde bulunan Rice, ''Uluslararası toplum bir araya geldiğinde ne yapacağımıza karar vereceğimizden eminim, ancak bu sadece masada kalmamalı. Bu konuyla gerçekten ilgilenilmeli'' diye konuştu. 
     Rice, uluslararası toplumun ne gibi önlemler alabileceğine ilişkin ayrıntı vermedi. 
     Straw da raporda Suriye rejimindeki üst düzey kişilerin ima edildiğini belirterek, ''Suriye rejimindeki üst düzey yetkililerin doğru ifade vermediğine dair kanıtlarımız var. Bu çok ciddi'' dedi. 
     BM Soruşturma Komisyonu Başkanı Detlev Mehlis'in raporunda, Hariri'nin Suriye ve Lübnan istihbarat servislerinin dikkatlice hazırladıkları bir terörist eylem neticesinde suikasta kurban gittiği bildirilmişti. 
     Raporda, Suriye hükümetinin Hariri suikastıyla ilgili BM soruşturmasında işbirliği yapmadığı da kaydedilmişti. 
     
</TEXT>
</DOC>
