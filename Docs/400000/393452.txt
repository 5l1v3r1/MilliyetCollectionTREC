<DOC>
<DOCNO> 393452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy24.html </URL>
<DATE> 2005/11/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdil Paşa'nın avukatı "haksız mal edinme" raporuna itiraz etti 
</HEADLINE>
<TEXT>

     Eski Deniz Kuvvetleri Komutanı emekli Oramiral İlhami Erdil’in yargılandığı davada, Erdil’in avukatı Dinçer Eskiyerli, "haksız mal edinme" iddiasıyla ilgili bilirkişi raporuna itiraz etti. 
     Bilirkişi raporunda, Erdil’in Türk Lirası hesaplarına Toptan Eşya Fiyat Endeksi TEFE uygulanmaması gerektiğini ifade eden Eskiyerli, "Bu bir kira davası değil" dedi. 
     Genelkurmay Askeri Mahkemesi’nde görülen davanın bugünkü duruşmasına, Erdil, eşi Füsun Erdil ve kızı Deniz Halide Erdil’in avukatı Dinçer Eskiyerli katıldı. 
     Eskiyerli, 3 albaydan oluşan bilirkişi heyetinin, "Erdil’in meslek yaşamı boyunca sağladığı tasarrufla Etiler’deki 2 gayrimenkulü alamayacağı" görüşüne yer verdiği raporuna itiraz etti. 
     Erdil’in Türk Lirası hesabının TEFE uygulanarak nemalandırılmasının yanlış olduğunu ifade eden Eskiyerli, "Bu bir kira davası değil" dedi. 
     
     BANKA FAİZ ORANLARIYLA FARKLI RAKAMLAR 
     Eskiyerli, rapora göre Erdil’in Türk Lirası tasarrufunun 58 milyar lira olduğunu, ancak mevduat faizi uygulanması halinde bu rakamın 284.5 milyar lira olacağını kaydetti. 
     Erdil’in tasarruflarının döviz cinsinden nemalandırılmasında da Merkez Bankası faiz oranlarının dikkate alındığını anlatan Eskiyerli, bunun da döviz mevduatı kabul eden bankalardaki faiz oranlarına göre hesaplanmasının doğru olacağını söyledi. Eskiyerli, bilirkişi raporunda 179 bin Amerikan Doları olarak belirlenen tasarrufun, banka faiz oranları dikkate alındığında 342 bin dolar olacağını ifade etti. 
     
     HEYBELİADA VE KADIKÖY’DEKİ EVLER 
     Eskiyerli, raporda, Erdil’in mal beyanında bildirdiği Heybeliada’daki evin satışından elde ettiği 150 bin, Kadıköy’deki evinin satışından elde ettiği 45 bin doların, 1979 yılından önceki görev harcırah ve yolluklarının, 1977’de ABD’de 11 aylık eğitiminde aldığı aylık bin 600 doların da hesaplanmadığını söyledi. 
     Bilirkişilerin raporda yoruma yer vererek, görevlerini aştıklarını savunan Eskiyerli, raporun tarafsız olmadığını iddia etti. 
     Etiler’deki evlerden birinin Erdil’in kızı Deniz Halide Erdil’e ait olduğuna işaret eden Eskiyerli, 3628 sayılı Mal Bildiriminde Bulunulmasına Dair Kanun’a göre Erdil’in velayetinde olmayan kızının malvarlığının dava konusu yapılamayacağını anlattı. 
     
     "İSPATI ERDİL’İN SORUMLULUĞUNDA" 
     Daha sonra söz alan Askeri Savcı Kıdemli Albay Saim Öztürk, Mal Bildiriminde Bulunulmasına Dair Kanun’un 4. maddesi uyarınca, evlerin hukuken ve ahlaken meşru kazançla alındığını ispat külfetinin memur kişiye yüklendiğini kaydetti. 
     Bilirkişi raporunun mahkeme heyetine fikir vermesi için düzenletildiğini anlatan Öztürk, rapora göre, meslek yaşamının 25 yılı subay, 16 yılı amirallikle geçen Erdil’in tüm kazançları alt alta konulsa bile hiç para harcamadan dava konusu 2 evi almasının mümkün olmadığını belirtti. 
     
     1979’DAN ÖNCEKİ HARCIRAH VE YOLLUKLARI YOK 
     Mahkeme heyeti, itirazları değerlendirmek üzere duruşmaya 40 dakika ara verdikten sonra, bilirkişileri salona aldı. 
     Bilirkişiler adına sözcülük yapan Albay Emin Acar, mahkemenin verdiği tüm belgelere göre hesaplama yaptıklarını, Erdil’in 1979 yılı öncesine ait görev harcırah ve yollukları arşive kaldırıldığı için bulamadıklarını bildirdi. Acar, süre verilmesi halinde bu eksiklikleri giderebileceklerini söyledi. 
     Askeri Savcı Öztürk de söz konusu belgelerin imha edilmiş olabileceği gerekçesiyle bulunmayabileceğini, bu durumda Erdil ile aynı konumda olan emsal subaylardan yararlanılabileceğini ifade etti. 
     Öztürk’ün ardından söz alan avukat Eskiyerli, bilirkişilerin, Erdil’in hesaplamaya girmeyen gelirlerini ekleyerek, TEFE ve Merkez Bankası faiz oranları yerine banka faiz oranları uygulanarak yeni bir hesaplama yapmasını talep etti. 
     
     "YAT DEĞİL, VİLLA DEĞİL..." 
     Erdil’in, Etiler’deki evleri tasarruflarıyla aldığına ilişkin savunma yapmamalarına rağmen bu yönde bilirkişi incelemesi yaptırıldığını, evleri Erdil’in işadamı müteveffa akrabası Muhterem Kolay’ın elden yardımıyla aldıklarını tekrarladı. 
     Eskiyerli, "Ben de Etiler’deki Alkent Sitesi’nde oturuyorum. 
     Evimi 10 yıl kadar önce 150 bin dolara aldım. Bu sürede değerlendiyse ben ne yapabilirim Erdil, o sitede oturan ilk bürokrat, komutan değil. Daha iyisinde ya da öyle bir evde oturan komutan yok mu Yat değil, villa değil, at değil..." diye konuştu. 
     
     EK RAPOR HAZIRLANACAK 
     Mahkeme heyeti, yurtiçi ve yurtdışı görev harcırah ve yolluklarıyla 1977’de ABD’deki 11 aylık eğitimi sırasında aldığı ücretin belirlenmesi için Deniz Kuvvetleri Komutanlığı ve Genelkurmay Başkanlığı’ndan şahsi dosyasının istenmesine ve avukat Eskiyerli’nin itirazları doğrultusunda ek rapor hazırlanması için bilirkişilere süre verilmesine karar verdi. 
     Mahkeme heyeti, avukat Eskiyerli’ye evlerin alımında Muhterem Kolay’ın yardım ettiğine ilişkin delillerini sunması için de süre vererek, duruşmayı 23 Kasım 2005 tarihine erteledi. 
     İddianamede, emekli Oramiral Erdil hakkında 5 ayrı "görevi kötüye kullanma", bir olaydan dolayı "görevi suiistimal" ve 3628 sayılı Mal Bildiriminde Bulunulması Rüşvet ve Yolsuzluklarla Mücadele Kanunu’nun 13. maddesinde tanımlanan "haksız mal edinme" suçlarından 18 yıl 6 aya kadar hapis cezası talep ediliyor. 
     Sanıklar Füsun ve Deniz Erdil, Yalçın Kayatunç ve Şirin Melek Hekim hakkında ise 1’er yıldan 3’er yıla kadar hapis cezası isteniyor. 
     
</TEXT>
</DOC>
