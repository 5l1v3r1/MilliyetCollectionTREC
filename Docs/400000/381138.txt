<DOC>
<DOCNO> 381138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun32.html </URL>
<DATE> 2005/09/24/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Hamas, misilleme tehdidinde bulundu... 
</HEADLINE>
<TEXT>

     Hamas, İsrail'in bugün Gazze'de düzenlediği hava saldırısının intikamını alacağı tehdidinde bulunarak, militanlarına işgal altındaki toprakların her noktasında İsrail'e saldırmaları çağrısı yaptı. 
     Hamas'ın askeri kanadı tarafından yapılan açıklamada, Batı Şeria ve Gazze'de alarm haline geçildiği belirtilerek, militanlarından azami ölçüde dikkatli olmaları ve güvenlik tedbirlerini almaları istendi. 
     Açıklamada, '' İsrail'e bir ders vermek ve şehitlerin intikamını almak için işgal altındaki toprakların her noktasında onları vurmak ve düşmanın suçlarına cevap vermek üzere tüm hücrelere çağrıda bulunulduğu'' belirtildi. 
     Bu arada, İsrail ordusu da bugün Gazze Şeridi'nde bir hava saldırısı düzenlediğini ve 2 Hamas militanını öldürdüğünü doğruladı. İsrail ordusunun açıklamasında, vurulan 2 kamyondan birinde silahların, diğerinde Hamas militanlarının taşındığı belirtildi. 
     Açıklamada, ''Gazze'den ilerde gelebilecek saldırıları önlemesi için Filistin güvenlik güçlerine çağrı çıkarıldığı ve İsrail devletinin vatandaşlarını koruma kararlılığıyla hareket etmeye devam edecekleri'' ifadesi yer aldı. 
     İsrail'in Gazze'de düzenlediği hava saldırısında ölenler konusunda farklı bilgiler verildi. Sağlık görevlileri ve yerel radyo kanalları, 4 kişinin öldüğünü 9 kişinin de yaralandığını duyururken, Filistin İçişleri Bakanlığı ise ölü sayısını 2 olarak açıkladı. 
     
</TEXT>
</DOC>
