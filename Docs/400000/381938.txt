<DOC>
<DOCNO> 381938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy16.html </URL>
<DATE> 2005/09/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Org. Özkök Gelişmeler yeteneklerimizi ileri götürmemizi gerekli kılıyor 
</HEADLINE>
<TEXT>

     Genelkurmay Başkanı Orgeneral Hilmi Özkök, Türkiye’nin çevresinde yaşanan gelişmelerin, mevcut yetenekleri çok daha ileri götürmeyi gerekli kıldığını belirterek, "Bu sebeple, ülkemizin güvenliği ve bölgemizin istikrarı için yaşamsal önem arz eden deniz alaka ve menfaatlerimizi koruyacak ve deniz ulaştırma yollarını açık tutacak caydırıcı bir deniz gücünü de elde bulundurmak zorundayız" dedi. 
     Orgeneral Özkök, Preveze Deniz Zaferi’nin 467. yıldönümü ve Deniz Kuvvetleri Günü dolayısıyla, kutlama mesajı yayınladı. 
     Orgeneral Özkök mesajında, denizciliğin, tarihi süreç içerisinde tüm medeniyetlerin ekonomilerine, teknoloji ve stratejik öngörülerinin gelişmesine çok önemli katkılarda bulunduğunu vurguladı. 
     Türkiye’nin deniz sınırlarının, kara sınırlarının yaklaşık 3 katı uzunlukta bulunduğu bir coğrafya üzerinde yer aldığını belirten Orgeneral Özkök, bu nedenle, Türkiye’nin sahip olacağı deniz gücünün, ulusal güvenlik ve ulusal menfaatler açısından son derece önemli olduğuna işaret etti. Orgeneral Özkök, şöyle devam etti 
     "Bir dönem dünya coğrafyasında etkili olmamızın temelinde de o çağlarda denizlere verdiğimiz önem ve bu bağlamda güçlü bir deniz kuvvetine sahip olmamız yatmaktadır. 
     Bugün gururla kutladığımız Preveze Deniz Zaferi’ni de bu anlayış sayesinde kazandık. Fakat denizcilik alanında en fazla birikim sağladığımız 16. yüzyılın mirasını, gelecek nesillere tam olarak aktaramadığımızdan dolayı denizcilikte Barbaros ve Turgut Reis gibi değerli amirallerin dönemindeki etkinliğimizi çok çabuk yitirdik. 
     Ancak Cumhuriyet dönemiyle birlikte tekrar bir toparlanma sürecine giren denizciliğimiz, teknik birikim ve altyapısıyla genç Cumhuriyetimiz’in gelişiminde önemli bir rol oynamıştır. 
     
     YENİ VİZYON... 
     Zor bir coğrafyada yer alan Türkiye’nin, bölgesindeki istikrarlı yapısını ve ulusal menfaatlerini sürdürebilmek için her zaman güçlü bir silahlı kuvvete ihtiyaç duyduğuna işaret eden Orgeneral Özkök, bu nedenle Türk Silahlı Kuvvetleri’nin içinde bulunduğu coğrafyanın özellikleri ve değişen dünya koşullarını da dikkate alarak vizyonunu yeniden tanımladığını ifade etti. 
     Orgeneral Özkök, bu vizyonun gerçekleştirilmesinde Deniz Kuvvetleri’ne önemli görevler düştüğüne dikkati çekerek, şunları kaydetti 
     "Ayrıca çevremizde yaşanan gelişmeler, mevcut yeteneklerimizi çok daha ileri götürmemizi gerekli kılmaktadır. Bu sebeple, ülkemizin güvenliği ve bölgemizin istikrarı için yaşamsal önem arz eden deniz alaka ve menfaatlerimizi koruyacak ve deniz ulaştırma yollarını açık tutacak caydırıcı bir deniz gücünü de elde bulundurmak zorundayız. 
     Nitekim, bu öngörüyle hareket eden Deniz Kuvvetleri, Türk Silahlı Kuvvetleri’nin denizlerde ihtiyacı olan gücü ve dinamizmi elinde bulundurmaktadır." 
     
     "AKDENİZ’İN EN GÜÇLÜ DONANMALARINDAN BİRİ" 
     Orgeneral Özkök, bu dinamizm sayesinde, Türk Deniz Kuvvetleri’nin, Akdeniz’in en güçlü donanmalarından biri haline geldiğini ve harekat alanını genişleterek, bilgi alanında üstünlük, denizlerin kontrolü, ateş gücü ve ilk atımda kesin vuruş kabiliyetleri konularında büyük ilerlemeler kaydettiğini bildirdi. 
     80 yıldır inşa edilen Türk donanmasının, azami ulusal katkıyla 
     dizayn ve inşa edilmesi yönünde ortaya konulan iradenin kendilerine ayrı bir mutluluk verdiğine işaret eden Orgeneral Özkök, "Özellikle ulusal savunma sanayiimizin, araştırma-geliştirme kuruluşlarımız ve üniversitelerimizle birlikte 21. yüzyılın Türk Deniz Kuvvetleri’ni yaratabilecek yeterli teknolojik seviye ve tecrübeye ulaştığımızın altını çizmek istiyorum" dedi. Bu bağlamda, ulusal olanaklarla geliştirilmekte olan MİLGEM projesini bu alandaki en önemli adım olarak gördüğünü ifade eden Orgeneral Özkök, bu alandaki çalışmaların, son aşamaya kadar ilk günkü heyecan ve azimle sürdürüleceğine ve Türk Savunma Sanayii’nin bu hedefi başarıyla gerçekleştireceğine yürekten inandığını kaydetti. 
     
</TEXT>
</DOC>
