<DOC>
<DOCNO> 361300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun12.html </URL>
<DATE> 2005/07/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Barselona'da küçük çaplı patlama 
</HEADLINE>
<TEXT>

     CNNTÜRK 

İspanya'nın Barselona kentinde küçük çaplı bir patlama meydana geldi. 
     Patlamayı ilk olarak İspanya devlet radyosu duyurdu. 
     İspanyol polisi küçük çaplı bir patlama olduğunu doğrularken, olayda yaralanan olmadığını açıkladı. 
     
     Üç gün önce de saldırı 

     İspanya'nın Bask bölgesinde 12 temmuz tarihinde de bir elektrik santralinin yakınında bombalı saldırı düzenlenmişti. Amorebieta kentindeki Boroa elektrik santrali yakınında dört bomba patlamıştı. 
     Eylemi düzenleyen ETA, birçok eyleminde olduğu gibi, bu kez de bombaları patlatmadan bir saat önce Gara adlı yerel bir gazeteyi telefonla arayarak patlama olacağını haber vermişti. 
     İhbar telefonu sayesinde santralde çalışan yaklaşık 250 kişi, bölgeden uzaklaştırılmış, patlama can kaybına yol açmamıştı. 
     Aynı gün Barcelona'daki İtalyan Kültür Merkezi Enstitüsü'nde de bir bomba patlamış, olayda bir polis yaralanmıştı. 
     İspanyol polisi, İtalyan Kültür Enstitüsü binasının hasar gördüğü patlamanın 'terör saldırısı gibi görünmediğini' açıklamıştı. 
     
     ETA'nın amacı 

     1962'de kurulan Bask Ayrımcı Harekatı ETA , İspanya'nın Bask bölgesinin bağımsızlığını amaçlıyor. 
     ETA'nın 1968 yılından bu yana düzenlediği saldırılarda bugüne kadar 850 kişi öldü. İspanya, ABD ve Avrupa Birliği'nin terörist’ olarak ilan ettiği örgütün, hem İspanya'da, hem de Fransa'da pek çok üyesi tutuklandı. 

     
</TEXT>
</DOC>
