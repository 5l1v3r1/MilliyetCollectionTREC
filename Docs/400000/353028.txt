<DOC>
<DOCNO> 353028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur04.html </URL>
<DATE> 2005/06/17/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Silahlı 3 kişi taksiciyi gasp edip aracın bagajına kilitledi 
</HEADLINE>
<TEXT>

     İstanbul Bahçelievler’de 3 kişi tarafından silahla etkisiz hale getirilip gasp edildiği belirtilen taksici, aracının bagajına kilitlenmiş olarak bulundu. 
     Sabah saatlerinde 34 TFR 83 plakalı taksiye binen 3 kişi, Kocasinan Kemal Sunal Caddesi’ne geldikleri sırada aracın sürücüsü Cesur E’yi silahla etkisiz hale getirdi. 
     Üzerindeki bir miktar parayı aldıkları taksiciyi el ve ayaklarını bağlayarak taksinin bagajına kilitledikleri bildirilen zanlılar kaçtı. 
     Vatandaşların ihbarıyla olay yerine gelen polislerin açtığı bagajda bulunan taksici, sağlık kontrolü için Özel Gelişim Hastanesi’ne kaldırıldı. 
     Hastanede yapılan kontrolde sağlık durumunun iyi olduğu anlaşılan taksici, daha sonra taburcu edildi. 
     Polis, kaçan zanlıları yakalamak için çalışma başlattı. 
     
</TEXT>
</DOC>
