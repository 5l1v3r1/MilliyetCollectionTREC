<DOC>
<DOCNO> 379879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun10.html </URL>
<DATE> 2005/09/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Patara kazıları New York Times'ta Kumlara gömülen bir meclis 
</HEADLINE>
<TEXT>

     ABD’de yayımlanan New York Times gazetesi, Patara’da yapılan arkeolojik kazı çalışmaları sırasında bulunan parlamento binasını tanıttı. 
     "Türkiye’de Kumlara Gömülen Bir Meclis" başlığıyla Richard Bernstein tarafından kaleme alınan yazıda, Amerikan Anayasası hazırlanırken, tarihte en eski cumhuriyetçi hükümetin kurulduğu Patara’daki antik Likya birliğinden ilham alındığı belirtildi. 
     Yazıda, yüzyıllar süren ilgisizliğin ardından Türk ve Alman arkeologlarından oluşan ekiplerin sıcak güneşin altında bu küçük Akdeniz kıyı kasabasında hazinenin bir kısmını gün yüzüne çıkarmaya çalıştıkları kaydedildi. 
     Kazılarda bulunanlar arasında Likya birliğinin seçilmiş temsilcilerinin bir araya geldiği gerçek parlamento binasının da bulunduğu ifade edilen yazıda, binanın yarım daire şeklinde sıralanan taştan oturma yerleri, Amerikan Kongresi’nin odalarında kullanılan düzenlemeye benzetildi. 
     Yazıya göre, kazıdan sorumlu Akdeniz Üniversitesi arkeoloji profesörlerinden Fahri Işık, yapılacak çalışmaların Likya birliği hakkındaki bilgileri artıracağı ve hakkında çok az şey bilinen, "karanlık çağlar" olarak bahsedilen M.Ö. 12 ile 8. yüzyıl arası erken dönem Akdeniz tarihine ışık tutacağı konusunda umutlu olduğunu söyledi. 
     Akdeniz Üniversitesi arkeologlarında Gül Işın da, "1980’lerde burada hiçbir şey göremezdiniz, sadece taşların üst kısımları görünürdü. Şimdi çok gelişme kaydettik" dedi. 
     Yazıda, kazılarda şimdiye kadar etkileyici bir mezarlık, bir Roma hamamı, bir yarım daire şeklinde tiyatro, geniş bir ana cadde ya da pazar alanı, bir Bizans kilisesi ve sağlamlaştırılmış bir duvarın ortaya çıkarıldığı ifade edildi. 
     Likya birliğinin bilinen 23 şehir devletten oluştuğu ve her şehir devletin parlamentoya büyüklüğüne göre bir, iki ya da üç temsilci gönderdiği ifade edilen yazıda, sitede özel yerlerde oturan pek çok Likyalının adlarının bulunduğu kitabeler keşfedildiği belirtildi. 
     Bernstein, yazısında, aralarında Brooklyn’in eski Kongre üyesi Stephen J. Solarz’ın da bulunduğu bir grubun, ABD Kongresi’ni, Amerikan Anayasası’nın hazırlanmasının 220. yıldönümü olan 2007 yılında Patara’da yapılacak bir kutlamaya sponsor olması yönünde ikna etmeye çalıştığını kaydetti. 
     
</TEXT>
</DOC>
