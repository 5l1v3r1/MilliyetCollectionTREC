<DOC>
<DOCNO> 396518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonsiy05.html </URL>
<DATE> 2005/11/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Genelkurmay Atatürk'ün gizli vasiyeti yok 
</HEADLINE>
<TEXT>

     Genelkurmay Başkanlığı, kimi çevrelerin sıklıkla dile getirdiği ve Atatürk’ün ölümünden 50 yıl sonra açıklanmasını istediği eski yazıyla yazılmış gizli bir vasiyetinin bulunduğu iddialarını net bir dille reddetti. ANAP İstanbul Milletvekili Emin Şirin, Atatürk’ün gizli vasiyeti olduğu yolundaki iddiaları Adalet Bakanı Cemil Çiçek’e soru önergesi olarak yöneltmiş ve Ziraat Bankası Merkez Müdürlüğünde kasada saklanan bütün tarihi belgelerin 22 Ocak 1964’te Genelkurmay’a teslim edildiği yanıtını almıştı. 
     Bu kez konuyu Bilgi Edinme Yasası kapsamında Adalet Bakanlığı’na yeniden soran Emin Şirin, bu devir teslim tutanaklarının zaptında neler bulunduğunu, ayrıntılı dökümünün ne olduğunun açıklanmasını ve içerisinde Atatürk’ün gizli vasiyeti olabilecek bir belge bulunup bulunmadığının açıklanmasını istedi. 
     Adalet Bakanı Cemil Çiçek, başvuruyu Genelkurmay Başkanlığı, Milli Savunma Bakanlığı MSB ve Maliye Bakanlığına iletti. 
     MSB Genel Sekreteri, Muhabere Kurmay Albay Mustafa Küçükayan, Şirin’e gönderdiği yanıtta, "bahsedilen ’tutanak dökümü ile Ulu Önder Mustafa Kemal Atatürk’ün ölümünden 50 yıl sonra açılması öngörülen vasiyetnamesi’ MSB arşivlerinde bulunmamaktadır" dedi. 
     
     ATASE ATA’NIN 21.820 BELGESİ BİZDE, AMA ÖZEL VASİYET YOK 

     Genelkurmay Başkanlığı adına Askeri Tarih ve Stratejik Etüt ATASE Başkanlığı Arşiv Şube Müdürü, Dr. Öğretmen Albay Ahmet tetik ise net bir dille gizli vasiyet iddiasını reddetti. Atatürk’e ait 21.820 belgenin 1964’te kendilerine teslim edildiğini belirten Alb. Tetik’in yanıtı şöyle 
     "Ziraat Bankası Merkez Müdürlüğünde bulunan Atatürk’e ait 21.820 adet belge bakanlar Kurulu’nun 2 Ocak 1964 gün ve 6728 sayılı kararnamesi hükümlerine dayanılarak 22 Ocak 1964 tarihinde Genelkurmay Başkanlığı Harp Tarihi Dairesine teslim edilmiştir. İnce tasnifi yapılan bu belgelerin içinde eski Türkçe yazılı Atatürk’ün imzasını taşıyan ve vasiyeti niteliği taşıyabilecek belge mevcut değildir. Genelkurmay ATASE ve Dent. Bşk.lığına intikal eden bu belgelerin ayrıntılı tasnifi yapılmış ve kataloğu hazırlanmıştır. 2000 yılından beri de araştırmacılar tarafından söz konusu belgeler bilimsel araştırmalarda kullanılmaktadır." 
Gizli vasiyetin varlığına inananlar, Atatürk’ün, belli bir süre geçtikten sonra hilafetin yeniden getirilebileceğini düşündüğünü öne sürüyordu. 

ANKA 
     
</TEXT>
</DOC>
