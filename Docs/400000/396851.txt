<DOC>
<DOCNO> 396851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas16.html </URL>
<DATE> 2005/11/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Garip bir bayan futbol takımı profili 
</HEADLINE>
<TEXT>

     Turgay İPEK ERZURUM, DHA 

ERZURUM Atatürk Üniversitesi ve Trabzon Karadeniz Teknik Üniversitesi KTÜ bünyesindeki bayan futbol takımlarının dağılması üzerine, her iki takımın bayan futbolcuları erkeklerden takviye alarak maç yaptı. Futbola özlemlerini gidermek için Cemal Gürsel Stadı'nda yapılan özel karşılaşmaya katılan bayanlar, dört yıl önce kapatılan Bayan Futbol Ligi'nin yeniden kurulmasını istedi. 
     Bayanlar Futbol Ligi'nin 4 yıl kadar önce sona erdirilmesi üzerine kadrosunda sadece üç bayan futbolcu bulunan Atatürk Üniversitesi Bayan Futbol Takımı, 8 erkek oyuncu takviye aldı. KTÜ ise Cemal Gürsel'deki dostluk maçına 6'sı bayan 5'i erkek 11 oyuncuyla çıktı. Liglerimizi geri istiyoruz'' diyen bayan futbolcular, kendilerine bu konuda destek veren çevre illerin bayan futbol takımlarından da destek gördüklerini belirtti. Oldukça çekişmeli geçen karşılaşmayı ev sahibi Atatürk Üniversitesi 7- 6 kazandı. Gol düellosu şeklindeki geçen maçta atılan 13 golden 4'üne bayan futbolcular imza attı. 
     Atatürk Üniversitesi Bayan Futbol Takımı’nın kadrosunda yer alan Gözde, Pelin ve Tuba, bayanlar liginin kaldırılmasına rağmen futbol sevgilerinin hiç bitmediğini belirtti. Gözde, Liglerin sona ermesinin ardından takım dağıldı, hevesleri kırılan arkadaşlarımız futbolu bıraktı. Biz üç arkadaş, mücadeleye devam etme kararı aldık. Ancak kadro kurmakta sıkıntı yaşayınca, erkeklerden takviye yaptık. Bizim gibi birçok bayan futbol takımı da, kadrosuna erkek oyuncular katarak, takımını yaşatmaya çalışıyor. Bayanlar futbol ligi yeniden kurulursa, futbola ilgi artar'' dedi. 
     Karadeniz Teknik Üniversitesi Bayan Futbol Takımı'nın kaptanı Safiye Bayraktar da amaçlarının Futbol Federasyonu'na seslerini duyurmak olduğunu söyledi. Safiye Bayraktar, Bayanlar futbol ligi, seviyeliydi. Liglere son verildiği için takımlar büyük ölçüde dağıldı. KTÜ takımında sadece 6 bayan kaldık. Çare olarak erkekleri de aramıza katıp, yolumuza devam etmek istedik'' dedi. 
     
</TEXT>
</DOC>
