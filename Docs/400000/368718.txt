<DOC>
<DOCNO> 368718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur11.html </URL>
<DATE> 2005/08/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
4 gün sonra evleneceklerdi, ölüm ayırdı 
</HEADLINE>
<TEXT>

     Yılmaz ÖLMEZ DHA 

      AYDIN'ın Söke İlçesi'nde dört gün sonraki düğünleri için hazırlık yapan nişanlı çifti ölüm ayırdı. Akçakonak bölgesinde takla atarak devrilen otomobili kullanan 24 yaşındaki Musa Akdoğan yaşamını yitirdi, aynı yaştaki nişanlısı Senem Ünlü de yaralandı. 
     Güllübahçe Beldesi'nde bir yakınlarının düğün yemeğine katılan nişanlı çift Musa Akdoğan ile Senem Ünlü, Söke'ye dönmek üzere otomobille yola çıktı. Musa Akdoğan'ın kullandığı 77 DD 292 plakalı otomobil bugün saat 15.00 sıralarında Akçakonak bölgesinde kontrolden çıktı. Yol kenarındaki mıcırların üzerinde savrulan otomobil takla atarak devrildi. 
     Takla atan otomobilden fırlayan ve başını yere çarparak ağır yaralanan Musa Akdoğan olay yerinde yaşamını yitirdi. Otomobilde bulunan nişanlısı Senem Ünlü de çeşitli yerlerinden yaralandı. 112 Acil Servis ambulansıyla Söke Devlet Hastanesi'ne kaldırılan Ünlü tedaviye alındı. 
     Nişanlı çift Kırıkkaleli Musa Akdoğan ile Sökeli Senem Ünlü'nün turist rehberi olarak görev yaptığı belirtildi. Genç rehberlerin cumartesi günü Söke'de yapılacak törenle dünyaevine girmeye hazırlandığı öğrenildi. 
     Olayın meydana geldiği bölgedeki tarlada çalışan, görgü tanığı Ahmet Taşyumru, Araba gürültüyle takla atıyordu. Şayet genç araçtan fırlamasaydı kazayı yaralı şekilde atlatabilirdi'' dedi. 
     Düğün hazırlıkları için öğle saatlerinde Söke’ye gelen 21 yaşındaki Figen Akdoğan ağabeyinin geçirdiği kazada öldüğünü öğrenince sinir krizleri geçirdi. Genç kız, ağabeyinin cesedine sarılıp gözyaşı döktü. 
     Ağır yaralanan gelin adayı Senem Ünlü'nün ise hastanede tedavisinin devam ettiği belirtildi. Olayla ilgili soruşturmanın sürdürüldüğü kaydedildi. 
     
</TEXT>
</DOC>
