<DOC>
<DOCNO> 392794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko47.html </URL>
<DATE> 2005/11/07/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Rekabet Kurumu, Garanti Bankası'nın hisse satışına onay verdi 
</HEADLINE>
<TEXT>

     Rekabet Kurumu, Garanti Bankası'nın yüzde 25'lik hissesinin General Electric Capital Corporation tarafından devralınması işlemine izin verdi. 
     Garanti Bankası'ndan İMKB'ye gönderilen açıklamada, banka sermayesinin yüzde 25'ine tekabül eden hissenin General Electric Capital Corporation tarafından Doğuş Holding A.Ş'den devralınması işlemine Rekabet Kurumu tarafından izin verildiği belirtildi. 
     
     TÜRK HAYA YOLLARI 
     Türk Hava Yolları THY , Borsa'ya gönderdiği açıklamada, 20 adet B787 tipi yolcu uçağı alınmasına ilişkin Boeing firması ile herhangi bir müzakere yapılmadığını, bu konuda alınmış bir karar bulunmadığını belirtti. 
     Bu arada, THY'den Borsa'ya gönderilen bir başka açıklamada da THY'nin Ocak-Eylül 2005 dönemine ilişkin trafik faaliyetlerine yer verildi. 
     Açıklamada, THY'nin bu dönemde yüzde 73.6 seviyesinde yolcu doluluk oranına ulaştığı, bu oranın geçen yılın aynı döneminde yüzde 71.1 olduğu belirtilerek, şöyle denildi 
     ''Yolcu sayısı ise 2004 yılının Ocak-Eylül dönemine göre yüzde 19.6 artarak 9 milyon 41 bin yolcudan 10 milyon 812 bin yolcuya yükselmiştir. Konma sayısı 2004 yılının Ocak-Eylül döneminde 78.7 binden bu yılın aynı döneminde yüzde 20 artışla 94.5 bin konmaya yükselmiştir.'' 
     
     ALTINYAĞ 
     Altınyağ Kombinaları A.Ş, Arbel Bakliyat Hububat Sanayi Ticaret A.Ş. aracılığıyla Irak'a ihraç edilmek üzere 2 bin ton ambalajlı rafine ayçiçek yağı satış sözleşmesi imzaladı. 
     Altınyağ'dan Borsa'ya gönderilen açıklamada, sözleşme konusu ürün bedelinin 2 milyon 60 bin dolar olduğu ve sevkıyatın bu yılın Kasım, Aralık aylarında gerçekleştirileceği kaydedildi. 
     
</TEXT>
</DOC>
