<DOC>
<DOCNO> 398532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/spor/spo04.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyona devam 
</HEADLINE>
<TEXT>


Trabzonspor'da Emrah, Özgür ve Hasan Sönmez'le başlayan neşter operasyonunun süreceği öğrenildi. Halilhodziç'in, Başkan Aktuğ'la yapacağı görüşme ardından 3 futbolcunun daha kadro dışı bırakılması bekleniyor 

ÖMÜR AVCI DHA 


Çaykur Rize'yi mağlup ederek rahat bir nefes alan Trabzonspor'da Teknik Direktör Vahid Halilhodziç'in üç futbolcuyu daha kadro dışı bırakmayı düşündüğü bildirildi. Emrah Eren, Özgür Bayer ve Hasan Sönmez'in sürpriz şekilde kadro dışı bırakılmasıyla başlayan neşter operasyonunun hız kesmeden süreceği vurgulandı. 

Bir günlük izin bitti 
Boşnak teknik adamın, Başkan Atay Aktuğ'la yapacağı toplantıda konuyu gündeme getirerek kadro dışında bırakılmasını istediği üç futbolcunun durumunu masaya yatıracağı öğrenildi. Başkan Aktuğ'un da onay vermesi halinde üç oyuncu daha kadro dışında kalacak ve böylece PAF Takıma gönderilen isimlerin sayısı 6'ya yükselecek. 
Öte yandan dünü izinli olarak geçiren bordo - mavili takım bugün yapacağı çift idmanla deplasmanda oynayacağı Fenerbahçe maçının hazırlıklarını sürdürecek. 

Gökdeniz umudu 

Trabzonspor'da sakatlıkları yüzünden uzun süre forma giyemeyen kaptan Fatih Tekke ve Miroslaw Szymkowiak'ın sahalara dönmesinden sonra tüm gözler Profesyonel Futbol Disiplin Kurulu tarafından 10 ay ceza verilen Gökdeniz Karadeniz'e çevrildi. Bordo-mavili takımda şimdi herkes yıldız futbolcunun cezaya yaptığı itiraz nedeniyle cuma günü İstanbul'da yapılacak duruşmalı toplantıdan çıkacak kritik kararı bekliyor. 
Bahis skandalına ismi karışan Gökdeniz bir kez daha kendisini savunacağı toplantıya katılmak üzere yarın İstanbul'a gidecek. Süper Lig'in 4. haftasından bu yana forma giyemeyen bordo - mavili futbolcu, cezası 6 aya indirilirse sezonun ikinci yarısında sahalara dönme şansını elde edecek. 

Özkan Sümer aday olmuyor 

Bordo - mavili kulüpte, 18 Aralık'ta yapılacak genel kurul öncesi başkan adaylarının kimler olacağı merakla beklenirken Özkan Sümer'in ikna edilmesi için yapılan çalışmalardan sonuç çıkmadı. Trabzonlu işadamı grubuyla önceki akşam İstanbul'da yemekte biraraya gelen Sümer'in tam destek sözüne rağmen başkan adayı olmayı kabul etmediği öğrenildi. Bu arada başkan adaylığı için isimleri geçen Nuri Albayrak ve İskender Önal'ın destek arayışlarına devam ettikleri, Hayrettin Hacısalihoğlu'nun ise kararsızlık yaşadığı vurgulandı. 


</TEXT>
</DOC>
