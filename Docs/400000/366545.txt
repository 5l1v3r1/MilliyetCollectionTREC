<DOC>
<DOCNO> 366545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/ekonomi/aeko.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'de 'yabancı kavgası' istifa getirdi 
</HEADLINE>
<TEXT>


AKP hükümeti döneminde atanan Erdemir ve İsdemir genel müdürleri görevlerinden istifa etti. Her iki genel müdürün de işletmelerin yabancı sermayeye satışına karşı olmaları nedeniyle istifa ettiği öğrenildi 

Ahmet Erhan Çelik - Ankara 

Özelleştirme sürecindeki Ereğli Erdemir ve İskenderun İsdemir Demir - Çelik İşletmeleri'nin genel müdürleri Kerim Dervişoğlu ile Atamer Giyici görevlerinden istifa ettiler. AKP Hükümeti döneminde atanan genel müdürlerin, işletmelerin yabancı sermayeye satışına karşı olmaları nedeniyle birlikte istifa ettikleri öğrenildi. 
AKP Hükümeti, Erdemir ve İsdemir yönetim kurullarındaki ağırlıklı eğilimin de istifa eden bürokratların görüşünü destekleyen yönde olması nedeniyle, en büyük özelleştirme projelerinden birisinde kendi atadığı isimlerle karşı karşıya gelmiş oldu. 

'ÖİB'ye sorun' dedi 
Dervişoğlu, istifa haberinin duyulmasının ardından "İstifamı sunduğum konusunda şu anda birşey söyleyemeyeceğim, herşey berraklaşmadan konuşamam. Özelleştirme İdaresi Başkanlığı'nı ÖİB arayın, onlar istifa ettiğimi söylüyorlarsa doğrudur" açıklamasını yaptı. 
Bu açıklamaya karşılık Dervişoğlu'nun istifasının ÖİB'ye yalnızca telefonla bildirildiği öğrenildi. Dervişoğlu'nun, istifa dilekçesini şirket yönetim kuruluna sunarken ÖİB'ye işaret etmiş olması dikkat çekici bulundu. 
Giyici de, istifayı uzun süredir düşündüklerini, dilekçelerinde de sağlık nedenlerini gerekçe gösterdiklerini belirtti. Giyici, Anadolu Ajansı'na yaptığı açıklamada da şöyle dedi 

'Rahatsızlık vardı' 
"25 Temmuz'da İsdemir yönetimine sunduğum istifa dilekçem kabul edildi. Özelleştirme süreci konusunda rahatsızlıklarım vardı. İsdemir ve Erdemir'in yönetim tarzıyla ilgili yapılan ana tüzüğündeki tadilatlar da istifamda etkili oldu. Daha önce Erdemir özerk yapıya sahipti. Özgürlükleri vardı. Kendi içinde kararlar alabiliyordu. Bu yapılan tadilatlardan sonra artık özerk yapısı ve aynı hızla iş yapma imkanı ortadan kalktı. Hizmet etmek için geldik. Hizmet imkanı ortadan kalkınca bu koltukta oturma imkanı olmadığını düşünüyorum." 
Her ikisi de Erdemir kökenli olan Dervişoğlu ve Giyici, fabrikanın can damarı kabul edilen İşletmeler Genel Müdür Yardımcılığı görevlerinden geçerek genel müdürlük makamına geldiler. İki genel müdürün ortak kararla istifa etmesinde geçmişteki yakınlığın da etkili olduğu bildirildi. 

'Kendi kararları' 
İşletmelerinin yönetim kurullarında da üye olarak görev yapan Giyici ve Dervişoğlu'nun görev süreleri 2006 Mart ve Nisan aylarında son bulacaktı. 
Erdemir ve İsdemir'in Yönetim Kurulu Başkanı Recai Berber, genel müdürlerin istifasının kişisel kararları olduğunu ve herhangi bir baskının söz konusu olmadığını belirtti. "Erdemir ve İsdemir'in özelleştirilmesi yatırım kararlarını engellemeyecek" diyen Berber, istifaların özelleştirme süreciyle de ilgili bulunmadığını savundu. Berber, şöyle konuştu 
"Özelleştirme ile ilgili bir karar verilmiş, ihale tarihi de açıklanmış. Bu konuda verilen karara saygı duymak lazım. Şu anda saha ziyaretleri sürdürülüyor. Görevli arkadaşlar gerekli çalışmaları yürütüyor. Bu çalışma Türkiye'nin menfaatine olur mu, olmaz mı onu yorumcular yapar." 
Ankara kulislerinde, Berber'in de Erdemir'in ve dolayısıyla İsdemir'in yabancı şirketlere satılmasına karşı olduğu konuşuluyor. Berber'in bu görüşü nedeniyle 31 Mart 2005'teki Erdemir Genel Kurulu'nda tekrar yönetime taşınmamasının gündeme geldiği, ancak Başbakan Recep Tayyip Erdoğan'ın gösterdiği yakınlık nedeniyle konumunu koruduğu öğrenildi. 

Vekil atandı 
Erdemir Genel Müdürlüğü'ne vek leten İşletmelerden Sorumlu Genel Müdür Yardımcısı Fadıl Demirel, İsdemir'in başına da Satış ve Pazarlamadan Sorumlu Genel Müdür Yardımcısı Suhat Korkmaz getirildi. 

38 yıllık Erdemir'liydi Kerim Dervişoğlu, 2003'te Genel Müdür olduğu Erdemir'e 1967'de stajyer mühendis olarak girmişti. 
Nisan 2003'te İsdemir Genel Müdürü olan Atamer Giyici ise bu görevi öncesinde Kibar Grubu'na bağlı çelik şirketi Assan'ın genel müdürlüğünü yürütüyordu. 

13 grup yarışıyor son teklif 26 Eylül'de Erdemir'deki yüzde 49'luk kamu payının satışı yılbaşında hükümet kararıyla özelleştirme programına girdi. İsdemir, Erdemir bünyesinde bulunduğu için özelleştirme ihalesini kazanacak olan grup her iki işletmeyi de devralma imk nı bulacak. Erdemir'in yüzde 49.29'unun satışı için açılan ihalede son teklifler 26 Eylül'de alınacak. İhale için ön yeterlilik alan sekiz yabancı, beş yerli girişimci grubu bulunuyor. 

İşçiler, Arcelor'u fabrikada bekleyecek Özelleştirme sürecindeki Erdemir'de işçilerin özelleştirmeye karşı eylemleri de sürüyor. Dün bu amaçla akşam saatlerinde 4 - 5 bin işçi fabrikadan Ereğli'deki Atatürk anıtına kadar yaklaşık 2 kilometre yürüdü. İşçiler yürüyüş sırasında "Erdemir vatandır, vatan satılmaz" şeklinde slogan attı. Erdemir'de örgütlü Türk Metal Sendikası'nın Ereğli Şubesi Başkanı İlhami Erdoğ, bugün Erdemir'in taliplerinden Arcelor'dan bir ekibin fabrikayı incelemek için geleceğini belirterek, "Biz de fabrikadan çıkmama eylemi yapacağız. Onları fabrikada bekleyeceğiz" dedi. Erdoğ, bu eylem sırasında üretimin durmayacağını sözlerine ekledi. 

Başbakan, 'Pislik içinde' demişti Başbakan Tayyip Erdoğan, 14 Temmuz'da ASO'da yaptığı konuşmada, Erdemir ve İsdemir'de yeni teknolojilerin izlenmediğini savunarak bu tesisler için, "Her yer pislik içinde. Ne kadar siyasetçi varsa, orayı ahbabı yararına dolduruyor" ifadesini kullanmıştı. Bu sözler tepki toplamış, İsdemir Genel Müdürü Atamer Giyici, bu sözlere üzüldüklerini, Başbakan'ın İsdemir'i görmesinden bu yana geçen sürede yapılan yatırımlarla tesislerin yenilendiğini söylemişti. 

İSO 500'ün en k rlı şirketlerinden Erdemir, İstanbul Sanayi Odası'nın açıkladığı en büyük 500 şirket listesinde beşinci, İsdemir ise 17'nci oldu. Erdemir en k rlı şirketler arasında üçüncülüğünü korurken, İsdemir 39.'luktan 9.'luğa yükseldi. İsdemir ve Erdemir'in toplam k rı 1 milyar YTL'yi aştı. 


</TEXT>
</DOC>
