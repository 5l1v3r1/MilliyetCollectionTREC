<DOC>
<DOCNO> 367535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/spor/spo04.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtuluş günü 
</HEADLINE>
<TEXT>


Anorthosis şokuyla sarsılan Trabzonspor sahasında Kayserispor'u yenerek düzlüğe çıkmak istiyor. Teknik Direktör Şenol Güneş taraftarları tribüne çağırdı 

ADNAN SUNGUR DHA 


Bordo - Mavili takım için bugün Hüseyin Avni Aker Stadı'da Kayserispor'la oynayacağı lig maçı büyük önem taşıyor. Karadeniz ekibi, rakibini yenerek hem Anorthosis şokundan kurtulmak hem de lige galibiyetle başlamayı planlıyor. 
Teknik Direktör Şenol Güneş sonucu büyük merakla beklenen kritik mücadeleyi kazanarak düzlüğe çıkmak istediklerini söyledi. 

'Takımlarına sahip çıksınlar' 
Güneş, "Anorthosis'e elenerek taraftarımızı üzdük, biz de üzüldük. Ancak bundan sıyrılıp ayağa kalmak zorundayız. Kayserispor maçı yeni bir başlangıç ve başlangıçlar önemlidir. Fubolcularımız bu bilinç içinde sahaya çıkacaklar. Tek amacımız kazanmak" dedi. Taraftarları tribünlere davet eden tecrübeli teknik adam, "Kızgın ve kırgın olabilirler ama takımlarına sahip çıkmaları lazım. Büyük taraftarımızın yine yanımızda olacağına inanıyorum" dedi. 

Aktuğ'dan mesaj 

Trabzonspor Başkanı Atay Aktuğ, dün tesislere gelen ve yönetime destek olmak isteyen bir grup eski yöneticiyle sohbet etti. Anorthosis'e elenmenin verdiği şoku henüz atlatamadığı gözlenen Aktuğ'un, "Kayserispor maçını izlemeyeceğim. Bir hafta tatile çıkacağım. Döndüğümüzde önemli kararlar alacağız. Eğer iyi bir yönetim oluşturabilirseniz, hemen kongre kararı alıp, gelecek ekibin önünü açabiliriz" dediği ileri sürüldü. 

Fatih umutlu 

Kaptan Fatih Tekke, Kayserispor'u mağlup etmek için takım olarak tek yürek olduklarını belirterek iddialı açıklamalar yaptı. Milli futbolcu, "Anorthosis ile 100 maç yapsak 99'unu kazanırız. Ama o bir maç bizi perişan etti. Şimdi kenetlenme zamanı. Kaliteli bir takımız ve Kayserispor'a karşı bunu herkese göstereceğiz. Sahadan 3 puanla ayrılarak moral bulmak istiyoruz" diye konuştu. 

Kapılar kapandı 

Bordo - Mavili takım dün akşam yaptığı son antrenmanla Kayserispor maçının hazırlıklarını tamamladı. Basına kapalı yapılan çalışma sonrası kampa giren Karadeniz ekibinde eksik futbolcu bulunmuyor. Teknik Direktör Şenol Güneş'in, Anorthosis maçında statü gereği forma giyemeyen Çek golcü Tomas Jun'u yedek soyundurması bekleniyor. Güneş'in, Yattara'yı 11'de sahaya süreceği ifade edildi. 

TRABZONSPOR - KAYSERİSPOR 

Kadrolar 
TRABZONSPOR 
Jefferson 
Emrah 
Özgür 
Eller 
Celalettin 
Szymkowiak 
Hüseyin 
Volkan 
Yattara 
Gökdeniz 
Fatih 

KAYSERİSPOR 
Metin 
Bülent 
Johnson 
M.Hanifi 
Ergün 
Mehmet 
Ragıp 
Kamber 
Bayram 
Yordanov 
Gökhan 

SAAT 21.15, STAT Avni Aker 
HAKEM Bülent Demirlek, 
SAKAT Ali Turan Kayserispor , CEZALI Fatih Ceylan Kayserispor 


</TEXT>
</DOC>
