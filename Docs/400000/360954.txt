<DOC>
<DOCNO> 360954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/yazar/sazak.html </URL>
<DATE> 2005/07/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çernobil'i araştırmak 3 
</HEADLINE>
<TEXT>


NTV Spor Yönetmeni sevgili Kenan Onuk'un zamansız kaybı Türkiye'de 'kanserden ölümler'deki artış hızının bilimsel verilerle tartışılmasını, 'Çernobil bağlantılı olsun olmasın' sağlam bir kayıt sistemiyle halk sağlığının gerektirdiği önlemlere başvurulmasını zorunlu kılıyor. 
Avustralya'dan yazan epidemiyolog biyoistatistikçi Dr. Berrin Köse, Türkiye'de Dünya Sağlık Örgütü standartlarında kanser bilgisi üretecek tek kurum olan İzmir Kanser İzleme ve Denetleme Merkezi KİDEM dışında veri toplayan merkezler olmadığı için Çernobil'deki 'ihmal'in 19 yıllık bilançosunun çıkarılmasındaki güçlüğü anlatmıştı. 
Dr. Köse'nin Uluslararası Kanser Kayıt Merkezleri Birliği'nin ICAR belirlediği kurallara göre Türkiye'de acilen güvenilir bilgilerin toplanacağı kanser kayıt merkezi kurulması önerisi üzerine Sağlık Bakanlığı'nın 2001 yılında yayımladığı bir genelge ile İzmir dışındaki 6-7 ilde de bu çalışmalara başlandığını öğrendik. Ancak çalışmalar henüz çok yeni ve Ankara, İstanbul gibi hasta yoğun tedavi merkezleri bunun dışında. 
İzmir'deki Kanser Kayıt Merkezi'nin sorumlusu Dr. Sultan Eser de e-mail göndererek, İzmir'de yapılan çalışmalar konusunda bilgi verdi 
"Bir toplumda, nüfus tabanlı kanser kayıt merkezleri olmadan o toplumdaki kanser görülüşü ile ilgili gerçek bilgileri üretemezsiniz. Yani, uluslararası standartlarda kayıt yapmıyorsanız Çernobil nedeniyle kanser artmıştır ya da artmamıştır diyemezsiniz. 
Ölüm verilerinin çok iyi tutulduğu ülkelerde 1990'lı yıllarda kanser kayıt merkezleri kurulmuşken ve ölüm verileri yalnızca 'yardımcı' olarak kullanılırken, ülkemizde kanser görülüşünü tahmin etmeye çalışmak için ölüm verilerinden yararlanmak, bu verilerin yetersizliği nedeniyle zaten tartışma dışı. 
Kanser bir hastalık değil, bir hastalık grubudur, bu grupta yer alan hastalıkların tek ortak noktası, 'kontrol edilemeyen hücre çoğalmasıdır.' Yani etkenleri, belirtileri, bulguları ve tedavi yöntemleri birbirinden çok farklı pek çok hastalık ile karşı karşıyayız. Buradan çıkaracağımız şey, 'kanser taraması' diye bir şey olmayacağıdır. 
Erken tanısı ve tedavisi mümkün bazı kanserler için tarama prosedürleri vardır meme, rahim, kalınbağırsak . Burada bir insanı değil, bir toplumu taramaktan söz etmek gerekiyor." 
Türkiye'de son dönemde uygulanmaya başlanan 'kök hücre' tedavisinin kanserli hastaların yaşam süreleri ve 'kalitesi'ne olan katkısını da başka bir yazıda tartışmaya açacağız. 
Sevgili Kenan'ın kederli ailesine ve meslektaşlarına başsağlığı dilerim. 



</TEXT>
</DOC>
