<DOC>
<DOCNO> 391453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy18.html </URL>
<DATE> 2005/11/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Şener Sosyal Güvenlik'te reform için görüş birliğine vardık 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Ekonomik ve Sosyal Konsey ESK Toplantısı’na katılan tüm tarafların, sosyal güvenlik alanında bir reform yapılması gerekliliği konusunda tam bir görüş birliğine vardıklarını bildirdi. 
     Şener, Başbakanlık yeni binada Başbakan Recep Tayyip Erdoğan’ın başkanlığında yapılan ESK Toplantısı’nın ardından açıklamalarda bulundu. 
     Konseyin sosyal güvenlik reformu gündemiyle toplandığını anımsatan Şener, ESK’nın temel işlevinin ekonomik ve sosyal politikaların oluşturulmasında hükümet ve sosyal taraflar arasında uzlaşma ve işbirliğini sağlamak, bu konularda ortak görüş belirlenmesine zemin hazırlamak olduğunu belirtti. 
     Şener, bu çerçevede mali yükü her geçen gün daha ağırlaşan, yalnızca bugünün değil, gelecek kuşakları da yakından ilgilendiren sosyal güvenlik alanındaki reform çalışmalarının Konsey gündemine geldiğini ve sosyal tarafların görüşlerinin alındığını söyledi. 
     Hükümetin sosyal güvenlik alanındaki reform tasarılarından birincisi olan Sosyal Sigortalar ve Genel Sağlık Sigortası kanun tasarılarının TBMM’ye sunulduğunu anımsatan Şener, Sosyal Yardımlar ve Primsiz Ödemeler ile Sosyal Güvenlik Kurumu kanun tasarılarının ise olgunlaşma aşamasında olduğunu kaydetti. 
     Oldukça ileri bir aşamaya geldiğini belirttiği reform çalışmalarına son şekli verilmeden önce ESK’yı toplayarak sivil tarafların görüşlerinin bir kez daha alınmasında yarar gördüklerini kaydeden Şener, şöyle konuştu 
     "Sivil toplum kuruluşları toplantıda bu konulara ilişkin görüşlerini bizlerle paylaşmışlardır. Oldukça yararlı geçen bu toplantı sonucunda, aslında konuların büyük kısmında bir uzlaşma olduğu görülmüştür. 
     Toplantıya katılan tüm taraflar, sosyal güvenlik alanında bir reform yapılması gerekliliği konusunda tam bir görüş birliğine varmışlardır. Bu önemli reform tasarıları konusunda toplumun tüm kesimlerinin görüşlerinin alınmasını sağlamak amacıyla kısa bir zaman içinde yapılacak başka bir toplantıda ESK üyesi olmayan diğer sosyal tarafların da görüşleri alınacaktır. Uzlaşılamayan konularda ise ortak görüş oluşturmak üzere bir çalışma grubu oluşturulmasına karar verilmiştir. Gerek toplantıda dile getirilen görüşler, gerekse çalışma grubunun ulaşacağı sonuçlar, tasarıların kanunlaşma sürecinde dikkate alınacaktır." 
     
</TEXT>
</DOC>
