<DOC>
<DOCNO> 358231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/spor/spo09.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı-Beyaz 
</HEADLINE>
<TEXT>


Akdeniz Oyunları tarihindeki en iyi başarısına imza atan millilerimiz, Türk Bayrağı'nı 73 kez göndere çektirdi. Golf, kürek ve atıcılıkta kürsüye çıkan Ay - Yıldızlılarımız da, yıllardır süren madalya özlemimize son verdi 


Türkiye, İspanya'da, Akdeniz Oyunları tarihinin en iyi başarısını yakaladı... Almeria'da 11 gün süren oyunlarda 20 altın, 24 gümüş ve 29 bronz olmak üzere toplam 73 madalyayla tarihindeki en fazla madalya sayısına ulaşırken, altında ise son iki oyunların gerisinde kaldı. 
73 madalyamızın 55'i halter, güreş, boks, judo ve karateden geldi. Tüm sıkletlerde kürsüye çıkan ve 5 altın alan güreş, 7'si altın 17 madalya getiren halter ve 3'ü altın olmak üzere 10'da 9 yapan boks en başarılı dallarımız oldu. Bayan basketbol ve voleybol takımlarımız zirveye çıkarken, kendilerini favori gösterenleri şaşırtmadı. Futbolda, kürsü geleneğimizi genç bir kadroyla gümüş alarak sürdürdük. 
Almeria'da güzel sürprizlerle de karşılaştık. Uzun süredir madalya özlemi çektiğimiz branşlarda kürsüye çıkmayı başardık. Golfte erkek takımımız ikinci olurken, bireyselde de Hamza Sayın bronza ulaşarak tarihi bir başarı kazandı. Kürekte iki gümüş, bir bronz aldık. Atıcılıkta bir gümüş, bir bronza ulaştık. 12 sporcuyla girdiğimiz yüzmeden yine elimiz boş çıktık. Hentbol, eskrim, cimnastik, binicilik, tenis gibi önemli dalların da yer aldığı 12 branşta madalya yüzü göremedik. 

Akdeniz'in söylediği 

KRİTİK MURAT AĞCA 

Akdeniz Oyunları öncesinde birileri Almeria ve çevresinde oyunların yapılacağını söyleseydi, sanırım kimseyi inandıramazdı. Afrika sıcağının hüküm sürdüğü, İspanya'nın en fakir bölgelerinden birinde küçük bir sahil kenti Almeria, ilk bakışta böylesi büyük bir organizasyon için hiç de ideal bir yer sayılmaz. İspanyollar bu fırsatı iki önemli amaç için kullanmayı tasarlamıştı. Birincisi, İspanya'nın tüm Akdeniz kıyısında en az bilinen yöresini tanıtarak yeni bir turizm destinasyonu sağlamak. İkincisi ve belki de en önemlisi, Madrid'in 2012 Olimpiyat adaylığı öncesi son bir şov yapmak. İlk amaç konusunda konuşmak için henüz erken. Ancak olimpiyat adaylığı açısından faydası olup olmadığını yarın Singapur'daki oylama sonunda göreceğiz. Şunu da belirtelim, organizasyon yeteneği açısından Türkiye, İspanyollar'dan çok daha ileride. Ne var ki olimpiyat seçiminde siyasi, dini kriterler öne çıkıyor. Biz de orada 2-0 yenik başlayıp ve her seferinde kaybediyoruz. 
Oyunların sportif özetine gelince... Almeria 2005 gösterdi ki, Akdeniz Oyunları'nda madalya artık "çantada keklik" değil. 21 ülkenin katıldığı oyunlarda San Marino ve Malta dahil 19 ülke madalya aldı. Türkiye'nin ardından beşinci olan Mısır'ın gelişmesi dikkat çekiciydi. Voleybolda İspanya'yı yenip şampiyon oldular. Karam'ın katkısıyla güreşte 12, halterde 15 madalya aldılar. Binicilik, kürekte kürsüye çıktılar. Bu ortamda, genel olarak genç bir kadroya mücadele eden Türkiye'nin rekor sayıdaki 73 madalyası küçümsenmemeli. Bayan sporcularımızın özellikle takım sporlarındaki başarılı sonuçları, diğer müslüman ülkelere örnek teşkil etti. Ata'nın kızları Almeria'da Akdeniz'e kıyısı bulunan islam ülkelerinin bayan sporcularının toplamına yakın madalya kazandı. Ancak h l İtalya, Fransa, İspanya gibi ülkelerin çok gerisindeyiz. En fazla madalya dağıtılan dallardan atletizmde yetersiz, yüzmede ise hiç yokuz. Cimnastik, tenis, yelken, binicilik, bisiklet gibi teknik branşlarda da başarılı değiliz. Almeria'da madalya depolarımız yine olimpik geleceği hiç parlak olmayan güreş, halter, boks ve biraz da karate ile judo oldu. 
Atina Olimpiyatı sonrası başlatılan program çerçevesinde gelecek için umut vaadeden gençlerin ilk ciddi sınavı Akdeniz Oyunları'ydı. Kimileri sınıfı geçti, kimileri ikmale kaldı. Başarıyı ısrarla aramak ve bıkıp usanmadan çalışmak için henüz vakit var. Çünkü bu gençler, asıl karneyi 2008 Olimpiyatı'nda alacaklar. 

Kadının fendi... 

Bayanlarımız, son yıllarda yakaladıkları başarıyı İspanya'da da sürdürdü. Kazanılan madalyaların yüzde 35'ine tarihte ilk kez imzasını atan Ay - Yıldızlılarımız, takım sporlarında rakip tanımadı 

İspanya'nın Almeria kentinde gerçekleştirilen Akdeniz Oyunları'nda bayan sporcularımızın gösterdiği performans erkeklerin pabucunu dama attı... 
Özellikle takım müsabakalarında tarihi başarılara imza atan Ay - Yıldızlı kızlarımız, 15. Akdeniz Oyunları'na damgasını vurdu. Milli takımlar, Türkiye'ye basketbol ve voleybolda ilk defa Akdeniz Oyunları şampiyonluğunu tattırırken, ferdi branşlarda da birçok zafer yaşadık. 

Madalya yağmuru 
Halterde Olimpiyat Şampiyonu Nurcan Taylan, Emine Bilgin, karatede Dünya Şampiyonu Yıldız Aras, judoda Belkıs Zehra Kaya ülkemize altın madalya kazandırdılar. Olimpik Yay Okçuluk Bayan Milli Takımı, judoda Aynur Samat, karatede Yıldız Aras, halterde Sibel Özkan, güreşte Zeynep Yıldırım gümüşe uzanırken, okçulukta Derya Sarıaltın, atletizmde Binnaz Uslu, Anzhela Atroshchenko, 4x4 bayrak takımı, judoda Neşe Şensoy, Seda Karadağ, karatede Vildan Doğan, Gülcihan Ustaoğlu ve halterde Emine Bilgin bronz madalyanın sahibi oldular. 

Tarihi başarı 
Türkiye'nin Almeria'daki 15. Akdeniz Oyunları'nda kazandığı 73 madalyanın önemli bir bölümüne adını yazdıran millilerimiz, tarihi bir başarı yakaladılar. Oyunları 4. sırada tamamlayan ülkemizin, madalya sayısının yüzde 35'ini karşılayarak, ilk kez böyle büyük bir başarıya imza attılar. 

Eşref'e müjde 

Gençlik ve Spor Genel Müdürlüğü, Eşref Apak'ın antrenörlüğünü yapan Konstantin Astapkovich ile sonunda sözleşme yapmaya karar verdi. 
Akdeniz Oyunları'nda kazandığı altın madalya sonrasında hocasının kadro ve maaş sorunları nedeniyle kendisini rahatsız hissettiğini açıklayan ve bu problemin çözülmesini isteyen Apak'ın sözlerine, Genel Müdür Mehmet Atalay kulak verdi. Milli atletin, Astapkovich'in ülkesine geri dönmesi halinde onunla birlikte Beyaz Rusya'ya gideceğini belirtmesinin ardından Almeria'da yetkili makamlara direktif veren Atalay, dönüşte bu işin bir an önce bitirilmesini istedi. Yedi aydır Türkiye'de bulunmasına rağmen henüz kadro sözleşmesi bulunmayan Beyaz Rus antrenörle, bugün bir yıllık sözleşme yapılması bekleniyor. 
Ağustosta Helsinki'de yapılacak Dünya Şampiyonası'na hazırlanan Apak, üç haftalık kamp çalışması için Beyaz Rusya'ya gidecek. 

Pekin provası 

Akdeniz Oyunları'nın ardından bir değerlendirme yapan Gençlik ve Spor Genel Müdürü Mehmet Atalay, "Madalyalarımızın çokluğuyla övünmüyor, altın madalyaların azlığıyla erinmiyoruz. Çünkü nerede olduğumuzu biliyoruz" dedi. Asıl hedefin 2008 Pekin Olimpiyatları'na hazırlanmak olduğunu belirten Atalay, "Sporcuların deneyim kazanması herşeyden önemli. Olimpiyatlar için ilk basamak olarak gördüğümüz Akdeniz Oyunları'nda yeni seçilen ve güven tazeleyen başkanlarımızın, kendilerini sınamalarını gördük. Federasyonlarımızın Pekin'e sistemli bir şekilde hazırlanmalarını bekliyoruz. Bu uğurda madalya almamayı göze almıştık. Bu nedenle oyunlara genç ve ustaların karışımı bir kadroyla geldik. Toplam olarak da en çok madalya aldığımız Akdeniz Oyunları burasıydı" dedi. 

Madalya alan sporcularımız ATLETİZM İSİM BRANŞ MADALYA Eşref Apak çekiç atma altın Binnaz Uslu 800 metre bronz Ercüment Olgundeniz disk atma bronz A.Atroshchenko heptatlon bronz BASKETBOL Türkiye bayan takım altın BOKS Atagün Yalçınkaya 51 Kg altın Bülent Ulusoy 69 Kg altın Selçuk Aydın 60 Kg gümüş Savaş Kaya 75 Kg gümüş Tarhan Yıldırım 81 Kg gümüş Abdülkadir Koçak 48 Kg bronz Serdar Avcı 54 Kg bronz Yakup Kılıç 57 Kg bronz Önder Şıpal 64 Kg bronz GOLF Türkiye erkek takım gümüş Hamza Hakan ferdi bronz JUDO Zehra Kaya 78 Kg altın Selim Tataroğlu 100 Kg altın Aynur Samat 52 Kg bronz Sezer Huysuz 73 Kg bronz Neşe Şensoy 48 Kg bronz KARATE Yıldız Aras açık sıklet altın Yıldız Aras 65 Kg gümüş Vildan Doğan 50 Kg bronz Şevket Baştürk 60 Kg bronz Gülcihan Ustaoğlu 65 Kg bronz Zeynel Çelik 80 Kg bronz Yusuf Başer açık sıklet bronz KÜREK Mete Yeltepe tek çifte gümüş Sami - Saim Kaya 2 çifte gümüş Ahmet - Emre 2 tek bronz ATICILIK İbrahim Öztürk 10 m tabanca gümüş Yusuf Dikeç 10 m tüfek bronz VOLEYBOL Türkiye bayan takım altın HALTER Nurcan Taylan 53 Kg 2 altın Gülbeyi Aktı 56 Kg altın - gümüş Emine Bilgin 58 Kg altın - bronz Bünyamin Sudaş 105 Kg altın Sedat Artuç 62 Kg altın - gümüş Yasin Arslan 69 Kg gümüş Mehmet Yılmaz 77 Kg gümüş - bronz Sibel Özkan 48 Kg gümüş R.Arabacıoğlu 77 Kg gümüş Ekrem Celil 69 Kg bronz GÜREŞ Grekoromen Selçuk Çebi 66 Kg altın Mahmut Altay 74 Kg altın Serkan Özden 84 Kg gümüş Yelka Yılmaz 120 Kg gümüş Erkan Dündar 55 Kg bronz Uğur Tüfenk 60 Kg bronz Mehmet Özal 96 Kg bronz Serbest Serhat Balcı 84 Kg altın Hakan Koç 96 Kg altın Aydın Polatçı 120 Kg altın Tevfik Odabaşı 60 Kg gümüş Fahrettin Özata 74 Kg gümüş Ramazan Demir 55 Kg bronz Levent Kaleli 66 Kg bronz GÜREŞ Bayanlar Zeynep Yıldırım 51 Kg gümüş FUTBOL Türkiye erkek takım gümüş 


</TEXT>
</DOC>
