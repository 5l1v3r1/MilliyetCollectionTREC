<DOC>
<DOCNO> 388403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/ekonomi/eko01.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çimentoda yeni oyun başlıyor 
</HEADLINE>
<TEXT>


TMSF, Uzan çimentolarının ihalelerini toplam 1 milyar 73 milyon dolarlık teklifle tamamladı. İhaleler, "Sektörde kartlar yeniden dağıtıldı, yeni oyun başlıyor" şeklinde yorumlanıyor 

EBRU SUNGUR - DİLEK TAŞ 

Tasarruf Mevduatı Sigorta Fonu'nun TMSF satışa çıkardığı Uzan Grubu'na ait dokuz çimento fabrikasının satışı dün tamamlandı. 433 milyon dolar muhammen bedelle satışa çıkarılan dokuz fabrika 1 milyar 73 milyon dolara satıldı. 
Dün gerçekleştirilen Trabzon Çimento ihalesi ile sona eren ihale süreci kapsamında Lalapaşa, Standart, Bartın, Ladik, Gaziantep, Şanlıurfa, Ergani ve Van çimento fabrikalarının satışı yapıldı. 
Dünkü ihalede 50 milyon dolar muhammen bedelli Trabzon Çimento'ya 81 milyon 250 bin dolar ile en yüksek teklifi Erzurumlu bin kadar işadamının biraraya gelerek kurduğu Aşkale Çimento verdi. 

Yabancılar yatırıma gelebilir 
Daha önce toplam üretim kapasitesinde Türkiye'nin üçüncü büyük çimento grubu olan Uzan fabrikalarının el değiştirmesi, "Sektörde kartlar yeniden dağıtıldı, yeni oyun başlıyor" diye yorumlanıyor. İhaleler öncesi birinci Sabancı ile ikinci Oyak arasında az bir fark bulunurken, ihaleler bu haliyle onaylanırsa Sabancı yüzde 18'lik kapasite payına çıkarak yerini pekiştirdi. 
TMSF ihalelerine danışmanlık yapan Garanti Yatırım Genel Müdürü Metin Ar, ihalelere katılan ancak alamayan İtalyan, İspanyol, Yunan ve Mısırlı firmaların yakın zamanda Türkiye'ye yatırıma gelebileceğine ve şirketlere ortak olabileceğine dikkat çekti. Ar, ihalelerde fiyatların yükselmesinde yabancıların bu talebinin de etkili olduğunu söyleyerek 2006 yılında sektörün daha da hareketleneceğini öngördü. 

Trabzon, Aşkale'nin oldu 
Trabzon Çimento fabrikası ihalesinin sadece 10 yıllık işletme hakkını içermesi nedeniyle gelen tekliflerin bazıları muhammen bedelin altında kaldı. 81 milyon 250 bin dolarla en yüksek teklifi veren Aşkale Çimento Yönetim Kurulu Başkanı Lütfü Yücelik, şunları söyledi 
"Trabzon'a heveslenmemizin nedeni liman şehri olması. Bu, ihracatta faydalı olacak. Bizim bölgemizde ağır kış şartları var. Kışın 5-6 ay satış yapamıyoruz. Trabzon gibi kışın iklimi uygun olan illerde çalışma şansı biraz daha fazla. Bu nedenle Trabzon'a yüksek teklif verdik." 



</TEXT>
</DOC>
