<DOC>
<DOCNO> 391242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/ekonomi/eko05.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünya Yıldızı Ambalaj' ödülü Tukaş'ın 
</HEADLINE>
<TEXT>


Dünya Ambalaj Örgütü tarafından düzenlenen yarışmada Tukaş Keşkül, ürün koruyucu ambalajıyla ödül aldı 

EKONOMİ SERVİSİ 

Dünya Ambalaj Örgütü WPO tarafından düzenlenen 'World Star 2005 - Dünya Yıldızı Ambalaj Yarışması'nda Tukaş, keşkül ürününün ambalajıyla ödül kazandı. Tukaş'tan yapılan yazılı açıklamaya göre, tasarım, kullanım kolaylığı ve ambalaj yapısı başta olmak üzere birçok kriterin dikkate alındığı yarışmaya bu yıl, 29 ülkeden 294 ürün katıldı. 
Tukaş, ödülünü WPO tarafından Nisan 2006'da Pekin'de yapılacak törende alacak. 
Yalnızca süt ile pratik şekilde hazırlanabilen Tukaş keşkül, 150 gramlık poşetlerde satılıyor ve bir poşetiyle 4-5 kişilik servis olanağı sunuyor. 

Oyak iştiraki 
Yarışmada Tukaş Keşkül'ün tasarımından ziyade teknik yapısı ve ambalaj ile ürünün korunmasının dikkate alındığı belirtilirken, 2005 yılında ambalajın teknik özelliklerinin de değiştirildiği kaydedildi. Buna göre folyo baskısı öncesindeki aşama olan filmin, birim ambalaj ağırlığı yüzde 24.5 oranında hafifletildi. 
1962 yılında Manisa'nın Turgutlu ilçesinde kurulan Tukaş, 1967 yılında Oyak Ordu Yardımlaşma Kurumu tarafından satın alındı. 250'yi aşkın ürünü bulunan Tukaş'ın üretim kapasitesi yıllık 130 bin ton. 


</TEXT>
</DOC>
