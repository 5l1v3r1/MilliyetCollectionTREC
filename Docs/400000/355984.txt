<DOC>
<DOCNO> 355984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur22.html </URL>
<DATE> 2005/06/27/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Bazı araçlar evlerde kullanılan mutfak tüpüyle trafiğe çıkmış .. 
</HEADLINE>
<TEXT>

     Şanlıurfa’da ücretsiz otogaz sistem kontrolünden geçirilen bazı araçların, evlerde kullanılan mutfak tüpleriyle trafiğe çıktığı tespit edildi. 
     Bir LPG şirketinin, Şanlıurfa Belediyesi ve Diyarbakır Makine Mühendisleri Odası ile ortaklaşa düzenlediği, "Toplumsal Sorumluluk" projesi kapsamında, İpekyol Semti’ndeki otogar yakınlarında kurulan çadırda, mühendisler tarafından, araçlara ücretsiz otogaz sistem kontrolü, gaz ayarı ve sızdırmazlık kontrolü yapıldı. 
     Özel ekipmanlar yardımıyla LPG sızdırmazlık kontrollerinden geçirilen araçlardan bazılarına, mutfak tüpünün vanasının sökülerek, bazı aparatlar yardımıyla bagaja monte edilmesi mühendisleri şaşırttı. 
     Sürücülere bu şekilde trafiğe çıkmamaları konusunda uyarıda bulunan uzmanlar, bu durumun kazalara davetiye çıkardığını belirttiler. 
     Bazı araçların motor bölümlerinde ise benzin ve LPG hortumlarının delik olduğu belirlendi. LPG’li araçların doğru kullanımı konusunda bilinçlendirilen sürücülere, broşür de dağıtıldı. 
     Aygaz A.Ş. Doğu Anadolu Bölgesi Satış Sorumlusu Tarık Vuruşkan, yaptığı açıklamada, amaçlarının 4 gün sürecek kampanya ile Şanlıurfa’daki bütün LPG’li araçları kontrol etmek olduğunu bildirdi. 
     Daha önce Adana, İstanbul ve Mersin gibi kentlerde uyguladıkları projeye, Şanlıurfalı sürücülerin yoğun ilgi gösterdiğini ifade eden Vuruşkan, LPG’li araç kullanımı konusunda sürücüleri bilinçlendirmeye çalıştıklarını kaydetti. 
     
</TEXT>
</DOC>
