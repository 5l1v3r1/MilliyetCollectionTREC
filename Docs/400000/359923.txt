<DOC>
<DOCNO> 359923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/ekonomi/eko01.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeşil sermaye borsasını kurdu' 
</HEADLINE>
<TEXT>


Meclis Araştırma Komisyonu'na bilgi veren SPK eski Başkanı Mengitürk, izinsiz hisse senedi satan ve İslami holding olarak bilinen bazı şirketlerin kendi borsalarını kurduklarını söyledi 

Önder Yılmaz - Ankara 

Eski SPK Başkanı Muhsin Mengitürk, vatandaşlardan para toplayan İslami holdinglerin kendi borsalarını kurduklarını açıkladı. Borsa uygulaması ile vatandaşların ikinci kez aldatıldığını belirten Mengitürk, bu durumu "dehşet manzarası" olarak nitelendirdi. 
1997 - 2000 tarihleri arasında SPK başkanlığı görevini yürüten Mengitürk, kamuoyunda "İslami holding" olarak ifade edilen bazı holdinglerin izinsiz hisse senedi satarak vatandaşların mağduriyetine yol açmasını araştıran TBMM Araştırma Komisyonu'nda çarpıcı açıklamalarda bulundu. İslami holdinglerin halkı dini sömürü yoluyla kandırdıklarını belirtirken Mengitürk'ün tutanaklara yansıya ifadesi şöyle 
"Nasıl operasyon yaptıklarıyla ilgili, sadece ilk halka arzları değil, bir de enformal bir borsaları var. Yani ikinci piyasaları var. Bu hisse senetlerinin el değiştirdiği piyasaları var. Bu da ikinci bir suç. Son derece büyük bir suç. Yani bu gibi şirketler kendi içlerinde bir borsa kurmuşlar. Bunun yasal sorumluluğu, cezaları SPK Kanunu'nda gösterilmiştir. Çok büyük bir suç. Bunun ötesine gidecek olursak, legal iplikasyonların ötesine gidecek olursak, aldatılan insanların ne durumda olduğunu düşünün İki defa aldatılıyorlar. Bir başlangıçta bir vaat var, sonra ikinci el değiştirmeler var." 

'Vatandaş da suçlu' 
İzinsiz halka arzın dini motifli olması gerekmediğini belirten Mengitürk, "Olaya siyasi hatta, rejimle bağlantılı bazı motifler sokulmaya çalışıldı ve benim dönemim boyunca en aşağısından SPK bazı suçlamalarla karşı karşıya kaldı. İdeolojik boyutta bazı şirketler hedef alınıyor ve finansman kaynakları kurutuluyor diye. Millet Meclisi'nden, çeşitli partilerden bana ziyaretler oldu. Toplu olarak ziyaretler de oldu. Toplantılar da oldu. Söylenilen oydu. Kombassan'a haksızlık yapılıyor. Kombassan'ın sermaye artırımına izin vermiyorsunuz. Yeni kaynaklarını kayda almıyorsunuz dolayısıyla bu şirketi öldürüyorsunuz" diye konuştu. 
Mengitürk, holdingler kadar buralara para yatıran vatandaşların da suçlu olduğunu söyledi. 

'Kapıdan içeri sokmadılar' İslami holdiglerin fotoğrafını tam çekemediklerini dile getiren Mengitürk, inceleme yapmak için gidenlerin kapıdan dahi içeri alınmadığını söyledi. Mengitürk şunları kaydetti 
"Kombassan'dan bağımsız denetim şirketi seçmesini istedik. Bunlardan bir tanesi seçti ve o şirketin yöneticisi 2000 yılı yaz aylarıydı bana görevden affedilmesi talebiyle geldi. 'Hiçbir şey yapmamız mümkün değil, çünkü çalışma yapmamız engeleniyor, kapıdan içeri giremiyoruz, evrakları göstermiyorlar ve üstelik hakaret ediyorlar.' Yani 'biz böyle bir şeyi ticari bir kazanç için yapmak istemiyoruz' diyemiyorlar, dolayısıyla 'bizi affedin' deyip başka yere gitmek istiyorlar. Biz çok rica ettik, moral verdik işi tamamlamaları için." 


</TEXT>
</DOC>
