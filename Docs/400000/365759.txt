<DOC>
<DOCNO> 365759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/dunya/axdun01.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tatlı dil' operasyonu 
</HEADLINE>
<TEXT>


İngiliz polisi, iki 21 Temmuz zanlısının, 'Tatlı dil yılanı deliğinden çıkarır' sözünü doğrularcasına, gizlendikleri evden ikna yoluyla çıkmasını sağladı 

DIŞ HABERLER SERVİSİ 


Londra'da 21 Temmuz'daki başarısız intihar saldırısı girişimlerinin zanlılarından Yasin Hasan Ömer'in geçen çarşamba günü tutuklanmasının ardından, diğer iki zanlının da önceki gün Londra'da düzenlenen kansız operasyonlarla yakalanması sırasında, İngiliz polisi ikna yöntemini çok başarılı bir şekilde kullandı ve direnmedikleri takdirde kendilerine kesinlikle zarar verilmeyeceğine inandırarak teslim aldı. 
Hackney'de bir otobüsü havaya uçurmaya çalışan Muktar Said İbrahim ve Oval metro istasyonunda saldırı girişiminde bulunan Remzi Muhammed, Londra'nın kuzeyindeki North Kensington bölgesinde bir eve yapılan baskında ele geçirildi. 4. zanlı Osman Hüseyin, kardeşinin cep telefonunun izlenmesi sonucu Roma'da yakalandı. 23 Temmuz'da bir parkta bulunan, patlayıcı yüklü çanta ile ilgili olarak aranan 5. zanlı Vehbi Muhammed ise Notting Hill semtindeki baskında yakalandı. 
Muktar Said İbrahim ve Remzi Muhammed baskın sonrası yarı çıplak halde teslim olurken, çekilen fotoğrafları dünkü İngiliz gazetelerinde yer aldı. İngiliz basını, İbrahim ve Muhammed'in tüm çağrılara rağmen teslim olmaması üzerine polisin evin kapısını patlayıcılarla yıktığını ve içeriye gözyaşartıcı bomba attığını yazdı. Bu sırada polisle zanlılar arasında kısa bir konuşma geçtiği ve ardından İbrahim ve Muhammed'in öksürerek dışarı çıktığı belirtildi. Daily Mail gazetesine göre, operasyon sırasında megafon kullanan polisle Remzi Muhammed arasında şöyle bir diyalog geçti 

'Çık konuşalım' 
Polis Dışarı çık. Seninle konuşmamız gerekiyor Muhammed. 
Muhammed Neden dışarı çıkmamı istiyorsunuz 
Polis Halka tehlike arz etmediğinden emin olmak için. 
Muhammed Korkuyorum. Beni vurmayacağınızı nerden bileyim 
Polis İç çamaşırlarınla ve ellerin havada çıkarsan, polis ve halk için tehlike arz etmediğini anlarsak sana zarar vermeyiz. 
Muhammed Neden iç çamaşırlarımla gelmem gerekiyor 
Polis Üzerinde patlayıcı olmadığından emin olmamız gerekiyor. 
Muhammed Benim haklarım var. 
Polis Dışarı çıkmazsan seni vurmak zorunda kalacağız. Kıyafetlerini çıkar, koridora yürü ve dur. 
Bu diyaloğun ardından kendisine zarar verilmeyeceğine ikna olan Remzi Muhammed ve Muktar Said İbrahim, üzerlerinde sadece külotları olduğu halde evden elleri havada dışarı çıktılar. 


</TEXT>
</DOC>
