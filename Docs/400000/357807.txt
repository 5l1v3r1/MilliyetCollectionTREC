<DOC>
<DOCNO> 357807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sondun10.html </URL>
<DATE> 2005/07/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Washington Post Türkiye'yi üye yapmamak miyopluk 
</HEADLINE>
<TEXT>

     AB’nin genişleme konusunda kararsız davranması "miyopluk" diye nitelendirilirken, genişlemenin sürdürülmemesinin Avrupa ve ABD için ciddi sonuçlarının olacağı belirtildi. Washington Post gazetesi "Türkiye’nin başarısızlığı Avrupa’daki Müslüman nüfuslarını alevlendirebilir" uyarısını yaptı. 
     Washington Post gazetesi, "Avrupa’nın sallanması zamanı değildir" başlıklı analizinde AB’nin, ABD gibi bir "işgal" politikasını sürdürmek yerine üyelik perspektifi ile Orta ve Doğu Avrupa ülkelerinin istikrarlı demokrasilere dönüşmelerine yardımcı olduğunu belirtti. Ancak Fransa ve Hollanda’daki referandumların ve bütçe pazarlığının başarısızlığı sonucunda genişleme konusunda frene basıldığına dikkat çeken gazete, Avrupa’nın kendi içine kapanmasının sonuçlarının, geçiçi ve Avrupa ile sınırlı olmayacağını savundu. 
     Türkiye’nin, 3 Ekim’de başlayacak üyelik müzakerelerinin üyelik yolunun ilk kesin adımı olacağı savını yeniden düşünmek zorunda kalacağını öne süren gazete, Avrupa’da genişlemeye olan direnişi "miyoplup" olarak niteledi. 
     Washington Post, Türkiye’nin AB için kısa vadeli bir zorluk oluşturduğunu belirterek, "Fransa ve Hollanda’da seçmenler, Türkiye’nin AB’ye katılmasını istemediklerini belli etmiş olabilirler, ancak Avrupa’nın, ilk Müslüman ülkesinin üyeliğine giden yolunu sürdürmeme durumu var mı " Nelerin kaybedileceğini düşünün" diye yazdı. 
     Ankara’nın, AB üyeliği için idam cezasının kaldırılması, daha çok ifade özgürlüğünün sağlanması, "Kürt azınlığı" ve komşu Yunanistan’a kucak açılması gibi reformların yaptığına dikkat çeken gazete, "Bütün bunlar, Avrupa Türkiye’nin üyeliğine açık kapı bırakmazsa kaybedilebilir" uyarısını yaptı. 
     AB genişleme sürecinin sürdürülmemesi halinde Ukrayna’da "turuncu devrim"in uyandırdığı umutların hızlı bir biçimde söneceğini de savunan gazete şöyle devam etti 
     "Avrupa’nın, genişleme sürecini açık tutmamasının sonuçları ciddi. Türkiye’nin başarısızlığı, Avrupa çapındaki Müslüman nüfuslarını alevlendirebilir. Birçok Avrupalı, Türkiye’nin üyeliğinin Avrupa’nın sınırlarını İran, Irak ve Suriye’ye kadar uzatacağından korkarken Avrupa, Türkiye’ye başarmaya yardımcı olmazsa Ortadoğu’da istikrarlaştırıcı bir rol oynamayı da umamaz." 

ANKA 
     
</TEXT>
</DOC>
