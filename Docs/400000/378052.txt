<DOC>
<DOCNO> 378052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko18.html </URL>
<DATE> 2005/09/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Star Medya Grubu ve Telsim yıl sonuna kadar satılacak 
</HEADLINE>
<TEXT>

     Tasarruf Mevduatı Sigorta Fonu TMSF , Uzan Grubu şirketlerinin satışı nedeniyle bu aydan başlayarak yılın sonuna kadar yoğun bir gündem yaşayacak. 
     Alınan bilgiye göre, başta Telsim olmak üzere 9 çimento şirketi ile 7 radyo, 2 televizyon kanalı ve bir gazeteden oluşan satışlarla çok sayıda yerli ve yabancı şirket ilgileniyor. 
     Toplam 3 milyar 507 milyon 90 bin dolar muhammen bedelle satışa çıkarılan bu şirketlerin ihaleleri, bu ay Star Medya Grubu ile Esentepe'deki TMSF Binası'nda başlayacak. 
     TMSF Başkanı Ahmet Ertürk, bu şirketlerin satışında minimum beklentilerinin 3.5 milyar dolar olduğunu belirterek, daha yükseğe çıkma ihtimali konusunda işaretler de bulunduğunu söyledi. 
     Ertürk, ''Tabii piyasa bu. Ne çıkacağını bilemiyoruz. Ama sonuçta işin açıkçası beklentimiz daha iyi rakamlar olacağı yolunda. Telsim ve çimento şirketlerine gerçekten çok yoğun bir ilgi var. Bunun fiyatlara da yansıyacağını tahmin ediyoruz. Medya için de ilgi çok'' diye konuştu. 
     
     STAR MEDYA GRUBU 
     Toplam 270 milyon 90 bin dolar muhammen bedelle satışa çıkarılan Star Medya Grubu'nun satış takvimi, katılımı artırmak amacıyla yaklaşık 1 ay ertelenerek 21 Eylül'e uzatılmıştı. 21 Eylül'de başlayacak satış ihaleleri 6 Ekim'e kadar sürecek. 
     İhaleler Süper FM için 21 Eylül'de, Metro FM için 22 Eylül'de, Joy FM ve Joy Türk FM için 23 Eylül'de, Star TV için 26 Eylül'de, Rock FM ve Radyo Alaturka için 27 Eylül'de, Kral TV için 30 Eylül'de, Kral FM için 3 Ekim'de ve Star Gazetesi için 6 Ekim'de gerçekleştirilecek. 
     Star TV 155 milyon dolar, Kral TV 45 milyon dolar, Star Gazetesi 19 milyon 500 bin dolar, Süper FM 18 milyon 500 bin dolar, Metro FM 15 milyon 500 bin dolar, Joy FM 4 milyon 400 bin dolar, Joy Türk FM 2 milyon 700 bin dolar, Rock FM 335 bin dolar, Radyo Alaturka 155 bin dolar ve Kral FM 9 milyon dolar muhammen bedelle satışa çıkarıldı. 
     İhaleler, kapalı zarf ve açık artırma usullerinin birlikte uygulanması suretiyle gerçekleştirilecek ve TMSF Kurulu'nun onayı ile sonuçlandırılacak. İhale bedeli ABD Doları cinsinden peşin verilecek, ancak şartnamede belirtilen koşullarla Rock FM ve Radyo Alaturka hariç diğer medya kuruluşları için vadeli olarak da ödenebilecek. 
     
     ÇİMENTO ŞİRKETLERİ 
     Uzan Grubu çimento şirketlerinin satışı, 10-20 Ekim tarihleri arasında gerçekleştirilecek. 9 çimento fabrikası toplam 433 milyon dolar muhammen bedelle alıcısını arayacak. 
     61 milyon dolar muhammen bedelle satışa çıkarılan Lalapaşa Çimento 10 Ekim'de, 62 milyon dolar muhammen bedelle satışa çıkarılan Standart Çimento 11 Ekim'de, 22 milyon dolar muhammen bedelle satışa çıkarılan Bartın Çimento 12 Ekim'de, 60 milyon dolar muhammen bedelle satışa çıkarılan Ladik Çimento 13 Ekim'de, 47 milyon dolar muhammen bedelle satışa çıkarılan Gaziantep Çimento 14 Ekim'de, 56 milyon dolar muhammen bedelle satışa çıkarılan Şanlıurfa Çimento 17 Ekim'de, milyon dolar muhammen bedelle satışa çıkarılan Ergani Çimento 18 Ekim'de, 22 milyon dolar muhammen bedelle satışa çıkarılan Van Çimento 19 Ekim'de ve 50 milyon dolar muhammen bedelle satışa çıkarılan Trabzon Çimento 20 Ekim'de satışa sunulacak. 
     Söz konusu ihaleler, kapalı zarf ve açık artırma usullerinin birlikte uygulanmasıyla gerçekleştirilecek ve TMSF Kurulu'nun onayı ile tamamlanacak. 
     Satış Komisyonu, şartnamedeki kurallar çerçevesinde kapalı zarfla teklif veren katılımcılar arasında açık artırma aşamasına katılmaya hak kazananların listesini kısa liste oluşturacak. İhaleye kapalı zarf aşamasında verilen en yüksek teklif üzerinden açık artırma ile devam edilecek. Teklifler peşin olarak ABD doları cinsinden verilecek. 
     
     TELSİM 
     TMSF'nin en yüksek muhammen bedelle satışa çıkardığı Telsim'in ihalesi ise Aralık ayında gerçekleştirilecek. 2 milyar 804 milyon dolar muhammen bedelle satışa çıkarılan Telsim ile çok sayıda yerli ve yabancı şirket ilgileniyor. 
     İhaleye katılmak amacıyla ön yeterlilik incelemesi için gerekli belgelerin en geç 19 Eylül günü Telsim Varlıkları Ticari ve İktisadi Bütünlüğünü Satış Komisyonu'na teslim edilmesi gerekiyor. 
     Ön yeterlilik alan firmalar, son tekliflerini kapalı zarfla 5 Aralık saat 16.00'ya kadar verecek. İhale 13 Aralık'ta TMSF'de yapılacak. Kapalı zarfla verilen mali teklifler açıldıktan sonra açık artırmaya hak kazananların ''kısa listesi'' oluşturulacak. Ardından açık artırma aşamasına geçilecek. 
     İhale, TMSF Kurulu'nun onayı ile sonuçlandırılacak. Kurul, en yüksek teklifin muhammen bedelin altında kalması halinde açık artırmaya katılma hakkı elde etmiş olan teklif sahipleri ile ihaleye pazarlık usulü devam edilmesi yönünde karar alabilecek. Teklifler peşin olarak ABD Doları cinsinden verilecek. 
     İhaleye pazarlık usulü ile devam edilmesine karar verilmesi halinde pazarlık, 15 Aralık'ta TMSF binasında başlayacak. 
     Satış öncesinde fiyatını etkileyeceği gerekçesiyle Telsim yetkilileri, Nokia ve Motorola ile borçlar konusunda görüşmelere başlamıştı. 
     Telsim ve Nokia arasında yapılan görüşmelerde satışa bağlı bir ödeme konusunda uzlaşmaya varılırken, Motorola ile olan görüşmelerin ise hala devam ettiği bildirildi. 
     
</TEXT>
</DOC>
