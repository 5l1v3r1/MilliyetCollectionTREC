<DOC>
<DOCNO> 362698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun37.html </URL>
<DATE> 2005/07/20/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Yüzen cezaevleri artacak 
</HEADLINE>
<TEXT>

     Hollanda hükümeti, hücre sorununa çözüm çerçevesinde geçen yıl başlattığı, gemileri kiralayarak cezaevine dönüştürme uygulamasını genişletecek. 
     Adalet Bakanlığı sözcüsü tarafından yapılan açıklamaya göre, hükümet, bir geminin daha cezaevi yapılması için kiralama girişimi başlattı. Bu yıl sonuna kadar cezaevine dönüştürülerek hizmete sunulacak geminin hangi limanda cezaevi olarak kullanılacağı belirtilmedi. 
     Hükümet, cezaevlerindeki hücre sıkıntısının giderilmesi amacıyla geçen yıl eylül ayında Rotterdam Limanı'nda iki gemiyi kiralayarak cezaevine dönüştürmüştü. Rotterdam'daki iki yüzen cezaevinde 760 mahkum bulunuyor. Gemiler Adalet Bakanlığınca beş yıl süreyle kiralanmıştı. 
     Yüzen cezaevi uygulamasının başarılı olması üzerine, geçen şubat ayında iki yeni geminin yaptırılması kararlaştırılmış ve gemilerin gelecek yıl ocak ve mart aylarına kadar tamamlanarak hizmete girmesi öngörülmüştü. 
     Sözcünün verdiği bilgiye göre, gemilerin cezaevi olarak kullanımı, mahkumlar için, diğer cezaevleriyle karşılaştırıldığında yer açısından daha geniş olanaklar sunuyor. 
     
</TEXT>
</DOC>
