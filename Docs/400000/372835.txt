<DOC>
<DOCNO> 372835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo15.html </URL>
<DATE> 2005/08/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Gaziantepspor, Galatasaray'ı devirmenin hesabını yapıyor 
</HEADLINE>
<TEXT>

     Gaziantepspor, Galatasaray ile yarın yapacağı Turkcell Süper Ligi karşılaşmasının hazırlıklarını sürdürdü. 
     Teknik direktör Faruk Hadzibegiç, yaptığı açıklamada, karşılaşmaya çok iyi hazırlandıklarını belirterek, taraftarlarının desteğiyle Galatasaray'ı yeneceklerine inandığını söyledi. 
     Gaziantepspor'a bu maçta taraftarlarının vereceği desteğin çok önemli olduğunu vurgulayan Hadzibegiç, açıklamasında şu görüşlere yer verdi 
     ''Çok iyi hazırlandığımız ve çok zor geçeceğini bildiğimiz Galatasaray maçıyla Kamil Ocak Stadı'nda taraftarlarımızla buluşacağız. Taraftarlarımızdan, eş ve çocuklarıyla birlikte Kamil Ocak Stadı'nın tribünlerini doldurmalarını ve 90 dakika boyunca bize destek olmalarını istiyorum. 
     Spor kulüplerinin başarısında taraftar desteğinin büyük payı var. Biz bu nedenle taraftarlarımızın bize vereceği desteği önemsiyoruz. Özellikle de Galatasaray ile yapacağımız zor maçta teknik adam ve futbolcular olarak bu destekten yoksun kalmak istemiyoruz.'' Gaziantepsporlu futbolcular, Galatsaray maçının hazırlıklarını Hadzibegiç yönetiminde bu sabah yaptığı çalışmayla sürdürdü. Antrenmanda oldukça neşeli ve hırslı görünen futbolcular, koşu ve dar alanda pas çalışması yaptı. 1 saat süren antrenman, şut çalışmasıyla sona erdi. 
     Galatasaray maçının hazırlıklarını akşam yapacağı çalışmayla tamamlayacak olan Gaziantepspor, bu çalışmanın ardından Gaziantepspor Celal Doğan Tesisleri'nde kampa girecek. 
     Gaziantepspor-Galatasaray maçının bilet fiyatları da belirlendi. Maçın kapalı tribün biletleri 75, maraton tribünü biletleri 17 ve kale arkası tribün biletleri de 7.5 YTL'den satılacak. 
     Yoğun ilgi görmesi beklenen karşılaşmanın biletlerinin, yarın saat 09.00'dan itibaren Kamil Ocak Stadı gişelerinde satışa sunulacağı bildirildi. 
     
</TEXT>
</DOC>
