<DOC>
<DOCNO> 372952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/guncel/gun14.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'ya nüfus planlaması MGK'daydı 
</HEADLINE>
<TEXT>


ANKARA Milliyet 

MGK Genel Sekreterliği'nin hazırladığı 40 sayfalık Güneydoğu eylem planında, 9 yıl önce gündeme getirilen ve büyük tartışma yaratan "bölgedeki nüfus artış hızını yavaşlatmak için nüfus planlaması" uygulaması da yer aldı. 'Kürt sorunu ifadesine yer verilmeyen planın 2006'da uygulamaya konulması öngörülüyor. 
MGK'nın, "iller ve bölgeler arası gelişmişlik farkının giderilmesi için ekonomik, kültürel, sosyal gelişme çabalarının artırılması" kararı, toplantının ardından açıklanan bildiriyle kamuoyuna duyuruldu. 
MGK Genel Sekreterliği'nin 1996'da hazırladığı ve Milliyet'te yayımlanan benzer rapor, tartışma yaratmıştı. Raporda, şu ifadeler yer almıştı "Kürtlerin oturduğu bölgelerde nüfus artışı diğer bölgelerden yüksek. Kürt nüfusu 2025'te toplam nüfusun yüzde 50'sinin üzerine çıkma eğiliminde. Bu, Kürt milliyetçiliğinin canlı tutulmasıyla birlikte düşünüldüğünde, uzun vadede Türkiye için vahim tehdit oluşturabilir. Bölgede nüfus planlaması seferberliği elzemdir. Az çocuğa prim ve çok çocuğa vergi gibi radikal önlemler gereklidir." 


</TEXT>
</DOC>
