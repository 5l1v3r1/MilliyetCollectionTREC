<DOC>
<DOCNO> 378570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yazar/sazak.html </URL>
<DATE> 2005/09/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Umudumuz Schröder 
</HEADLINE>
<TEXT>


Almanya'da pazar günkü seçime doğru, anketlerde yükselişe geçen Sosyal Demokrat Parti'nin SPD lideri Gerhard Schröder'in Yeşiller'in desteğiyle iktidarda kalma olasılığı Türkiye'nin 3 Ekim'de AB ile müzakerelere başlamasının önündeki 'Angela Merkel engeli'nin aşılması yönünden de önem taşıyor. 
18 Eylül seçimlerinde yarım milyondan fazla Türkiye kökenli seçmen de oy kullanacak. Almanya Başbakanı'nın, muhalefetteki Hıristiyan Demokratlarca aleyhinde bir propaganda olarak kullanılmasına karşın, "40 yıllık sözümüzü tutmalıyız' diyerek Türkiye'nin AB üyeliğine verdiği destek, seçim kampanyasında yankı buluyor "Umudumuz Schröder " 
Erken seçim kararı alındığı yaz başındaki kamuoyu yoklamalarında iktidardaki SPD-Yeşiller koalisyonunun değişeceğine kesin gözle bakılıyordu. 
Son haftalarda hava değişti, televizyon tartışmalarında da Başbakan Schröder, Merkel karşısında ağırlığını koydu. SPD'nin en büyük sıkıntısı ekonomisindeki durgunluk ve işsizlikti. Alman ekonomisinin yeniden güçlenmeye başlaması buna karşılık muhalefetin vergi ve sosyal güvenlik alanında tedirginlik yaratan söylemi, Schröder'in şansını artırıyor. 
Anketlerde sağ ve solun oyları yüzde 49-49 şeklinde dengelenmiş gözüküyor. 
Oscar Lafontaine'nin kurduğu SPD'nin solundaki partinin de oyları sanıldığı kadar bölmeyeceği düşünülüyor. Yine de seçim sonuçları için pazar akşamını beklemek, bizim futbol analistleri gibi '90 artı 3'ü görmeden' kesin yorum yapmamak gerekiyor. 
Seçim sonuçları ne olursa olsun Türkiye'nin Almanya açısından önemi büyük. 64 binden fazla girişimcinin bu ülkedeki yıllık ciroları 29 milyar euroyu geçmiş. 
Başbakan Schröder, Merkel'in aksine AB üyeliğine 'imtiyazlı ortaklık' şartı koşmadan umutlu bir gelecek perspektifi çizmektedir 
"AB, Türkiye'ye 40 yıldan beri verdiği sözü tutmaktadır. Bu söz, Alman hükümetlerince ifade edilmiştir. Şimdi bundan yan çizmek doğru değildir. Erdoğan hükümeti etkileyici bir ilerleme sağladı. Kim inançlı ve güvenilir bir politikadan yanaysa, o zaman Türkiye'ye verilen sözden yana olmalı. Köktendinci olmayan Türkiye ile Avrupa'nın değerlerini birleştirmekle iki taraf için büyük güven sağlarız. Türkiye çok sorunlu bir bölgede çok sağlam bir çıpa gibidir." 
Almanya'da sol, seçimi kaybetme pahasına Türkiye'nin AB üyeliğine destek veriyor. 
Bizim sol, 'AB serüveni bir an önce son bulsun' diye, Angela Merkel'in kazanmasını mı bekliyor 
Gözler Schröder'in kampanyasında CHP'yi ve Deniz Baykal'ı arıyor. 



</TEXT>
</DOC>
