<DOC>
<DOCNO> 399663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko61.html </URL>
<DATE> 2005/12/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Suzuki, SX-4'ü pazara sunmaya hazırlanıyor... 
</HEADLINE>
<TEXT>

     Suzuki ve Fiat Grubu'nun B sınıfında ortak olarak araç geliştirme ve üretimi konusunda 2003 yılında yaptıkları anlaşma kapsamında üretim aşamasına geçildi. 
     Suzuki'den yapılan açıklamaya göre Suzuki, SX-4 modelinin 1.9 litrelik dizel motorlu versiyonunu B segmentinde bir ilk olarak 4x4 ve 6 ileri vites seçeneğiyle pazara sunmaya hazırlanıyor. 
     2003 yılında Suzuki ve Fiat'ın ortak üretim protokolü imzaladıkları binek araç, 2006 Mart ayından itibaren spor ve 4x4 modelleri ile Avrupa'da satışa sunulacak. 
     Suzuki'nin SX-4 adıyla pazara sunacağı araç, Fiat tarafından tüketiciyle buluşturulacak. Suzuki'nin 4x4 teknolojisiyle üretilen SX-4'ün tasarımında ünlü İtalyan tasarımcı Giugiaro'nun imzası bulunuyor. 
     SX-4, kalite ve teknoloji bakımından Suzuki standartlarıyla üretilecek. Suzuki ve Fiat bu yeni aracın üretiminde ortak, pazarlama stratejilerinde birbirlerinden bağımsız olarak hareket edecekler. 
     Suzuki ve Fiat işbirliğinin ilk ürünü Cenevre Uluslararası Otomobil Fuarı'nda gün yüzüne çıkacak. Fuardan sonra Suzuki tarafından Avrupa'da SX-4 adıyla satışa sunulacak olan yeni aracın 2006 yılında 40 bin adetlik satış rakamına ulaşması bekleniyor. 
     
</TEXT>
</DOC>
