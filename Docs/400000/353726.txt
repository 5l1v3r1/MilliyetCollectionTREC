<DOC>
<DOCNO> 353726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonspo09.html </URL>
<DATE> 2005/06/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
NBA final serisinde San Antonio Spurs, 3-2 öne geçti 
</HEADLINE>
<TEXT>

     ABD Profesyonel Basketbol Ligi NBA 2004-2005 sezonu final serisinin 5. maçında Detroit Pistons'ı 96-95 yenen San Antonio Spurs, seride 3-2 öne geçti. 
     Geçen yılın şampiyonu Detroit Pistons'ın ev sahipliği yaptığı ve son derece çekişmeli geçen maçta, Robert Horry'nin uzatma dakikalarında attığı 3 sayılık basket, Pistons'ın kalan sürede sayı üretememesiyle, Spurs'ü 1 sayı farkla galibiyete taşıdı. 
     Spurs'de 26 sayı ve 19 ribauntluk göz dolduran performansıyla double-double yapan Tim Duncan, 21 sayı ve 7 ribauntla Robert Horry, 15 sayı ve 9 ribauntla Arjantinli Manu Ginobili, 14 sayıyla da Fransız Tony Parker, galibiyeti getiren isimler oldu. 
     Devre arasına 42-42 berabere girilmesine rağmen sahasında kılpayı yenilmenin üzüntüsünü yaşayan Pistons'da ise 34 sayı, 5 ribaunt ve 7 asistle maçın en skorer ismi olan Chauncey Billups'un çabaları yenilgiyi engelleyemedi. 
     Pistons'da ayrıca, Richard Hamilton 15 sayı ve 4 ribaunt, double-double yapan Ben Wallace ise 13 sayı ve 12 ribauntluk oyun çıkardı. 
     Serinin 6. maçına, TSİ 22 Haziran günü sabaha karşı, San Antonio Spurs ev sahipliği yapacak. 
     
</TEXT>
</DOC>
