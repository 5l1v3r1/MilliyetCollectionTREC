<DOC>
<DOCNO> 397450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur48.html </URL>
<DATE> 2005/11/23/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
"1. Ortadoğu Yaşlanma Kongresi" 
</HEADLINE>
<TEXT>

     Türk ve Ortadoğu yaşlılarının yaşam kalitesinin yükseltilmesi amacıyla 15-19 Mart 2006'da İstanbul'da gerçekleştirilecek ''1. Ortadoğu Yaşlanma Kongresi''nin tanıtımı Hilton Oteli'nde düzenlenen kokteylle yapıldı. 
     Kokteylde konuşan ODTÜ Rektörü ve Kongre Başkanı Prof. Dr. Ural Akbulut, Türkiye'de yaşlı nüfusunun arttığını, insanların ömürlerinin sağlıklı bir şekilde uzadığını söyledi. 
     İnsanların geçmişte sağlıksız yaşlandığını belirten Akbulut, ''Şimdi pek çok hastalıkla mücadele var. Tıpta büyük gelişmeler oluyor. Şimdiki insanlar sağlıklı bir şekilde yaşlanıyor'' dedi. 
     Akbulut, Türkiye'deki yaşlı nüfusun iş gücüne çevrilmesi gerektiğini ifade ederek, şöyle konuştu 
     ''En tecrübeli anlarında insanlar emekli edilmemeli. Yaşlı nüfustan yararlanmalıyız. Yaşlanan nüfusun üretkenliğini sürdürmesi için ODTÜ'de Aktif Emeklilik Eğitim ve Araştırma Merkezi kurduk. Bu merkezde Türkiye'deki emeklilerin gençliğe önderlik etmesini sağlıyoruz'' Kongre Düzenleme Kurulu Başkan Yardımcısı Süleyman Damra da 20. yüzyılın ortalama yaşam süresinin uzaması bakımından bir devrime tanıklık ettiğini söyledi. 
     Damra, yaşam süresinin uzamasının gelecek yıllarda değişik alanlarda kendini zorunlu olarak hissettireceğini ifade ederek, ''Dünya genelindeki değişim bireysel, toplumsal, ulusal ve uluslar arası düzeyde önemli sonuçları da beraberinde getirmektedir'' dedi. 
     Kokteyle, eski Devlet Bakanı Güldal Akşit, AK Parti Genel Başkan Yardımcısı Prof. Dr. Nükhet Hotar Göksel ve çok sayıda davetli katıldı. 
     
</TEXT>
</DOC>
