<DOC>
<DOCNO> 360886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/guncel/gun04.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cinayete sessiz kalındı' tartışması 
</HEADLINE>
<TEXT>


Kapatılan HADEP Genel Sekreter Yardımcısı Fidan'ın öldürülmesi ve ambulans verilmemesine karşı sessiz kalınması, yazarların gündemindeydi. Kürt aydınlar, tepki gösterdiklerini iddia ediyor 

İSTANBUL Milliyet 

Kapatılan HADEP'in Genel Sekreter Yardımcısı Hikmet Fidan'ın Diyarbakır'da başına sıkılan tek kurşunla öldürülmesiyle ilgili tartışma sürüyor. Sessiz kalan aydınlar ve Diyarbakır Belediyesi'nin cenaze için ambulans vermemesi, köşe yazarlarının gündemindeydi. 
Milliyet gazetesiden Taha Akyol gelişmeyi "Diyarbakır Belediyesi çatışmada ölen PKK'lılara gösterdiği ilgiyi, PKK tarafından öldürülen Hikmet Fidan'dan esirgedi, 'Benzin deposu delik' diye ambulans bile vermedi " diye köşesine taşırken, Hürriyet gazetesinden Ertuğrul Özkök de olaya sessiz kalanları "Hayatlarını 'devlete karşı olduklarını' gerekçelendirmeye çalışmakla geçiren bazı aydınların bu sük tlarına itiraz ediyorum" sözleriyle eleştirdi. 

Belediye Başkanı reddediyor 
Diyarbakır Belediye Başkanı Osman Baydemir, belediyenin ambulans vermediği yönündeki iddiaları reddetti ve olay yerine belediyenin tek ambulansının gönderildiğini, cenazenin hastaneye bu araçla kaldırıldığını belirtti. 
Baydemir, "Aile ambulans talebinde bulunduğunda bir saat içerisinde verilebileceği söylenmiştir. Ailenin acısını tahmin edebiliyorum bekleyemeyen aile başka nakil aracı buluyor" dedi. Baydemir şöyle konuştu "Fidan'ın ölümünü yaşam hakkının ihlali olarak değerlendiriyorum. Yaşamını yitirmiş birinin cenazesi üzerinden politika yapılamaz. Ancak insani bir duruş sergileyebilirsiniz." 

'Faili meçhul olay' 
Baydemir, Kürt aydınlarının konuya ilişkin yeterli tepki göstermediği yönündeki eleştirilerle ilgili de olayın faili meçhul olduğunu, provokasyona gelmemek gerektiğini kaydetti. 
"Batman Bolşoy" kitabının yazarı Enver Sezgin ise, "Kürt ve Türk aydınları nasıl ki silahlı eylemlere son verilmesi için bir araya geldilerse, bu olayda da aynı duyarlılığı göstermeliydi" dedi. 
Eski DEHAP İstanbul İl Başkanı Doğan Erbaş da, aydınların tepkisiz kaldığı eleştirilerinin doğru olmadığını belirterek, "DTH Koordinasyon Kurulu adına yazılı bir basın açıklaması yapıldı. Diyarbakır İHD olayı kınadı. DEHAP Genel Merkezi yazılı açıklama yaptı" diye konuştu. 

Zanalar'ın taziye ziyareti 
Bu arada, Fidan'ın İzmir'de oturan ailesi, kendilerini ziyarete gelen eski DEP milletvekilleri Leyla Zana ile arkadaşlarının, cinayetin kınandığı metni ve taziye defterini imzalamadığını öne sürdü. Bu duruma tepki gösteren aile, Fidan'ın diktatörlüğe karşı olduğunu belirterek, aynı mücadeleyi veren arkadaşlarının kendilerini yalnız bıraktığını, parti içinde ayrılık yaşandığını iddia etti. Kapatılan HADEP Genel Başkan Yardımcısı Eyüp Karageçili de, cinayetin doğrudan PKK adına işlendiğini ileri sürdü. 


</TEXT>
</DOC>
