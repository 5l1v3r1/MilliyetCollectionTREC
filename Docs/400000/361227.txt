<DOC>
<DOCNO> 361227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/siyaset/siy01.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Medeniyetleri Türkiye uzlaştıracak 
</HEADLINE>
<TEXT>


BM Genel Sekreteri, İspanyolların gündeme getirdiği 'Medeniyetler İttifakı' projesini devreye soktu. Annan, İslam ile Hıristiyan dünyasını uzlaştırma görevini Başbakan Erdoğan ile İspanya Başbakanı Zapatero'ya verdi 

Sema Emiroğlu - New York 


Birleşmiş Milletler BM Genel Sekreteri Kofi Annan, Hıristiyan ve Müslüman ülkeler arasında uzlaşma sağlamayı hedefleyen "Medeniyetler İttifakı" projesini hayata geçirdi. Annan, bu amaçla Müslüman ülkeler adına Başbakan Recep Tayyip Erdoğan'ı, Hıristiyan dünyası adına da İspanya Başbakanı Jose Luis Rodriguez Zapatero'yu görevlendirdi. 
Birleşmiş Milletler Genel Sekreterlik sözcülüğünden dün yapılan açıklamada, hem Türkiye, hem de İspanya hükümetlerinin projeye ortak destek vermeye devam edecekleri vurgulandı. 

Finans için vakıf 
Bu ittifaka katılmak isteyen bazı ülkeler ve örgütlerin bulunduğu belirtilen açıklamada, "Genel Sekreter, daha fazla ülkenin desteğini ümit etmektedir" denildi. 
İspanya ve Türkiye'nin, projeyi finanse etmek için oluşturulan vakıf fonuna da önemli bir başlangıç katkısı yapmayı taahhüt ettikleri vurgulandı. 
Annan'ın, projeyi yönlendirmek için dünyaca tanınan isimlerden oluşan ve Türkiye'den de bir temsilcinin bulunduğu üst düzey bir grubu bir araya getirmekte olduğu vurgulanan açıklamada, "16 - 17 kişilik bu grubun, tavsiyelerini ve pratik bir uygulama planı içeren bir raporu, 2006 sonunda BM Genel Sekreteri Kofi Annan'a sunması planlanıyor" ifadeleri yer aldı. 

Aydın'a görev 
"Medeniyetler İttifakı" girişiminin koordinasyonu için, her iki ülkeden de çalışmaları başbakanlar adına sürdürecek birer koordinatör görevlendirildiği belirtildi. 
Bu görevi Türkiye adına yürütecek ismin Devlet Bakanı Mehmet Aydın olduğu öğrenildi. 

Fikir babası Zapatero 

Medeniyetler İttifakı fikrini, Zapatero, Madrit'te yaşanan intihar saldırılarının ardından, Eylül 2004'te BM Genel Kurulu'ndaki konuşmada dile getirdi. Daha sonra İspanyol yetkililer, Annan'la görüşerek başlatılacak girişime öncülük etmesini ve Türkiye ile temasa geçerek bu girişimi birlikte sürdürmeyi teklif ettiler. Annan, projeyi benimsediğini açıklarken, Erdoğan da marttaki Madrid ziyaretinde, bu konuyu İspanyol meslektaşı Zapatero ile görüştü. Zapatero daha sonra bu konudaki görüşlerini resmi bir davet mektubu şeklinde Erdoğan'a iletti. Erdoğan da, Zapatero'ya, Türkiye'nin bu sürecin iki eş - destekçisinden biri olacağını bildiren bir mektup yazdı. Akabinde ise, iki başbakan Annan'a ortak bir mektup yazarak bu konuda faaliyete geçmesini istedi. 

Koalisyon oluşturulacak 

Açıklamada, "Medeniyetler İttifakı" şöyle tanıtıldı "İttifak, dünya barışını tehdit eden önyargılar, yanlış anlamalar ve kutuplaşmayı aşmak, bölünmüşlük arasına köprü kurmak için, kurum ve sivil toplum düzeyindeki uluslararası camianın çaba gösterme ihtiyacına karşılık vermeyi amaçlıyor. Şiddeti körükleyen tehditlere de cevap vermeyi hedef seçen ittifak, bu tür bölünmelerin iyileşmesi için, harcanan çabalar arasında da işbirliği yaratmayı amaçlıyor. İslam ve Batı toplumları arasındaki karşılıklı anlayış eksikliği, uçurumun giderek büyüdüğü hissini arttırıyor. Bu ortam, tüm toplumlardaki aşırı unsurlar tarafından kötüye kullanılıyor. Medeniyetler İttifakı, bu tür kuvvetlere karşı bir koalisyon oluşturmayı hedefliyor." 


</TEXT>
</DOC>
