<DOC>
<DOCNO> 375165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur20.html </URL>
<DATE> 2005/09/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Samsun, New Orleans gibi 
</HEADLINE>
<TEXT>

     İsmail AKDUMAN- Murat SANDIKÇI- Davut AKTAŞ SAMSUN, DHA 

SAMSUN’da, bu sabah etkili olan sağnak yağış hayatı felç etti. Zemin kattaki çok sayıda işyeri ve evi su basarken, yağmurun şiddetiyle yollardaki parke taşlar söküldü. Samsun-Ordu ve Samsun-Sinop karayolunda, yüksekliği 40 santimetreye ulaşan su birikintisi nedeniyle trafikte aksamalar meydana geldi. 
     Sabah 06.30'da başlayan ve yaklaşık 35 dakika süren sağnak yağış nedeniyle Samsun'daki cadde ve sokaklar sular altında kaldı. Bazı caddelerde çökme meydana gelirken, Cumhuriyet ve İstiklal caddelerinde, zemin kattaki bazı işyerleri ile evleri su bastı. Doğalgaz için açılan çukurların içi su doldu. 
     Cumhuriyet Caddesi, çökme nedeniyle araç trafiğine kapatıldı. Samsun-Ordu ve Samsun-Sinop karayolunda, su birikintisinin 40 santimetreye ulaşması nedeniyle trafik kontrollü olarak verildi. Bu arada bozulan bazı araçlar yollarda mahsur kaldı. Şiddetli yağışların etkisiyle bazı bankaların alarmları çaldı. Sabah işlerine gitmek üzere yola çıkanlar, su birikintileri yüzünden zor anlar yaşadı. Maddi hasarlı trafik kazaları meydana geldi. 
     Samsun Büyükşehir Belediyesi Değişim Sahnesi’nin bulunduğu alanda su yüksekliği 40 santimetreyi aştı. Adeta Venedik görünümünü alan bu bölgede bazı araçlar yollarda kaldı. Samsun Emniyet Müdürlüğü kantinini de su bastı. Belediye ve Sivil Savunma ekipleri, su basan işyeri ve evlerdeki tahliye işlemlerine başladı. 
     
</TEXT>
</DOC>
