<DOC>
<DOCNO> 364714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko45.html </URL>
<DATE> 2005/07/27/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Unakıtan Maktu ve nispi iki türlü vergi sistemi geliyor 
</HEADLINE>
<TEXT>

     Maliye Bakanı Kemal Unakıtan, sigaraya getirilecek vergi düzenlemesi konusunda, bu hafta içerisinde, tahminlerine göre yarın bir açıklama yapılabileceğini belirterek, ''Maktu ve nispi iki türlü vergi sistemi geliyor'' dedi. 
     Unakıtan, İstanbul Sanayi Odası'nın İSO Temmuz ayı olağan Meclis Toplantısı'nın ardından gazetecilerin sorularını yanıtladı. 
     Sigarada yapılacak vergi düzenlemesi konusundaki bir soru üzerine Unakıtan, konuya ilişkin bu hafta içerisinde, tahminlerine göre yarın bir açıklama yapılabileceğini bildirdi. 
     Bu açıklamanın, Resmi Gazete'de yayımlanma şeklinde olacağını kaydeden Unakıtan, ''Maktu ve nispi iki türlü vergi sistemi geliyor. Belli bir miktar maktu vergi gelecek. Onun üzerine de nispi olarak bir vergi gelecek. Bu şekilde yeni sistem dizayn edilecek'' diye konuştu. 
     Bir başka soru üzerine Unakıtan, tütünde harman meselesinin de kalkacağını söyledi. 
     Unakıtan, ''ERDEMİR'e talip olan yerli girişim grubu hakkında ne düşünüyorsunuz '' şeklindeki bir soruyu da şöyle yanıtladı 
     ''Herkes ihaleye girecek. Parayı veren düdüğü çalacak. Herkes, pamuk eller cebe, parayı hazırlayıp gelsinler. Yerli gelsin, yabancı gelsin, herkes gelsin.'' ERDEMİR'in konumu, çalışması ve kalitesi itibariyle dünyada yeri bulunan bir şirket olduğunu ifade eden Unakıtan, Başbakan'ın da aynı şeyi düşündüğünü söyledi. 
     Bakan Unakıtan, Koç Holding Yönetim Kurulu Başkanı Mustafa Koç ile bugün yaptığı görüşmede, Yapı Kredi Bankası konusunun mu gündeme geldiğinin sorulması üzerine, ''Bu yasayla ilgili yakın ilgisi var. Neden Sandıklar bakımından. Bu sandıklar meselesi Cumhurbaşkanı'nın vetosundan sonra belirsizliğe girmiş gibi durum oldu. Halbuki burada biz hükümet olarak belirsizliği kabul etmiyoruz. Bir an önce bu kanunu aynen, tekrar kabul edeceğiz'' diye konuştu. 
     
</TEXT>
</DOC>
