<DOC>
<DOCNO> 395650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/spo03.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets çare arıyor 
</HEADLINE>
<TEXT>


Hasan Şaş'ın sakatlığı, Heinz'ın formsuzluğu, Galatasaray'ın sağ ve sol kanadında sıkıntı yarattı. Sarı-kırmızılı ekibin çalıştırıcısı, bu bölgelerdeki sorunu gidermek için arayış içine girdi 

ERHAN TELLİ 


Galatasaray'da Teknik Direktör Eric Gerets, kanatlardaki soruna çareler arıyor. Milli takım kampında sakatlanan yıldız oyuncusu Hasan Şaş'ın Rize deplasmanında forma giyemeyeceğini öğrenen teknik adam, sağ kanatta çözüm arayışlarına başlarken, sol kanatta da değişiklik yapmaya hazırlanıyor. Cim - Bom'un dün sabah yaptığı antrenmanda iki bölge üzerinde duran Belçikalı çalıştırıcı, öncelikle Hasan Şaş'ın yerini kiminle dolduracağına karar verecek. 
Orta sahanın sağ kanadında Sabri ve Cihan ikilisinden birini tercih edecek olan Gerets, sol bölgede ise formsuz Heinz'ın yerine de Altan ve Ergün Penbe alternatiflerine yönelecek. Sakatlıktan yeni kurtulan genç oyuncusu Sabri'ye idman açığı nedeniyle temkinli yaklaşan tecrübeli hoca, dünkü çalışmada da genç oyuncusunun üzerinde durdu. Çalışmaya sakatlığı süren Hasan Şaş ve milliler dışında tüm oyuncular katıldı. 


</TEXT>
</DOC>
