<DOC>
<DOCNO> 377098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonspo10.html </URL>
<DATE> 2005/09/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Tugay son kez milli olacak... 
</HEADLINE>
<TEXT>

     Ukrayna’yı deplasmanda yenerek büyük bir avantaj sağlayan millilerde artık herkes Danimarka-Yunanistan maçına odaklandı. 
     Bu mücadele, Ay-Yıldızlı ekibin Almanya ile İstanbul’da yapacağı dostluk maçıyla aynı gün oynanacak. Fatih Terim’in, bu maçı izlettirmek üzere geniş bir ekip kuracağı öğrenildi. 
     Letonya karşısında kaybedilen baraj maçları sonunda gençlerin önünü açmak için milli takıma veda ettiğini açıklayan Tugay Kerimoğlu’na federasyondan büyük jest geliyor. Milli takıma büyük hizmet veren Tugay, Fatih Terim’in isteği üzerine son jübile maçına çıkacak. Tecrübeli futbolcu, Almanya ile İstanbul’da oynayacağımız 8 Ekim’deki dostluk maçında milli formayı giyecek. Terim bilindiği gibi daha önce de Bülent Korkmaz’ı Bulgaristan maçında kadroya almıştı. Türkiye Futbol Federasyonu yetkilileri kaptana Danimarka maçı öncesi ise bir plaket vermişti. 

     
</TEXT>
</DOC>
