<DOC>
<DOCNO> 378252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/spor/axspo03.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan'a hayran 
</HEADLINE>
<TEXT>


Galatasaray Teknik Direktörü Eric Gerets, Sivasspor maçında ikinci yarıda şans tanıdığı Ümit Karan ile baş başa bir görüşme yaptı. Belçikalı hoca, yıldız oyuncuya, "Sen gerçek bir profesyonelsin" dedi 


Galatasaray Teknik Direktörü Eric Gerets'in Sivasspor karşılaşmasında Ümit Karan'a ilk on birde şans vermemesi eleştirilere neden olmuştu. Sezon başından bu yana attığı gollerle Sarı - Kırmızılılar'ı sırtlayan Ümit Karan, ikinci yarıda sahaya çıkmış ve iki kez fileleri sarsarak krizdeki takımını üç puana taşımıştı. 
Gerets, karşılaşmanın ardından golcü futbolcuyla özel bir görüşme yaparak, biraz olsun gönlünü aldı ve övgüler yağdırdı. 
Gerets'in, Ümit'e yedek kalmasına karşın sessiz kalması nedeniyle teşekkür ettiği ve "Sen çok iyi bir profesyonelsin" dediği öğrenildi. Gerets'in konuşma sırasında Ümit Karan'a kendisini neden ikinci yarıda oyuna soktuğu konusunda da açıklamalarda bulunduğu bildirildi. 
Galatasaray Teknik Direktörü, Ümit'ten çalışma hırsını korumasını da istedi. Eric Gerets'in, "Oynadığın futboldan çok memnunum. Yedek kalmanı çok sessiz ve profesyonelce karşıladın. Daha sonra sahaya çıkıp görevini en iyi şekilde yaptın. Bu çok önemli. Attığın gollerden çok bu davranışın beni çok etkiledi. Bu takımda herkes yedek kalabilir. Önemli olan takımın bütünlüğüdür. Sen yoluna devam et. Böyle davrandığın sürece hep kazanan sen olacaksın" ifadesini kullandığı bildirildi. 
Karan'a Hakan Şükür'den de destek geldi. Tecrübeli futbolcu, "Sivasspor maçında 2 gol attı. Ümit, futboluyla oynamayı hak ediyor. İnşallah böyle devam eder. Kimin gol attığı önemli değil, takımın kazanması önemli" diye konuştu. 

Taçsız Kral unutulmadı 

Galatasaray ve Türk futbolunun unutulmaz golcüsü, gazetemiz yazarlarından "Taçsız Kral" Metin Oktay, ölümünün 14. yıldönümünde mezarı başında anıldı. 
Metin Oktay'ın Kozlu Mezarlığı'ndaki kabri başında yapılan anma törenine Galatasaray Kulübü Başkanı Özhan Canaydın, ikinci başkan Ergun Gürsoy, genel sekreter Cengiz Özyalçın, Şişli Belediye Başkanı Mustafa Sarıgül, takım kaptanı Hakan Şükür, bazı genç oyuncular, Oktay'ın ailesi ve Sarı - Kırmızılı taraftarlar katıldı. 
Oktay'ın kabri başında okunan duaların ardından bir konuşma yapan Canaydın, "Kendisi bugüne kadar gördüğümüz Galatasaraylılar'ın en büyüklerinden biri. Her zaman kulübün menfaatlerini kendi menfaatlerinin üzerinde tuttu. Çok iyi yaşadı, çok iyi Galatasaraylıydı ve çok iyi arkadaşımızdı. Ruhu şad olsun" diye konuştu. 
Metin Oktay, tesislerde de anıldı. Metin Oktay'ın ölümünün 14. yılında tesis içinde bulunan heykeli önünde gerçekleştirilen anma töreninde, kulüp ikinci başkanı Ergun Gürsoy'un yanı sıra, sportif direktör Bülent Tulun, teknik danışman Bülent Ünder ile teknik heyet ve futbolcular tam kadro yer aldı. 

'Rekabet olumlu' 

Teknik Direktör Eric Gerets, mevkilerde alternatif fazlalarının olmasının rekabet ortamı yaratacağını ve bunun da takıma olumlu yansıyacağını dile getirdi. Belçikalı teknik adam, "Ergün'ün hesapta olmayan talihsiz bir sakatlığı var. O bölgede sorun yok. Volkan da her an oynayabilir. Heinz'ın gelmesiyle kaliteli bir rekabet olacak. Ümit ederim ki o da takıma çabuk adapte olur ve başarıya ulaşır" dedi. 
Gerets, Tromso'yu asla hafife almadıklarını ve özellikle deplasmanda oynayacakları maçta tedbiri elden bırakmayacaklarını ifade etti. Belçikalı hoca, "UEFA Kupası'nda önemli hedeflerimiz var. Bunları yerine getirmek için iyi konsantre olmalıyız" diye konuştu. 

Tromso için çok önemli 

Galatasaray'ın UEFA Kupası'ndaki rakibi Tromso, yarınki karşılaşmaya bambaşka bir hırsla hazırlanıyor. Norveç kulübü, Galatasaray ile oynayacağı maçla birlikte 85. yıl kutlamalarına başlamanın hazırlıklarını yapıyor. Uzun bir aradan sonra ilk kez Avrupa vitrinine çıkacak olan Tromso, Sarı - Kırmızılı takımı devirip, kutlamalara coşkulu bir başlangıç yapmanın planlarını içinde. 

Norveç'e uçuyorlar 

Galatasaray, UEFA Kupası birinci tur ilk maçında Tromso ile oynayacağı kritik karşılaşma için bugün Norveç'e uçacak. Sarı - Kırmızılı kafilede sakatlıkları devam eden Ergün ile Sasa İliç'in yer almayacağı açıklandı. Galatasaray, Tromso maçının hazırlıklarını dün yaptığı tek antrenmanla sürdürdü. Teknik Direktör Eric Gerets çalışma sırasında Volkan'a yakın ilgi gösterdi. Belçikalı hocanın, İliç'in yokluğunda orta sahaya Volkan'ı monte etmeye hazırlandığı dikkat çekti. 

Mondragon hazır kıta 

Sarı-Kırmızılı takımın Kolombiyalı kalecisi Mondragon, Türk vatandaşlığına geçmeye hazır olduğunu açıkladı. Türkiye'de bulunmaktan mutluluk duyduğunu dile getiren Mondragon, "Türk vatandaşlığına geçme konusundaki isteğimi geçen sezon da dile getirmiştim. Gerekli işlemlerin yapılması durumunda ben hazırım" diye konuştu. Galatasaray'da 5. sezonunu geçiren 34 yaşındaki kalecinin vatandaşlığa geçmesiyle ilgili son kararı yönetim verecek. Mondragon bu isteğini yönetime iletip, beklemeye geçecek. 



</TEXT>
</DOC>
