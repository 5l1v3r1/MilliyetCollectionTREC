<DOC>
<DOCNO> 375164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur19.html </URL>
<DATE> 2005/09/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
KPDS başvuruları 5 Eylül'de başlıyor 
</HEADLINE>
<TEXT>

     Yabancı dil tazminatı almak isteyen kamu personeliyle yatırım hizmetlerinde çalışmaları nedeniyle yabancı dil tazminatından yararlanmak isteyen teknik personelin yabancı dil bilgi seviyesini belirlemek amacıyla yapılacak Kamu Personeli Yabancı Dil Bilgisi Seviye Tespit Sınavı KPDS için 5-12 Eylül tarihleri arasında başvuruda bulunulabilecek. 
     ÖSYM Başkanı Prof. Dr. Ünal Yarımağan'ın yaptığı yazılı açıklamaya göre, sınav, 13 Kasım'da Ankara ve Lefkoşa'da, başvuran aday sayısı fazla olduğu takdirde ise bu yerlerin yanı sıra diğer büyük şehirlerde yapılacak. 
     Sınava, yabancı dil tazminatından yararlanmak isteyen 657 sayılı Devlet Memurları Kanunu, 926 sayılı Türk Silahlı Kuvvetleri Personel Kanunu, 2802 sayılı Hakimler ve Savcılar Kanunu, 2914 sayılı Yükseköğretim Personel Kanunu, 2914 sayılı Yükseköğretim Personel Kanunu ve 3466 sayılı Uzman Jandarma Kanunu'na göre çalışanlarla kadro karşılığı sözleşmeli personel ve 399 sayılı Kanun Hükmünde Kararname'nin 3 c maddesine tabi sözleşmeli personel katılabilecek. 
     Yurt Dışında Görevlendirilecek Memurların Seçim Esaslarına Dair Yönetmelik gereğince, kamu kurum ve kuruluşlarınca yurtdışı teşkilatında sürekli göreve atanacak memurlarla diğer görevlilerin de bu sınava girmesi gerektiği bildirildi. 
     Kamu kurum ve kuruluşlarında mütercim ve tercüman ya da bilgi işlem çözümleyicisi olarak görev yapanlarla bu görevler için başvuruda bulunacaklar, YÖK kanalıyla yurtdışında lisansüstü öğrenim görmek isteyenlerle Lisansüstü Eğitimi Giriş LES ve araştırma görevlisi, doktora ve sanatta yeterlilik sınavlarına girecekler, diplomalarının denklik işlemleri için KPDS'den puan şartı arananlar, ayrıca herhangi bir kurumda çalışmamakla birlikte yabancı dil seviyesini tespit ettirmek isteyen fakülte ve yüksekokul mezunlarının da bu sınava katılabilecekleri belirtildi. 
     Sınav, Almanca, Arapça, Bulgarca, Çince, Danca Danish Dili , İngilizce, İrlandaca, İspanyolca, İtalyanca, Lehçe, Macarca, Portekizce, Rumence, Rusça, Sırpça ve Yunancadan yapılacak. Ancak, yatırım hizmetlerindeki çalışmaları nedeniyle yabancı dil tazminatından yararlanmak isteyenler, sadece Almanca, İngilizce ve Fransızcadan sınava girebilecek. 
     Sınava başvurmak isteyenlerin, valiliklerin il ve ilçelerde kurdukları bürolarla üniversite rektörlüklerinden, KKTC'de ikamet edenlerin ise Lefkoşa'daki ÖSYM temsilciliğinden 5-12 Eylül tarihleri arasında önce ''Başvurma Koşullarına İlişkin Bazı Açıklamalar'' metnini almaları gerektiği bildirildi. 
     Sınav ücreti olan 45 YTL'yi 45 milyon TL Ziraat Bankası'ndaki ilgili hesaba yatıranlar, banka dekontunu göstererek, yine aynı bürolardan başvurma belgesi ve kılavuz alabilecekler. 
     Adaylar, başvurma belgelerini kılavuzda belirtilen kurallara göre doldurduktan sonra, son 6 ay içinde çekilmiş, başı açık bir fotoğraflarını yapıştıracaklar. 
     Bu belgeyi halen bir kurumda çalışanların, kurumun en üst amir veya onun görevlendirdiği yetkililere, LES'e girmek isteyenlerle kendilerinden KPDS puanı istenen üniversite öğrencilerinin de kendi üniversitelerine onaylatmaları gerekiyor. 
     Halen hiçbir kurumda çalışmayanlarla üniversitelerce kendilerinden KPDS puanı istenenlerin ise başvurma belgelerine ya nüfus cüzdanı, diploma veya mezuniyet belgelerinin onaylı birer suretini ya da başvuru sırasında asıllarını göstermek suretiyle fotokopilerini eklemeleri gerekiyor. 
     Adaylar, onaylattıkları başvuru belgelerini ve sınav ücreti banka dekontlarını en geç 12 Eylül günü mesai bitimine kadar valiliklerin il ve ilçelerde kurdukları bürolarla üniversite rektörlüklerine, KKTC'de ikamet edenler ise Lefkoşa'daki ÖSYM temsilciliğine teslim edebilecekler. 
     Başı açık fotoğraf yapıştırmayan ya da fotoğraf yerini boş bırakan adayların başvuru belgelerinin teslim alınmayacağı bildirildi. 
     
</TEXT>
</DOC>
