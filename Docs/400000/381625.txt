<DOC>
<DOCNO> 381625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo09.html </URL>
<DATE> 2005/09/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Taraftardan Sergen'e yumruk .. 
</HEADLINE>
<TEXT>

     Çaykur Rize, Malmö, Fenerbahçe ve son olarak Ankaraspor... Beşiktaş'ta üst üste yaşanan hezimetlerin ardından kafile dün Ankara'dan İstanbul'a dönmek için Esenboğa Havaalanı'na geldiğinde gergin olaylar yaşandı. Bir taraftar Sergen'e yumruk atarken, ünlü oyuncu başını eğerek yumruktan kurtuldu... 
     Ankaraspor karşısında alınan 2-0'lık yenilginin ardından Esenboğa Havaalanı'na İstanbul'a uçmak için gelen Beşiktaş kafilesini çileden çıkmış siyah-beyazlı taraftarlar karşıladı. Önce futbolcuları protesto eden taraftarlar, ardından Sergen Yalçın, Tayfur Havutçu ve Ailton'a saldırdı. 
     Bir Beşiktaşlı taraftar Sergen'e doğru yumruk savurdu, yıldız futbolcu başını eğerek yüzüne gelen yumruktan son anda kurtuldu. Taraftarlar bu kez de Ailton'u hedef aldı ancak yönetici Murat Aksu ve Sergen taraftarları yatıştırdı. 
     İstanbul'a dönen Beşiktaşlı futbolcuları Sabiha Gökçen Havaalanı'nda karşılayan siyah-beyazlı taraftarlar da protesto gösterisi yaptı. 

     
</TEXT>
</DOC>
