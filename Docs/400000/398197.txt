<DOC>
<DOCNO> 398197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/soneko13.html </URL>
<DATE> 2005/11/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tüzmen GAP Bölgesi'ne odaklanın... 
</HEADLINE>
<TEXT>

     Devlet Bakanı Kürşad Tüzmen, kalkınmak için yatırımın önemini vurgulayarak, ''Bizim, Güneydoğu gibi bir ağırlığımız olduğu zaman ayağımızdan çekerlerse, biz batıya doğru koşamayız, yürüme hızıyla gideriz. Koşabilmek için o ayağı da kuvvetlendireceğiz. Onun için de yatırımlara ihtiyacımız var'' dedi. 
     GAP İdaresi Başkanlığı ve Türkiye Genç İşadamları Derneği TÜGİAD işbirliği, Dış Ticaret Müsteşarlığı'nın katkılarıyla düzenlenen ''Avrupa'da Yaşayan Genç İşadamlarımızın GAP Buluşması Forumu'', AB ülkelerinden gelen 300 işadamı ve bölgeden 200 işadamının katılımıyla Gaziantep'te başladı. 
     Tüzmen, toplantıda yaptığı konuşmada, dünyada yabancı sermaye akımları izlenirken akrabalık bağının çok önemli olduğunu belirterek, ''Çin'in korkunç bir yabancı sermaye girişi var deniliyor. Bakıyorsunuz ki, Çin'e gelen yabancı sermaye aslında ABD'de palazlanmış Çinliler'den oluşan bir sermaye akımı'' dedi. 
     Türkiye'nin makro ekonomik göstergelerinin güzelleştiği bir dönemde bu toplantının yapılmasını önemini vurgulayan Tüzmen, şunları söyledi 
     ''Amacım, sizlerin iş dünyasında Türkiye'nin kaliteli ürünlerini alan ithalatçı olarak buralardan dönmemiz. Bulunduğunuz ülkelerde, bizim mallarımızın kullanılması konusunda en iyi şekilde promosyon yapmanız, imajımızı orada doğru satmanız.'' Bütün mücadelelerinin uluslararası sermaye akımından yararlanabilmek olduğunu ifade eden Tüzmen, ''Çünkü bu dünyada yağmur bulutu gibi yağacak yer arıyor. Bunu getirip Türkiye'nin üstüne yağdırırsak, kişi başına gelirimizi en yüksek noktaya taşıyabilirsek, bu çok büyük bir başarı olacak'' dedi. 
     
     ''ORTADOĞU'YA, ASYA'YA AÇILACAKSINIZ' 
     Türkiye'de son 3 yılda 5 bin 600 firmanın faaliyete geçtiğine ve 2005 yılı 9 ayında direk yabancı sermaye girişinin 2.9 milyar dolara geldiğine işaret eden Tüzmen, bunun Türkiye'ye ilginin göstergesi olduğunu vurguladı. 
     Hükümetin 3 yıldır uyguladığı çalışmaların Türkiye'yi dışarda gündem tayin eden ülke haline getirdiğini, kişi başı gelirin ve ihracatın arttığını anlatan Tüzmen, 2005 yılında büyüme hızının yüzde 6'yı geçeğini, ihracatın en az 72.5 milyar dolar olacağını belirtti. 
     Komşu ve çevre ülkelerle ticaretin toplam ticaret içinde yüzde 3- 5'den bugün yüzde 30'lara geldiğine işaret eden Tüzmen, işadamlarına seslenerek, ''Bu göstergeleri iyi bir şekilde alın. Bunu işinize adapte etmeye çalışın. Eğer Ortadoğu'ya, Asya'ya açılmak istiyorsanız buralardan açılacaksınız'' diye konuştu. 
     Türkiye'nin dış dinamiklerine de işaret eden Tüzmen, önümüzdeki yıl Irak ile 5.5 milyar dolar hedeflendiği, Rusya ile ticaret hacminin 15 milyar dolar olduğu, Arap ülkeleri ile ticaretin bu yıl sonunda 14 milyar doları aşmasını bekledikleri örneğini verdi. 
     
     OSMANLI COĞRAFYASI 
     Tüzmen, Karadeniz ve Akdeniz'in serbest ticaret alanı haline getirilmesi için çalıştıklarını belirterek, şöyle devam etti 
     ''Bütün yapmaya çalıştığımız, bütün bu coğrafyayı serbest ticaret haline getirebilmek. 
     Değerli arkadaşlarım, değerli soydaşlarım, Osmanlı coğrafyasının aslında ekonomik açıdan birbirine bağlanması anlamına gelmektedir aslında sizinle beraber yaptığımız çalışmalar. Bunu ben söylemedim. İstanbul'da Çırağan'da toplantı yaparken, 34 ülkenin dış ticaret bakanları geldi. Lübnanlı Bakan kalktı Senelerdir yapmaya çalıştığımız şey ne, biz serbest ticaret anlaşması ile Akdeniz'i serbest ticaret alanı haline getirmeye çalışıyoruz dedi. 
     Olay bu. Tamamıyle düşündüğümüz şey şu, bütün bu coğrafyada bakıldığı zaman eski Osmanlı coğrafyasından 33 tane ülke çıkmış. Bu ülkelerle benim din, dil, tarih, kültür, coğrafya bağım var. Biz, bunu niye iş dünyamıza çevirmeyelim. Bu ortak paydalardan faydalanarak daha yüksek ticaret hacimlerine ulaşmayalım Bütün yapmaya çalıştığımız bu oldu. 
     Hedefimiz bizim çok büyük. Bu coğrafyada bu ülkelerin birbirleri ile ticaret hacimleri o kadar fazla değil, ama GSMH toplamları 900 milyar dolar geliyor. İthalatları toplamı 720 milyar dolar, ihracatları toplamı 650 milyar dolar. Bu ülkeler çok önemli büyüklükleri barındırıyor. Ticaret, yatırım hacmini nasıl artıracağız Sizin gibi iyi eğitimli, bilgili, becerikli genç iş adamlarımızla bunu yapacağız.'' Son 3 yılda 75 tane dış ticaret heyeti düzenlediklerini ifade eden Bakan Tüzmen, ''2 gün arka arkaya evimizde yatamadık. Bunun büyük bir bedeli var, ama başka çare yok. Gelecek nesillere güzel bir Türkiye bırakmak istiyorsak, ay yıldızlı bayrağımızı en üst noktaya taşımak istiyorsak bedel çekmek lazım'' diye konuştu. 
     Tüzmen'in bu sözleri, salondan büyük alkış aldı. 
     
     ''TÜRKİYE'NİN TEZİNİ DOĞRU ANLATABİLMEK İÇİN...'' 
     GAP bölgesinin bütün ülkelerin ilgi odağı haline geldiğini, Avrupa'daki Türk işadamlarının da bölgeye odaklanması gerektiğini vurgulayan Tüzmen, bu bölgenin dinamik nüfus yapısı, Ortadoğu'ya yakınlığı, doğal kaynaklarının zenginliği, tarım ve turizmiyle küresel rekabet için önemli nokta haline geleceğini söyledi. 
     Avrupa'daki Türk işadamlarının Türkiye'nin ''gerçek elçileri'' olduğunu belirten Tüzmen, şunları kaydetti 
     ''GAP'ın her ili sizi coşkuyla bekliyor. Beraber kalkınmamız lazım. 
     Bizim, Güneydoğu gibi bir ağırlığımız olduğu zaman ayağımızdan çekerlerse, biz Batı'ya doğru koşamayız, yürüme hızıyla gideriz. Ben, koşmak istiyorum, benim ayak bağım olmaması lazım. Koşabilmek için o ayağı da kuvvetlendireceğiz. O da bizim tempoya uyacak. Onun için de yatırımlara, bölgesindeki işadamının bölgesinde kalmasına, göçün durmasına ihtiyaç var.'' Avrupa'da yaşayan işadamlarından bulundukları ülkenin vatandaşı olmalarını ve çocuklarını bürokrat, devlet adamı olarak yetiştirmesini isteyen Tüzmen, ''Onlar o ülkede parlamentolarda milletvekili, bakan olarak yer almaya başladıkları zaman ülkemizin tezini çok daha iyi anlatabiliriz'' dedi. 
     Bakan Tüzmen, İtalyanlar ve İsrailler'in yaptıkları lobi faaliyetleri ile yakaladıkları başarıya dikkat çekerek, şunları kaydetti 
     ''Bizim de bunu yapmamız lazım. Türkiye'nin tezini doğru anlatabilmek için bulunduğunuz ülkelerde söz sahibi mevkilerde olmanız lazım. O zaman biz burada hadiselerimizi çok daha iyi anlatabiliriz. Türkiye'de herhangi bir şekilde bir etnik köken ayrımcılığının hiçbir zaman olmadığını anlatabiliriz. Türkiye'nin bir problemi olmadığını anlatabiliriz. Biz et ile tırnak olmuşuz, kız alıp, kız vermişiz. Hiçbir sorun yok. 
     Bu gelir seviyesini, millet onu kaşımaya çalışıyor. Neden Çünkü, diyorlar ki Bunlar kalkmaya başladı, 4 bin 500 dolar kişi başı gelirde biz bunları biraz kurcalarsak aralarını biraz açtırabiliriz . Bu ülkenin tarihinde hiçbir zaman böyle bir ayrı gayrılık olmadı. Hiç korkmayın. Ülkenin gelir seviyesi artıyor. O aradaki, ayrım yapmaya çalıştıkları nokta bir çimento haline gelecek. Bu çimentonun rakamı kişi başına 10 bin dolardır. İşte o güç bazılarını korktuğu için bu şekilde birtakım çalışmalar belki yapılıyordur. Ama, bu ülkenin gerçekten sahipleri vardır. Onlar, bizden önce kendilerini feda ettikleri için bu ülke ayaktadır.'' 
     
</TEXT>
</DOC>
