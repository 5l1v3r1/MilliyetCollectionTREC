<DOC>
<DOCNO> 393108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy08.html </URL>
<DATE> 2005/11/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Erdoğan Avrupa'da yaşayan insanlarımızı uzun yıllar ihmal ettik 
</HEADLINE>
<TEXT>

     AK Parti Genel Başkanı ve Başbakan Recep Tayip Erdoğan, Avrupa’da yaşayan Türklerin uzun yıllar ihmal edildiğini ifade ederek, "40 yıl boyunca gurbette geçici olma duygusu içinde çok sıkıntılar çeken insanımız, bugün Türkiye’nin ayağa kalkışını, silkinmesini, dünya ile bütünleşmesini heyecanla, gururla, onurla izliyor" dedi. 
     Başbakan Erdoğan, partisinin TBMM grup toplantısında yaptığı konuşmada, geçen Ramazan Bayramı’nın millete, İslam alemine mutluluklar getirmesini diledi. 
     "Kardeşlik şuuru, dayanışma bilinci, milletimizin her zaman en belirgin özelliği olmaya devam etmektedir" diyen Erdoğan, bunu her vesileyle gördüklerini ve yaşadıklarını söyledi. Erdoğan, başarılarının ardında hep bu ruh, şuur, duygu birliği ve kardeşlik bağlarının bulunduğunu dile getirerek, bunun örneklerini yurtdışındaki Türk vatandaşlarında da gördüğünü kaydetti. 
     Yurtdışında yaşayan Türk vatandaşlarının derlenip toparlanma ve özgüven artışı yaşadıklarına dikkati çeken Erdoğan, son Almanya gezisinden söz ederek orada şahit olduğu birlik ve beraberlik tablosunu anlattı. 
     "Avrupa’da yaşayan insanlarımızı biz ülke olarak uzun yıllar ihmal ettik" diyen Erdoğan, AB ile müzakerelere başlarken oradaki Türk toplumu ile çok daha doğrudan konuşulması gerektiğini, meselelerine daha yakından eğilinmesi gerektiğini vurguladı. 
     Başbakan Erdoğan, şöyle konuştu 
     "Bugün Avrupa hudutları içerisinde 4.5 milyon Türk yaşıyor. 
     Yaklaşık 40 yıldır yerleşik olarak Avrupa’da yaşayan Türk toplumu, büyük bir özgüven içinde kendisi için yeni bir gelecek planlıyor. 40 yıl boyunca gurbette geçici olma duygusu içinde, gelecek kaygıları içinde çok sıkıntılar çeken insanımız, bugün Türkiye’nin ayağa kalkışını, silkinmesini, dünya ile bütünleşmesini heyecanla, gururla, onurla izliyor. Bunu gördükçe kendine olan güveni, cesareti artıyor, geleceğe daha emin adımlarla yürümeye başlıyor. 
     Bunun işaretlerinden biri genel merkez binalarını hizmete açtığımız Avrupalı Türk Demokratlar Birliği’dir. Bu kuruluşun çatısı altında yüreklerini, akıllarını tecrübelerini birleştiren kardeşlerimiz Almanya’da her şeyden önce siyasi, sosyal ekonomik alanlarında geleceğe yönelik adımları atmada çok ciddi bir buluşma noktasını oluşturdular. 
     Avrupa’daki Türk toplumuna kol kanat gerecek, bir güçbirliğine ulaşmayı hedeflemiş durumdalar. Avrupa’da yeni bir başlangıç yapan bu kardeşlerimize söylediğim gibi, en zor alınan kararlar yenilik ve değişimle ilgili kararlardır. En çok cesaret isteyen kararlar da bunlardır. Avrupa ülkelerindeki Türk toplumu yeni bir anlayış etrafında güçbirliğine giderken, aslında yeni bir başlangıç yapma iradesini ortaya koymuştur. Avrupalı Türk Demokratlar Birliği, işte bu cesur iradenin bir tezahürü olarak ortaya çıkmaktadır. 
     Nitekim açılışın ardından Almanya Şansölyesi Gerhard Schöreder ile birlikte Avrupa ve Almanya’da iş sahibi olan vatandaşlarımız ve bunun yanında Alman işadamları ile bir araya geldiğimiz yemekte verilen mesajlar, 40 yıllık süreç içerisinde ilk defa atılmış olan adım, ilk defa bir gerçekleşme tezahürüdür." Erdoğan, Türkiye’de en temel sorunun işsizlik olduğunu belirterek, "İşsizliği düşürmek için mücadele ediyoruz. Ama gelinen nokta, istenen seviyede değil" dedi. 
     Partisinin TBMM grup toplantısında konuşan Erdoğan, 3 yıllık icraatlarına ilişkin bilgi verdi. Ülkenin gücünün vatandaşın gücü olduğunu, yürüttükleri siyasetin hem ülke hem de vatandaşları güçlendirdiğini söyleyen Erdoğan, "AK Parti ile ülkemiz de gücüne güç katıyor. Bazı arızi sorunlar yaşıyoruz. Bazı konuları aşmak zaman alıyor ama sonuçta Türkiye kazanıyor" diye konuştu. 
     İhracat kalemlerinde Cumhuriyet tarihinin rekorlarının kırıldığını kaydeden Erdoğan, Bakanlar Kurulu’nun, ihracat potansiyelini artırmak, ihracat yoluyla istihdam ve üretimi büyütmek için yeni teşvikleri görüştüğünü hatırlattı. İhracatın geliştirilmesi ve desteklenmesi için yasal düzenleme de dahil tüm düzenlemelerin yapılacağını bildiren Erdoğan, alınacak kararların ayrıntıları ve mahiyetinin Devlet Bakanı ve Başbakan Yardımcısı Abdüllatif Şener başkanlığında yapılacak Ekonomik Koordinasyon Kurulu’nda ele alınarak şekilleneceğini söyledi. 
     Erdoğan, üretim, yatırım ve istihdam olanaklarını artırmayı hedeflediklerini belirterek, şöyle konuştu 
     "Şunu samimiyetle ifade etmek zorundayım bizim şu anda en temel sorunumuz, işsizliktir. İşsizliği düşürmek için mücadele ediyoruz. Ama gelinen nokta, istenen seviyede değil. AK Parti iktidarı olarak halka taahhüt ettiğimiz sözleri bir bir yerine getiriyoruz. Bu kadro, Türkiye sevdası, Türkiye aşkıyla yüreğini, aklını, emeğini, tecrübesini birleştiren hizmet kadrosu olarak çok daha güzel günlere, çok daha hayırlı hizmetlere muvaffak olacaktır." 
     
     3 KASIM 2003’DEN, 3 KASIM 2005’E... 

     Bugüne kadar başarılı hizmetlere imza attıklarını, kendi rekorlarını kırmak için çalıştıklarını belirten Erdoğan "Yola çıktığımız anda, geldiğimiz nokta bize çok uzak görünüyordu. Ama her zaman ’bugün yeni bir gündür’ diye işe koyulduk, hep yeni ufuklara baktık. Yeni ufuklarda, yorulmadan yürüyecek, dinlenmeden koşacak AK Parti kadroları görüyoruz" dedi. 
     3 Kasım 2002’den, 3 Kasım 2005’e kadar neler yapıldığını ana 
     başlıklar halinde aktaran Erdoğan, Türkiye, her önüne gelene bakanlık dağıtan bir ülke konumunda iken ilk icraat olarak bakanlık sayısını 22’ye indirdiklerini, böylelikle ülkeye katrilyonlarca liralık kaynak 
     tasarrufu sağladıklarını ifade etti. 
     Erdoğan, temel hak ve özgürlükleri evrensel standartlara, Türkiye’nin itibarını hem içeride hem de dışarıda yükseklere çıkardıklarını AB uyum yasalarını hayata geçirdiklerini 17 Aralık ve 3 Ekim süreçlerinin ardından AB ile katılım müzakerelerinin 
     başlatıldığını söyledi. 
     TCK’yı yenilediklerini ve hukuk devleti için devrim niteliğinde adımlar atıldığını belirten Erdoğan, Bilgi Edinme Yasası ile vatandaşlara, "vatandaş olmanın ayrıcalığını" yaşattıklarını e-Dönüşüm Türkiye Projesi’ni hayata geçirdiklerini gelir idaresini yeniden yapılandırdıklarını illere teşviki yeniden düzenlediklerini hatırlattı. 
     "Özelleştirmeyi bir ideal, bir temenni olmaktan çıkardık" diyen Erdoğan, 3 yılda, 20 yılda yapılanları 10 katını gerçekleştirdiklerini, doğrudan yabancı sermaye girişini sağladıklarını ifade etti. Erdoğan, eskiden toplumun tüm kesimleri 3 ay sonrasını dahi göremezken, bugün gelecek 3 yılın bütçesini yaptıklarını kaydederek, "Bu bütçe, Türkiye’nin yüzünü değiştiren bütçedir. Bütçedeki önceliğimiz, toplumdur, millettir, sağlıktır, sosyal devlettir, üretimdir" dedi. 
     
     EMEKLİLİK YAŞI... 

     Sosyal güvenlik reformuna değinen Erdoğan, bu konuda ciddi bir adım atıldığına işaret etti. Bir süre önce Ekonomik ve Sosyal Konsey’in ESK toplanarak, bu reformu ele aldığını hatırlatan Erdoğan, ESK’nın çerçevesini genişlettiklerini, üye olmayan diğer sivil kuruluşların da görüşleri alındıktan sonra tasarının yeniden ele alınacağını bildirdi. 
     Erdoğan, bugünkü sosyal güvenlik sisteminin finans yapısının ülke ekonomisi üzerinde taşınamaz hale geldiğini ifade ederek, tüm kesimlerin bu reformu istediğini vurguladı. 
     Başbakan Erdoğan, basında, emeklilik yaşıyla ilgili gerçeği yansıtmayan iddiaların yer aldığını emeklilik yaşında yapmayı düşündükleri herhangi bir değişiklik olmadığını bildirdi. 
     
     "UMUTSUZLUK TOHUMU EKMEKTEN MEDET UMANLAR..." 

     AK Parti iktidarının başarılarının devam edeceğini ifade eden Erdoğan, 17 Aralık’ta, Rusya Devlet Başkanı Vladimir Putin ile İtalya Başbakanı Silvio Berlusconi’nin katılımıyla Mavi Akım Projesi’nin Samsun’da resmi açılışının yapılacağını bildirdi. Erdoğan, Bakü-Tiflis-Ceyhan Boru Hattı Projesi ile ilgili tören hazırlıklarının sürdüğünü söyledi. 
     "Bu ülkede hala umutsuzluk tohumu ekmekten medet umanlar var" diyen Erdoğan, artık geriye dönüş olmadığını, Türkiye’nin umutsuzluk çemberini kırdığını belirterek, karamsarlığa ve umutsuzluğa yer olmadığını vurguladı. 
     Erdoğan, konuşmasının sonunda, milletvekillerinin bu sıfatı aldıktan sonra artık seçildikleri ilin değil, 73 milyon vatandaşın temsilcisi olduklarını ve bu sorumlulukla davranmaları gerektiğini söyledi. 
     
     AK PARTİ’YE KATILIM 

     Erdoğan, daha sonra, AK Parti’ye katılan Ağrı Milletvekili Naci Aslan ile Kayseri Milletvekili Muharrem Eskiyapan’a parti rozetlerini taktı. 
     Eskiyapan, daha önceki partisinde görüşlerini aktarmak imkanı bulamadığını ve bu nedenle ayrıldığını belirterek, ancak bağımsız olarak da "bir işe yaramadığını hissettiğini" milletvekili olarak halka katkı sağlamak için AK Parti’ye geldiğini söyledi. 
     Ağrı Milletvekili Aslan ise Başbakan Erdoğan’ın verdiği mücadeleden bazılarının korktuğunu belirterek, "Siyasi miras yiyenlerin mirası artık tükenmiştir" dedi. 
     
</TEXT>
</DOC>
