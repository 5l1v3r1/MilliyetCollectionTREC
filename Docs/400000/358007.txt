<DOC>
<DOCNO> 358007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun27.html </URL>
<DATE> 2005/07/04/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Afganistan'da patlama 1 Afgan şoför öldü, 2 Türk mühendis yaralı 
</HEADLINE>
<TEXT>

     Afganistan'ın güneydoğusunda meydana gelen patlamada bir Afgan şoför öldü, iki Türk mühendisi yaralandı. 
     İçişleri Bakanlığı sözcüsü Lütfullah Meşal, Afgan şoför ve iki Türk mühendisin bulunduğu araç Gazne'den Paktika bölgesine giderken, yola yerleştirilen bombanın patladığını söyledi. Meşal, patlamada Afgan şoförün öldüğünü, iki mühendisin yaralandığını belirtti. 
     Karayolu yapımı projesinde görevli Türk mühendislerin durumunun ağır olmadığını belirten Meşal, mühendislerin kimliği konusunda bilgi vermedi. 
     Olayın ardından polisle çıkan çatışmada bazı Taliban militanlarının öldüğünü ya da yaralandığını söyleyen Meşal, çatışma bölgesinde kan izleri ve terk edilmiş silahlar bulunduğunu kaydetti. 
     Mart ayından bu yana ülkede Afgan güvenlik güçleri ve Taliban militanları arasında çıkan çatışmada yüzlerce kişi öldü. 
     Afgan yetkililer, geçen çarşambadan bu yana ülkenin güney ve doğu kesimlerindeki çatışmalarda, yarısı Taliban militanı 70'den fazla kişinin öldüğünü açıkladılar. 
     
</TEXT>
</DOC>
