<DOC>
<DOCNO> 393524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur21.html </URL>
<DATE> 2005/11/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kurtlar Vadisi'nin figüranını çarpan hırsız, banka soyarken yakalandı 
</HEADLINE>
<TEXT>

     Gaziantep’te bir bankanın Suburcu Şubesi’ne hırsızlık için girdiği öne sürülen kişi, yakalandı. Bankanın kasasını açmayı başaramayan zanlının, "Kurtlar Vadisi" filminde "Amerikan askeri" rolündeki Güney Afrikalı figüranın da fotoğraf makinesi ve cep telefonlarını çaldığı belirlendi. 
     AA muhabirinin edindiği bilgiye göre, Karagöz Caddesi’nde bulunan bir banka şubesinin güvenlik görevlisi, birtakım sesler duyup yaptığı kontrolde, dolapların ve masaların üzerindeki evrakların dağıtılıp karıştırıldığını fark ederek olayı polise bildirdi. 
     Olay yerine gelen Asayiş Şube Müdürlüğü Ev ve İşyeri Hırsızlık Büro Amirliği ekipleri, yaptıkları incelemede, banka içinde kimseyi bulamadı ve bankanın kasalarının açılmamış olduğunu belirledi. 
     Işıkların sönük olması nedeniyle kamera sisteminin kayıt yapmadığını belirleyen görevliler, bankanın havalandırma boşluğuna bakan penceresinin açık olduğunu fark etti. Bankaya buradan giriş ve çıkış yapıldığını belirleyen görevliler, olay yerinden parmak ve ayak izi alarak, delil topladı. 
     Görevlilerin incelemelerini sürdürdüğü sırada banka bitişiğindeki Büyük Otel’den telefon edilerek otelde kalan Güney Afrika uyruklu Peter Anthony Mills’in 2 cep telefonu ve bir fotoğraf makinesinin çalındığı bildirildi. 
     Olay sonrası bölgede çalışmalarını yoğunlaştıran polis, hırsızlık suçundan sabıkalı olduğu belirlenen Battal K’yi, otel bitişiğindeki Petrol İşhanı’nın bodrum katında yakaladı. 
     Zanlının üst aramasını yapan polis, otelde çalınan fotoğraf makinesi ve cep telefonlarını ele geçirdi. 
     Parmak ve ayak izleri banka ve otel odasındaki izlerle uyuşan Battal K, Emniyet Müdürlüğü’nde ifade verdi. 
     Bu arada, banka güvenlik görevlisi hakkında, olayı polise bildirmekte geciktiği iddiasıyla Emniyet Müdürlüğü tarafından yasal işlem başlatıldı. 
     Suçunu itiraf ettiği belirtilen Battal K’nin, Emniyet Müdürlüğü’ndeki işlemlerin ardından adliyeye sevk edileceği bildirildi. 
     Otel odasından fotoğraf makinesi ve cep telefonları çalınan Peter Anthony Mills’in bir televizyonda yayınlanan ve çekimleri Gaziantep’te devam eden "Kurtlar Vadisi" isimli dizide "Amerikalı asker" rolünde oynadığı öğrenildi. 
     
</TEXT>
</DOC>
