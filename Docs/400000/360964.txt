<DOC>
<DOCNO> 360964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun06.html </URL>
<DATE> 2005/07/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
"Teröristler Londra'da ateşten bir haç oluşturmak istedi" 
</HEADLINE>
<TEXT>

     Londra’da geçen hafta meydana gelen ve 52 kişinin ölümüne, 700 kişinin yaralanmasına neden olan bombalı 
     saldırıların şüphelilerinin, başkentin kuzey, güney, doğu ve batı kesiminde dört bomba patlatarak kentin üzerinde "ateşten bir haç" oluşturmak istedikleri bildirildi. Evening Standard gazetesinin soruşturmaya yakın kaynaklara dayanarak verdiği haberde, perşembe sabahı yerel saatle 8.30’da King’s Cross istasyonunda birlikte konuşurken görüntülenen bu dört kişinin daha sonra birbirlerinden ayrılarak, doğu, batı ve güney istikametlerine hareket ettikleri belirtildi. Haberde, polisin, 19 yaşındaki Hasib Hüseyin olduğu belirtilen dördüncü kişinin ise kuzeye gitmek için Northern Line hattı trenine binmek istediğini, ancak bu hatta çalışan tren vagonlarından birinde aynı gün sabah 6.30’da meydana gelen bir sorun nedeniyle bu hattın kapatılması yüzünden, istasyondan çıkarak 30 numaralı belediye otobüsüne bindiğini düşündüğü bildirildi. Soruşturmayı yürütenler, bu dört kişinin yanlarında bilinçli olarak kimlik belgeleri ile kredi kartları bulundurduklarını belirterek, "İnsanların kimliklerini öğrenmelerini istiyorlardı. Onlar şehit olmak istiyorlardı" dedi. Bazı soruşturmacıların, bu teoriyi, saldırıların sorumluluğunu üstlenen "Gizli Örgüt" adlı grubun bildirisindeki, "Kahraman mücahitler, Londra’da kutsal bir saldırıda bulundu ve şimdi İngiltere, kuzeyden güneye, doğudan batıya acı ve dehşetle yanıyor’ şeklindeki ifadelere dayandırdığı belirtildi. 
     
</TEXT>
</DOC>
