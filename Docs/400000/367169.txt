<DOC>
<DOCNO> 367169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonyas14.html </URL>
<DATE> 2005/08/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Avrupa'nın en iyi 10 oteli arasında 2 Türk oteli var... 
</HEADLINE>
<TEXT>

     İstanbul’un, ABD’de yayınlanan Travel and Leisure dergisinin yaptığı ilk 10 seyahat destinasyonu sıralamasında 7. sırada, Avrupa’nın ilk 10 seyahat destinasyonu sıralamasında ise 3. sırada yer aldığı bildirildi. 
     Kültür ve Turizm Bakanlığı’ndan yapılan yazılı açıklamaya göre, ABD’de yayınlanan Travel and Leisure dergisinin yaptığı Avrupa’da en iyi 10 otel sıralamasında İstanbul Four Seasons Oteli 2’inci, İstanbul Çırağan Kempinski ise 7. sırada yer aldı. 
     Açıklamada, Kültür ve Turizm Bakanlığı’nın Türkiye’yi dünya markası haline getirme çalışmaları kapsamında yaptığı tanıtma faaliyetlerinin sonuçlarının alınmaya başlandığı kaydedildi. 
     ABD’de yayınlanmakta olan Travel and Leisure Dergisi’nin ilk 10 seyahat destinasyonu sıralamasında İstanbul’un, Newyork’un hemen arkasından 7. sırada yer aldığı ifade edilen açıklamada, Avrupa’nın ilk 10 seyahat destinasyonu sıralamasında ise 3. sırada bulunduğu bildirildi. 
     Bunun yanı sıra, yüksek tirajlı Conde Nast Traveler dergisinin Ağustos sayısında Türkiye’ye 11 sayfalık yer ayrıldığı, California bölgesinde yayınlanan ALO dergisinin ise Türkiye hakkında 8 sayfalık yayın yaptığı ifade edildi. 
     
</TEXT>
</DOC>
