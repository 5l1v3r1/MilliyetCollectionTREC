<DOC>
<DOCNO> 395400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun25.html </URL>
<DATE> 2005/11/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Arafat 'kulağından zehirlendi' iddiası 
</HEADLINE>
<TEXT>

     Filistin'in geçen yıl ölen lideri Yaser Arafat'ın eski danışmanlarından, Filistin kabine Sekreteri Ahmed Abdürrahman, Arafat'ın ''kulağına dökülen zehirle'' zehirlendiğini iddia etti. 
     İsrail basınındaki haberlere göre, Abdürrahman, Londra'da yayımlanan Arap gazetesi El Kuds el-Arabi'ye yaptığı açıklamada, Filistin'in eski liderinin, ölümünden bir yıl önce zehirlendiğini öne sürdü. 
     Zehrin verilmesinin ardından, Arafat'ın iki hafta içinde 13 kilo kaybettiğini belirten Abdürrahim, etkisini yavaş yavaş gösteren zehrin, Arafat'ı 2004 kasımında ölüme kadar götürdüğünü savundu. 
     İsrail tarafından, Batı Şeria'nın Ramallah kentindeki karargahı Mukata'da son 3 yılında kuşatma altında tutulan ve buradan, hastalanması üzerine verilen izinle ayrılan Arafat, götürüldüğü Paris'teki Percy Hastanesi'nde 11 Kasım 2004'te ölmüştü. 
     Arafat'ın zehirlendiği iddiaları birçok kez gündeme gelmesine rağmen, bugüne kadar kesin bir kanıt ortaya konulamadı. 
     
</TEXT>
</DOC>
