<DOC>
<DOCNO> 382241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko32.html </URL>
<DATE> 2005/09/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
ASO Başkanı Cari işlemler açığı bu şekilde devam edemez 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, cari işlemler açığının dikkatle izlenmesi gerektiğine işaret ederken, ''bu şekilde devam edemez'' dedi. 
     Çağlayan bu arada, nükleer enerjiyi Türkiye'nin gerçekleştirmek zorunda olduğunu ve bu konuyu mutlaka gündemine getirmesi gerektiğini söyledi. 
     ASO'nun Eylül Ayı Olağan Meclis Toplantısı'nda konuşan ASO Başkanı Zafer Çağlayan, genel ekonomik değerlendirmelerin ardından, ekonomide değişen çok fazla bir şeyin olmadığını, bu yılın hedefler çerçevesinde tamamlanmasını beklediklerini, enflasyon rakamlarının sevindirici olduğunu söyledi. 
     Cari işlemlere bakıldığında, bu konunun dikkatle izlenmesi gereken ve önümüzdeki dönemde de Türkiye'nin başını ağrıtabilecek bir konu olduğuna dikkati çeken Çağlayan, ''cari işlemler açığı bu şekilde devam edemez. Cari işlemler açığı hafife alınacak bir konu değil. Bunu belli bir noktada dengelememiz gerekiyor'' diye konuştu. 
     Çağlayan, bu çerçevede Türkiye'ye doğrudan yabancı yatırımın getirilmesi gerektiğini, özelleştirmelerin de bu noktada çok önemli olduğunu kaydetti. 
     Özelleştirme konusunda yapılan her şeye sonuna kadar destek verdiklerini vurgulayan ASO Başkanı, ''Ben Türkiye'nin bu konuyu çok çabuk bitireceğine inayorum. Tahminlerimizin üzerinde fiyatlarla özelleştirme yapılıyor, bu çok iyi. Açıkçası Türk Telekom fiyatı beni çok şaşırttı...'' dedi. 
     Sanayideki girdi maliyetlerinin yüksekliğine işaret eden Çağlayan, en önemli girdilerden olan enerji fiyatlarının yüksekliğinin rekabet güçlerini azalttığını söyledi. 
     
     NÜKLEER ENERJİ 
     Öte yandan enerjide geçmiş dönemlerde çok yanlış politikaların izlendiğini, ''her şey doğalgazdan ibaretmiş'' gibi Türkiye'nin enerji bağımlısı hale getirildiğini ifade eden Çağlayan, elektrik enerjisi üretiminde mutlaka çeşitlendirme yapmak ve nükleer enerjiyi gerçekleştirmek gerektiğini bildirdi. 
     Çağlayan, ''Türkiye bu konuyu mutlaka gündemine getirmelidir. Bu konu kaçmadan tartışılmalı ve bu konudan çok da korkmamak gerekiyor'' dedi. 
     Elektrikteki yüzde 2 oranındaki TRT payına da değinen Çağlayan, yüzde 2'nin neden sadece TRT'ye verildiğini, diğer kanallara verilmediğini sordu ve bu payın mutlaka kaldırılması gerektiğini söyledi. 
     Zorunlu istihdam ve kıdem tazminatı konularındaki görüşlerini de açıklayan Çağlayan, İşsizlik Fonu ve Kıdem Tazminatı Fonu'nun birleştirilmesi gerektiğini kaydetti. 
     
     ''SAYIN BAKANIMIZ BENİM HOCAMDIR'' 
     Ayrıca Enerji ve Tabii Kaynaklar Bakanı Hilmi Güler'in üniversite döneminde hocası olduğunu belirten Çağlayan, ''Sayın bakanımız, alanı gibi kendisi de çok enerjiktir. Aynı zamanda benim üniversite hocamdır. Kendisini burada görmekten büyük memnuniyet duyuyorum'' dedi. 
     
</TEXT>
</DOC>
