<DOC>
<DOCNO> 369629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/guncel/gun02.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, görevine 'resmen' başlıyor 
</HEADLINE>
<TEXT>


Eski CHP İstanbul Milletvekili Kemal Derviş, yarın başlayacağı Birleşmiş Milletler Kalkınma Programı başkanlığı görevi çerçevesinde 4 yıl boyunca BM'nin "ikinci adam"ı olacak 

Ezelhan Üstünkaya - Ankara 

Birleşmiş Milletler Kalkınma Programı UNDP başkanlığına seçilen eski CHP İstanbul Milletvekili Kemal Derviş, görevine yarın resmen başlıyor. New York'a yerleşen ve projelerini oluşturan Derviş, 4 yıl boyunca BM'nin "ikinci adamı" olarak görev yapacak. Derviş'in eşi Catherine Derviş'in ise yakın çevresine, "İstanbul'a çok alıştım, ayrılmak çok zor geldi" dediği öğrenildi. 
Milyarlarca dolarlık bütçeyle dünyadaki yoksullukla mücadele edecek Derviş'in ilk hedefi Afrika ülkeleri olacak. Derviş, Asya'nın geri kalmış bölgeleriyle Türkiye'nin az gelişmiş bölgelerine de proje bazında UNDP kaynaklarını kullandıracak. Derviş, UNDP'nin ekonomik kaynaklarını artırmak için gelişmiş ülkeleri kapsayan dünya turu yapacak. 

'Anlamlı yatırım' mesajı 
Derviş, tur kapsamında "Yoksullukla mücadeleye aktarılacak kaynak, aynı zamanda tüm dünyanın istikrar ve güvenliği için yapılan en anlamlı yatırımdır. Bu nedenle UNDP'nin kaynaklarının artırılmasına katkı yapın. Bu kaynaklarla dünyanın genel anlamda kalkınmasına da katkı yapabiliriz" mesajı verecek. 
Derviş'in UNDP başkanlığına seçilmesi, Birleşmiş Milletler'de "sosyal demokrat" ekolün oluşmasını da sağladı. Sosyal demokratlara yakın duran BM Genel Sekreteri Kofi Annan'ın isteğiyle Derviş'in ardından Sosyalist Enternasyonal Başkanı Antonio Gutierrez de BM Mülteciler Programı Başkanı seçildi. 

Kitabı çıkıyor 

TÜRKİYE'deki bakanlık dönemini anlattığı kitabını eylülde piyasaya sürmeye hazırlanan Derviş, göreve başlamasını bu nedenle 2 ay geciktirdi. Bakanlık dönemini TRT Muhabiri Serhan Asker'e anlattığı kitabında Derviş, ekonomik krize müdahaleyi tüm detaylarıyla dile getiriyor. Kitapta, bakanlık döneminin gizli kalmış yönleriyle, Derviş'in hiç bilinmeyen yazışmaları da yer alacak. 


</TEXT>
</DOC>
