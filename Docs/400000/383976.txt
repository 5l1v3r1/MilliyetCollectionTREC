<DOC>
<DOCNO> 383976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur12.html </URL>
<DATE> 2005/10/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
50 yıllık aşk hikayesi evlilikle sonuçlandı 
</HEADLINE>
<TEXT>

     Kastamonulu Abdullah Çorbacı 71 ile Trabzonlu Fatma Toprak 84 ’ın 50 yıllık aşk hikayeleri evlilikle noktalandı. 
     Geçtiğimiz hafta Kastamonu’nun Hanönü Belediye Düğün Salonu’nda evlenen çiftin 50 yıllık aşk hikayesi duyanları hayrete düşürüyor. 
     Kastamonu’nun Hanönü İlçesi’ne bağlı Bölükyazı Köyü’nde yaşayan Abdullah Çorbacı, yaşadığı 50 yılın hikayesini AA muhabirine anlattı. 
     1955 yılında İstanbul’a gittiğini söyleyen Abdullah Çorbacı, 
     Cerrahpaşa Tıp Fakültesi’nde hemşire olan Fatma Toprak’la tanıştığını söyledi. Birbirlerini görür görmez aşık olduklarını söyleyen Çorbacı, aşklarının ilk yıllarını, şöyle anlattı 
     "Ben Fatma hanımı tanıdığımda 21 yaşındaydım. O benden 13 yaş büyüktü. O tarihlerde eşinden yeni boşanmış olan Fatma hanımla evlenmek istiyordum. Birbirimizin adreslerimizi verdikten sonra ben köyüme döndüm. Ve mektuplaşmaya başladık." Çorbacı, "Aramızdaki yaş farkı ve benim köydeki çevrem evlenmemize engeldi. Fatma ile her fırsatta mektuplaşıp, birbirimize olan özlemimizi dile getirdik. Bir süre sonra evlenmemi istedi. Hatta düğünüm için para gönderdi. Ben de onun rızası ile onun adını taşıyan bir akrabamla evlendim" diyerek, aşkını evlendiği gün bile kalbinde yaşattığını dile getirdi. 
     Yıllarca aşkının fotoğraflarıyla özlem giderdiğini ifade eden Çorbacı, "Fatma hanım sürpriz bir kararla emekli oldu ve bana yakın olmak için İstanbul’dan Kastamonu’ya gelerek köyümden bir ev satın aldı. Çiftçilikle geçimimi sağlıyordum. Sıkıntı çektiğim günlerde traktör almama bile yardımcı oldu. Geçtiğimiz ay eşim vefat edince beni 50 yıl boyunca sabırla bekleyen Fatma hanıma evlenme teklif ettim. O da kabul etti" sözleriyle yaşadığı mutluluğu ifade etti. 
     
</TEXT>
</DOC>
