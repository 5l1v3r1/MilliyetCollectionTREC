<DOC>
<DOCNO> 372336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/guncel/gun02.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ'lülere ceza 
</HEADLINE>
<TEXT>


Savcılık, 'eğitim ve öğrenimi engellemekle' suçladığı öğrenciler hakkında 4 yıl istedi. Okul yönetimi de 1 öğrenciyi attı, 18 üniversiteliyi uzaklaştırdı 

GÖKÇER TAHİNCİOĞLU Ankara 

ODTÜ'de ders gören polislerin kampusa silahla girmelerini protesto eden öğrenciler, savcılık tarafından "eğitim ve öğrenimi engellemekle" suçlandı. Öğrenciler hakkında 4 yıla kadar hapis istemiyle dava açılırken, üniversitenin ayrıca soruşturma açtığı 22 öğrenciden biri okuldan atıldı, 18 öğrenci de eğitim ve öğrenimleri engellenerek cezalandırıldı. 

Başka kampusa alındı 
ODTÜ, bir süre önce polislere yönelik "orta dereceli yöneticilik" kursları vermeye başladı. Polislerin, kampusa silahla gelmelerini protesto eden öğrenciler de sonuç alamayınca, "kampusta polis istemiyoruz" sloganıyla eylem yaptı. Jandarmanın müdahale ettiği eylemden sonra polislerin dersleri ODTÜ Kampusu dışındaki bir başka alana alındı. 
Jandarma, 6 Nisan'da meydana gelen olayla ilgili tutanak düzenleyerek savcılığa gönderdi. Tutanakta, eğitim gören 25 başkomiseri protesto amacıyla "aşırı sol görüşlü" öğrencilerin toplanacağı duyumunun alındığı kaydedildi. Tutanakta ayrıca eyleme katılan öğrencilerin, "polis üniversiteden defol, üniversiteler bizimdir", "sermaye defol", "yaşasın sosyalizm, yaşasın devrim", "yemekhaneler bizim, yurtlar bizim, jandarma - polis defol" sloganları atan kalabalığın, polislerin eğitim gördüğü sınıflara doğru yürüdüğü, burada ikazlara rağmen koridorda yürümeyi sürdürdükleri belirtildi. 

'Joplarımızı aldılar' 
Tutanakta, öğrencilerin barikat oluşturan jandarmaya saldırdıkları, jandarmalara aşırı güç kullanarak joplarını aldıkları, saldırıyı bu şekilde sürdürdükleri, jop ve kalkanla müdahalede bulunan jandarmanın kalkanlarına tekme attıkları anlatıldı. Ayrıca, yoğun ikazlardan sonra mukavemete son veren öğrencilerin rektörü de protesto ederek dağıldıkları kaydedildi. 
Ankara Başsavcılığı, 5 Mayıs'ta hakkında dava açtığı 20 öğrenciyi, eğitim ve öğretim kurumlarına girilmesine, kişiler veya eşya üzerinde zor kullanarak engel olmakla suçladı. İddianamede, öğrencilerin 2'şer yıldan 4'er yıla kadar hapisle cezalandırılmaları talep edildi. 
Tutanaktaki "öğrenciler bize saldırdı" ifadelerine rağmen, savcılık, bu konuda ayrıca bir işlem yapmaya gerek görmedi. 

Hakları alındı 
Öğrenciler hakkında dava açılmasını yeterli görmeyen ODTÜ yönetimi ise, eyleme katılan 22 öğrenci hakkında disiplin soruşturması başlattı. Soruşturma sonucu 1 öğrenci okuldan atılırken, 18 öğrenciye 1 ayla 1 yıl arasında değişen oranlarda okuldan uzaklaştırma cezaları verildi. 3 öğrenci de suçsuz bulundu. Öğrencilerin de bugün ODTÜ yönetimi aleyhine dava açması bekleniyor. 


</TEXT>
</DOC>
