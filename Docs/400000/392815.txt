<DOC>
<DOCNO> 392815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy20.html </URL>
<DATE> 2005/11/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
AKP'li Ergin Biz Fransa olmayız, genimiz farklı 
</HEADLINE>
<TEXT>

     "Her ülkenin Fransa’daki olaylardan çıkarması gereken dersler bulunduğunu" belirten AKP Grup Başkanvekili Sadullah Ergin, Türkiye’de böyle bir durumun yaşanmayacağını söyledi. Ergin, "Bizim toplumumuzun ayrı bir mayası var. 
     Toplumda ayrı bir dayanışma var. Bir ayrı gen var adeta. 
     Doğrusu bir şanstır bu" dedi. 
     
     AKP GRUP YÖNETİMİNDE HAYALET ESPRİSİ 
     TBMM’de gazetecilerle sohbet eden AKP Grup Başkanvekili Ergin, pasta ikram ettiği muhabirlerin bayramlarını kutladı. 
     Gazetecilerin bayramda çalıştığını söylemesi üzerine Ergin, "Evet hayaletlerle çalışmış olabilirsiniz" diyerek espri yaparken, "Dikkat edin izleniyorsunuz" denildiğinde de gülümseyerek, "Orada siz varsınız sizi izliyorlardır" dedi. 
     Yarınki grup toplantısında CHP eski milletvekilleri Naci Aslan ve Muharrem Eskiyapan’ın partiye katılacağını belirten Ergin, soru üzerine, bütçeyle ilgili Anayasa değişikliği için de "Demokrasilerde çare tükenmez. Ebetteki hiçbir bütçe ortada kalmaz" demekle yetindi. 
     
     "FRANSA’DAN HER ÜLKE DERS ÇIKARMALI" 
     Fransa’daki göçmen olaylarını değerlendirmesi istenince öncelikle Ergin, olayın ayaküstü değerlendirilemeyecek kadar derin olduğunu ve konunun uzmanı olan toplumbilimci ve psikologların görüşünün alınması gerektiğini söyledi. Ergin, "Olaylar kamu düzenini bozacak düzeye ulaştı, endişeyle takip ediyoruz. Diğer ülkelerin de çıkarması gereken dersler var. 
     Uzun araştırmalar gerektiren bir konu. Toplumun itilmiş kakılmış kesiminin zaman zaman bu tür olayları yarattığı biliniyor. Ancak Fransa İçişleri Bakanı’nın açıklamaları da adeta tahrik etti olayları" dedi. Bu tür olayların Türkiye’de de olup olmayacağı sorulunca ise Ergin, sunun gerçekleşmeyeceğini, "Bizim toplumumuzun ayrı bir mayası var. 
     Toplumda ayrı bir dayanışma var. Bir ayrı gen var adeta. 
     Doğrusu bir şanstır bu" diyerek açıkladı. 
     
     SHÇEK ÖNERGELERİ BÜTÇEDEN SONRA GÖRÜŞÜLECEK 
     SHÇEK ile kurumun yurt ve yuvalarının durumları ile ilgili olarak sırasıyla ANAP, CHP ve AKP’nin verdiği araştırma önergeleriyle ilgili bir soru üzerine de Ergin, "Çok fazla zaman geçmeden gündeme getirilmesinde fayda var. Zannederim bütçe maratonunun hemen arkasından görüşülebilir" dedi. 
     SHÇEK’den sorumlu Devlet Bakanı Nimet Çubukçu’nun "Benim her yurtta muhbirim var" sözlerini de değerlendiren AKP Grup Başkanvekili Sadullah Ergin, "Bu aslında yurt idarecilerini titiz çalışma konusunda ayakta tutacak bir uygulama. Bu lafı etti mi etmedi mi bilemiyorum, ancak o ifade çirkin bir ifade olmuş manşet itibariyle" dedi. Türkiye’de herkesin herşeyin uzmanı olduğunu belirten Ergin, sosyal hizmetlerin teknik bir konu olduğunu söyledi. Bu yasama yılında SHÇEK ve Bakan Çubukçu’nun görev alanı ile ilgili "reformist bir yasa değişikliği" yapılacağını anlatan Ergin, "Elbette ikibinli yıllarda Türkiye bu sorunu aşmış olmalıydı. Bu konuda, huzurevlerini de içine alacak reformist bir çalışma var" dedi. 
     KKTC Cumhurbaşkanı Mehmet Ali Talat’ın bu yılki bayramlaşmada yaptığı değişiklik hakkındaki görüşü sorulunca ise Ergin, "O KKTC Cumhurbaşkanı, kendi tezi öyle. Bizim yaklaşımımızı da Dışişleri açıklar, kendi cevabını verir" dedi. 
     
     "SEÇİMLER İÇİN HİÇBİR KOMPLO TEORİSİNE İHTİMAL VERMİYORUM" 
     SSK ve BAĞ-KUR prim affının yıl sonuna kadar çıkartılacağını söyleyen Ergin, muhalefet liderlerinin 2006 sonunda erken seçim yapılacağı yönündeki görüşlerini de "Seçimler 2007 yılının sonbaharında. Birçok siyasetçi birçok şeyi bekler, kendi değerlendirmeleri. Seçim kararını verecek olan da bu parlamentodur. Bu parlamento süresi bittiğinde, zaten seçim kararı alacaktır. O süreçte Cumhurbaşkanlığı seçimi de varsa görevini de yapar. Hiçbir komplo teorisine ihtimal vermiyorum. Millete verdiğimiz sözün arkasındayız 
     Yıllardır vaktinde seçim yapılmıyor Türkiye’de. Yaşanan birçok ilkler gibi, seçimleri zamanında yapmanın kıvancını da bu parlamento bize yaşatacaktır" dedi. 
     
</TEXT>
</DOC>
