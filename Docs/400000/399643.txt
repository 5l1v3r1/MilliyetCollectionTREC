<DOC>
<DOCNO> 399643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko41.html </URL>
<DATE> 2005/12/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Businessweek, artık Türkçe olarak da yayınlanıyor... 
</HEADLINE>
<TEXT>

     Dünyanın sayılı ekonomi dergilerinden BusinessWeek, artık Türkçe olarak da yayınlanacak. 
     Genel Yayın Yönetmeni Serdar Turan imzalı sunuş yazısıyla İlk Türkçe sayısı yayınlanan dergide, ''BusinessWeek'' kendini haftalık bir yorum ve analiz haberciliği dergisi olarak tanımlıyor. 
     BusinessWeek Türkiye'nin, Avrupa Birliği sürecinde ekonomik gelişmesini sürdüren, son dönemde istikrar yakalamış bir ülkeyle kucaklaştığı ifade edilen yazıda, gündeme oturacak, iş dünyasının radar ekranının ortasına yerleşecek haberleri çağın bilgi kirliliği içinden çekip çıkarmanın, işlemenin ve derinlemesine analizleri yalın bir biçimde sunmanın amaçlandığı belirtiliyor. 
     Dergide, lojistikten eğitime, özel dosyalardan sağlık, pazarlama, bilişim ve insan kaynaklarına, bilim ve teknolojiden finansa kadar çok çeşitli konularda haber ve analizler yer alıyor. 
     Haftalık olarak yayınlanacak derginin ilk Türkçe sayısının kapak konusu, AVEA yeni Genel Müdürü Cüneyt Türktan ile yapılan söyleşiye ayrılırken, ilk sayıda ayrıca ''Boeing'in şanslı 7'leri'', ''Telefonda İnce Rekabet'', ''Google'da Altın Aramak'', ''Kalifiye Eleman Avı'', ''DNA İlaçları Geliyor'', ''GE'nin Asya Çıkarması'', ''Üçüncü Köprü Nereye '', ''E-imzada Sorunlar Bitmiyor'' ve ''Kadınlar İçin Teknoloji'' gibi konu başlıkları altında haberler yer aldı. 
     Dergide, Serdar Turan, Mehmet Altan, Mithat Bereket, Mustafa Bağrıaçık ve Özgür Altuğ'un köşe yazıları da yer buldu. 
     
</TEXT>
</DOC>
