<DOC>
<DOCNO> 375266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/siyaset/axsiy02.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DTH'de başkanlık için Dicle öne çıktı 
</HEADLINE>
<TEXT>


Genel başkanlık için ibre Hatip Dicle'yi gösteriyor. Leyla Zana'nın da eşbaşkan olabileceği belirtiliyor 

NAMIK DURUKAN Ankara 


Demokratik Toplum Hareketi'nde DTH partileşmede son aşamaya gelinirken, öne çıkan genel başkan adaylarının isimleri belirmeye başladı. Koordinasyon Kurulu'ndaki eski DEP'li Hatip Dicle'nin adı genel başkan adayları arasında geçiyor. Dicle ile birlikte Leyla Zana'nın da eşbaşkan olabileceği belirtiliyor. 
DTH kurmayları, Dicle ve Zana'nın yeniden yargılama sonucunda haklarında mahk miyet kararı verilmesi halinde, Yargıtay Cumhuriyet Başsavcılığı'nın uyarısının zaman alacağı, bu sürede kongreye gidileceğini hesaplıyor. 
Diyarbakır'da 9 - 10 Eylül'de gerçekleştirilecek Kurucular Kurulu toplantısı öncesinde kulis faaliyetleri yoğunlaşırken, birçok grubun oluştuğu harekette DEP'li kanada muhalifler, genel başkanlığa aday bulmada zorlanıyor. Genel başkan adayları arasında adı geçen eski DEP'li Ahmet Türk, tekliflere sıcak bakmazken, eski HADEP Genel Başkanı Murat Bozlak da tüm kesimlerce benimsenen bir aday çıkarılmasını savunuyor. 
İlk kez üyelerin seçeceği genel başkan için en yakın adayın Dicle olacağı belirtiliyor. Eşbaşkanlık modelinin uygulanması halinde Zana'nın da liderliği üstleneceği söyleniyor. DTH 100 kişilik Kurucular Kurulu kontenjanı doldurulamadı. DTH, ortaya çıkan açığı kapatmak için Kürt çevrelerine teklif götürüyor. 


</TEXT>
</DOC>
