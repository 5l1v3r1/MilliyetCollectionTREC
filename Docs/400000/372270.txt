<DOC>
<DOCNO> 372270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur27.html </URL>
<DATE> 2005/08/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Yine aynı manzara Öğrenciler koşarken bayıldı 
</HEADLINE>
<TEXT>

     Çanakkale Onsekiz Mart Üniversitesi ÇOMÜ ile Erciyes Üniversitesi'nin Beden Eğitimi ve Spor Bölümü seçme sınavına katılan öğrencilerin bir bölümü, koşu parkurunda bayıldı. 
     Abant İzzet Baysal Üniversitesi AİBÜ Beden Eğitimi ve Spor Yüksekokulu Müdürü ve ÇOMÜ Sınav Komisyonu Başkanı Prof.Dr.Gazanfer Doğu, 15'i kız 30 öğrenci alınacak Beden Eğitimi ve Spor Öğretmenliği Anabilim Dalı'na, 88'i kız 264 kişinin başvurduğunu söyledi. 
     Öğrencilerin 3 gün sürecek sınavlar sonrasında seçileceğini bildiren Prof. Dr. Doğu, ilk gün sınavlarında erkek öğrencilerin ilk aşamayı geçmek için 2 bin 800, kız öğrencilerin ise 2 bin metrelik parkuru koştuklarını ifade etti. 
     Öte yandan koşuya katılan erkek öğrencilerin bir bölümü ''dayanıklılık'' parkurunu tamamlayamadan bayıldı. Bayılan öğrencilere ilk müdahaleyi sahadaki sağlık görevlileri yaptı. İtirazları önlemek amacıyla sınavın tamamı, görevliler tarafından kameraya kaydedildi. 
     
     SINAVLAR, ERCİYES ÜNİVERSİTESİ TELEVİZYONU'NDAN... 
     Erciyes Üniversitesi EÜ Beden Eğitim ve Spor Yüksekokulu BESYO sınavında ise kızlar 800, erkekler ise 1500 metre koşu yaptı. 
     Antrenmansızlık ve sıcak havanın etkisiyle baygınlık geçiren adaylara, sahada bulunan sağlık ekipleri müdahale etti. 
     BESYO Müdürü Prof. Dr. Bekir Çoksevim, dün 100 metre koşularıyla başlayan sınava, 575 kişinin başvurduğunu, okula 50'si kız 140 öğrencinin alınacağı bildirdi. 
     ''Torpil'' iddialarına karşı sınavda son teknoloji ürünü cihazları kullandıklarını ifade eden Çoksevim, ''Koşuların başlangıç ve bitişindeki geçişleri, fotosele yapmaktayız. Fotoselin tespit ettiği zaman değerleri her aday için ayrı ayrı okunuyor'' dedi. 
     Sınavlar, Erciyes Üniversitesi Televizyonu'ndan canlı yayınlanıyor. 
     
</TEXT>
</DOC>
