<DOC>
<DOCNO> 380593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko57.html </URL>
<DATE> 2005/09/22/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Kemal Uzan'ın itirazına red... 
</HEADLINE>
<TEXT>

     Uzan Grubu varlıklarından Standart Alüminyum Fabrikası'nın Tasarruf Mevduatı Sigorta Fonu TMSF tarafından satışına yapılan itiraz, Yargıtay tarafından reddedildi. 
     TMSF'den yapılan açıklamada, İmar Bankası hakim ortaklarından Fon alacaklarının tahsili amacıyla 4389 sayılı Bankalar Yasası'nın 15 7.a maddesi çerçevesinde satışa sunulan Uzan Grubu varlıklarından Standart Alüminyum Fabrikası'nın satışının Yargıtay tarafından onaylandığı bildirildi. 
     Alüminyum levha ve folyo üretimi yapan fabrikanın 8 Haziran 2005 tarihinde açık artırma yöntemi ile satışı ihalesinde 62 milyon 750 bin YTL'ye Assan Alüminyum'a satıldığı anımsatılan açıklamada, Kemal Uzan tarafından 15 Haziran 2005 tarihinde Gebze İcra Hakimliği'ne şirketin ortağı sıfatı ile ihalenin feshi davası açıldığı ve davanın mahkemece reddedildiği kaydedildi. 
     Yargıtay 12. Hukuk Dairesi'nin 2005 18665-17375 sayılı kararı ile mahkeminin kararını onaylayarak, TMSF'nin satışında hukuki bir engel olmadığına karar verdiği belirtilen TMSF açıklamasında, Yargıtay kararında, ''Tarafların karşılıklı iddia ve savunmalarına, dayandıkları belgelere, temyiz olunan kararda yazılı gerekçelere göre yerinde bulunmayan temyiz sebeplerinin reddiyle usul ve kanuna uygun mahkeme kararının onanmasına 16 Eylül 2005 gününde oybirliğiyle karar verildi'' ifadesine yer verildiği bildirildi. 
     Açıklamada, ''Yargıtay 12. Hukuk Dairesi'nin bu kararı, 4389 sayılı Bankalar Kanunu'nun 15 7.a maddesi çerçevesinde kamu alacaklarının tahsili amacıyla satışa sunulan Uzan varlıklarının satılmasının önünde hukuki bir engel olmadığını bir kere daha ortaya koymuş oldu'' değerlendirmesi yapıldı. 
     
</TEXT>
</DOC>
