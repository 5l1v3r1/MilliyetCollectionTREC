<DOC>
<DOCNO> 359540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/siyaset/siy04.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'ten 3 vali adayına veto 
</HEADLINE>
<TEXT>


Sezer, taslak valiler kararnamesinde ismi geçen 2'si kaymakam 3 adayın vali olmasını onaylamadı 

TOLGA ŞARDAN Ankara 


Son dönemde veto ettiği birçok yasanın gerekçesinde "tarafsız Cumhurbaşkanlığı'nın denetimine" vurgu yapan Cumhurbaşkanı Ahmet Necdet Sezer'in İçişleri Bakanlığı'nın hazırladığı taslak valiler kararnamesinde ismi geçen 3 vali adayını "veto" ettiği öğrenildi. Vali olması uygun görülmediği belirtilen 3 kişiden ikisinin kaymakam olduğu kaydedildi. 
İçişleri Bakanlığı kulislerine yansıyan bilgilere göre, bakanlık bir süre önce dar kapsamlı bir valiler kararnamesi taslağı hazırladı. Taslak, Başbakanlık'ın görüşü alındıktan sonra "görüş" için geçen hafta Köşk'e gönderildi. Köşk'te yapılan incelemede 3 vali adayına uygun görüş verilmedi ve taslak geçen salı, İçişleri Bakanlığı'na gönderildi. 

3 vali adayı 
Cumhurbaşkanlığı'nca "uygun görüş verilmeyen" 3 vali adayının İstanbul Bahçelievler Kaymakamı Turhan Ayvaz, Bursa Osmangazi Kaymakamı Sebahattin Öztürk ve İçişleri Bakanlığı Teftiş Kurulu Başkan Vekili Kerem Al olduğu öğrenildi. 


</TEXT>
</DOC>
