<DOC>
<DOCNO> 361242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/spo03.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Golcülerin pas kavgası 
</HEADLINE>
<TEXT>


Hakan Şükür ile Necati Ateş, idmanda tartıştı. Kaptan, uygun durumda olduğu halde pas atmayan takım arkadaşına çıkışınca ortalık karıştı 

ERHAN TELLİ 


Galatasaray'da futbolcular o kadar hırslandı ki, minyatür kale maçlarda bile birbirleriyle tartışmaya başladı. Bu sezon başarılı olmak için koşullanan Sarı - Kırmızılılar'ın dünkü antrenmanında, yenilgiyi hazmedemeyen Hakan Şükür, uygun durumda olduğu halde kendisine pas atmayan Necati ile tartıştı. 
Forvet ve defans oyuncularını ayıran Teknik Direktör Eric Gerets, oyuncularına üçe üç minyatür kale maç yaptırdı. Tomas, Cihan ve Orhan Ak'ın bulunduğu grup, Ümit Karan, Hakan Şükür ve Necati'nin bulunduğu gruba gol yağdırınca, Kaptan Hakan ile Necati saha içinde tartışmaya başladı. Ağız dalaşı, saha dışında da devam etti. Kaptan'ın pas atmadığı için çıkıştığı Necati, uygun pozisyonda olmadığı için topu aktaramadığını söyleyince tartışma büyüdü. 
Hakan Şükür, sinirle elindeki topu havaya doğru fırlattı. İkili arasındaki tartışma daha sonra son buldu. 
Hakan, Roda maçında da gerekli pas alamadığı için yine aynı futbolcuyu azarlamış, dikkatli olmasını söylemişti. 
Gerets, sabah çalışmasında futbolcularını tek tek uyararak, yapılması gerekenleri bir bir anlattı. 

Gonzalez yine gündemde 

Galatasaray, transferde gözünü yine Inter'in yıldızı Kily Gonzalez'e dikti. Arjantinli futbolcunun, Sarı - Kırmızılı kulüple yaptığı ilk görüşmelerde yeşil ışık yaktığı ancak asıl önemli problemin kulübü olduğu bildirildi. 
2007 yılına kadar Inter ile sözleşmesi bulunan Kily Gonzalez'in bonservis ücretinin 7 milyon dolar olduğu öğrenildi. Galatasaray'ın bu parayı ödemek istemediği ve yıldız oyuncuyu kiralamayı planladığı ifade edildi. Ancak Inter'in şu ana kadar bu teklifle gelen tüm kulüpleri geri çevirdiği kaydedildi. 
Sarı - Kırmızılı yönetim adına temasları Haim Fresco'nun Monaco'dan sürdürdüğü belirtildi. Fresco'nun, Kily Gonzalez ile her konuda anlaşmaya vardığı ancak Inter'i ikna etmekte zorlandığı öğrenildi. İki kulüp arasında önümüzdeki günlerde kıran kırana pazarlıkların yaşanacağı bildirildi. 

Juventus devre dışı 

Robert Pires'in transferinde Galatasaray'ın önündeki önemli engellerden biri devre dışı kaldı. Patrick Vieira ile anlaşmaya varan Juventus, Pires ile kesinlikle ilgilenmediğini açıkladı. Siyah - Beyazlı ekibin transferlerinde en yetkili isim olan Genel Direktör Luciano Moggi, 31 yaşındaki Fransız yıldızın gündemlerine girmediğini belirterek, "Pires ile temasımız olmadı. Kendisi ile ilgilenmiyoruz" diye konuştu. 

Cim-Bom'un son sınavı 

Galatasaray, bu akşam Belçika 2. Ligi takımlarından FC Heusden ile oynadıktan sonra yurtdışı kampını noktalayacak. Türkiye saatiyle 20.00'de başlayacak karşılaşmayı Lig TV naklen yayınlayacak. Hollanda'dan bu sabah Belçika'ya geçecek olan Sarı - Kırmızılılar, Genk'teki maçın ardından Brüksel'e giderek geceyi havaalanı otelinde geçirecek. Cim - Bom yarın sabah yurda dönecek. 

İlk gün 500 milyar lira 

Cim - Bom, yeni sezonun kombine bilet satışlarına dün başladı. Sarı - Kırmızılılar, ilk gün sonunda 500 milyar liralık hasılat elde etti. Ali Sami Yen Stadı'nın satışa çıkan kartlara üç taksit uygulanırken, sadece bir bankanın kredi kartlarının kullanılması tepki aldı. Galatasaray, geçen yıl da ilk gün satışından 510 milyar lira hasılat gerçekleştirmişti. 

'Kader, kısmet işi' 

29 yaşında Galatasaray'a gelen Altan, "Geç kalmış bir transfer olarak görülebilir, ama her şey kader, kısmet. Demek zamanı bugünmüş" dedi 

Konyaspor'dan Galatasaray'a gelen Altan Aksoy, futboldan zevk almak ve futboluyla zevk vermek için oynadığını söyledi. 
29 yaşında olduğunu hatırlatan Sarı - Kırmızılı oyuncu, "Bu transfer geç kalmış bir transfer olarak görülebilir. Çoğu insan bana 'Neden daha önce büyük bir takıma gelmedin' diye soruyor. Ama her şey kader, kısmet. Demek ki zamanı bugünmüş. Sonunda bir İstanbul kulübünde oynamak kısmet oldu" dedi. 
10 numara konusuna da açıklık getiren Altan, şunları söyledi "Bir 10 numara meselesidir sürüp gidiyor. Yıllarca o bölgede forma giydim. Benim için yabancı bir yer değil. Gerets görev verirse, 10 numara da oynarım, sol kanat da oynarım, benim için fark etmez." 
Rıdvan Dilmen hayranı olduğunu ve kendine Dilmen'i idol aldığını belirten tecrübeli oyuncu, "Yeteneklerimin farkındayım. O yüzden hücum oynamak benim için en zevkli şey. Zaten ben futbolu zevk almak için oynuyorum. Seyredenlere keyif vermek istiyorum. Benim hayat felsefem bu" diye konuştu. 

Rakip forvete kırmızı ışık 

Galatasaray'ın geçen sezon en sorunsuz bölgesi olarak gösterilen savunmanın iki belkemiği Tomas ve Song, bu yıl için de taraftara güvence verdi. 
Sarı - Kırmızılılar'a geçen yıl gelen ve ortaya koydukları futbolla büyük başarı sağlayan iki yabancı, takımdan kaçan Ribery ve Mondragon'un aksine, Galatasaray'da çok mutlu olduklarını belirtti. 
Yeni sezonda rakip forvetlere kolay kolay geçit vermeyeceklerini iddia eden Tomas ve Song, yeni sezonda daha uyumlu bir futbol sergileyeceklerini belirtti. 
Galatasaray'ın Türkiye Kupası'nı kazanmasında ve şampiyonluk yarışını sonuna kadar kovalamasında önemli pay sahibi olan ikili, bu yıl da kilit görevini başarıyla üstleneceklerini ifade etti. 
Stjepan Tomas, partneri Song'un kampa yeni katıldığını, ilerleyen günlerde yine istikrarlı bir performans göstereceklerini belirterek, "Geçen sene kısa sürede uyum sağladık. Artık birbirimizi daha iyi tanıyoruz. Bu sezon da başarımızın süreceğine inanıyorum" diye konuştu. 
Hırvat oyuncunun mesajına katılan Song da şu ifadeleri kullandı "Rakiplerimiz, geçen yıl olduğu gibi bu sezon da Galatasaray savunmasını aşmakta zorlanacak. Kalemizi kolay kolay gole açmayacağız." 

Şok istifa 

ERHAN TELLİ 

Galatasaray'da dün akşam yapılan yönetim kurulu toplantısında Adnan Öztürk görevinden istifa etti. 
Bu karar Sarı - Kırmızılı yönetimde büyük bir şok etkisi yaratırken Canaydın'ın, Öztürk'ü bu kararından vazgeçirmeye çalıştığı ancak engel olamadığı öğrenildi. Yönetici Adnan Öztürk, Ribery'nin Metz'ten transferinde büyük rol oynamış, önceki gün de bu futbolcunun geri döndürülmesi için Fatih Gökşen ile birlikte Fransa'da görüşmelerde bulunmuştu. Öztürk, istifasını doğrularken herhangi bir açıklama yapmadı. 
Bu arada Fatih Gökşen'in istifa etmeyi düşündüğü belirtildi. 


</TEXT>
</DOC>
