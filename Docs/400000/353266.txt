<DOC>
<DOCNO> 353266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonsiy03.html </URL>
<DATE> 2005/06/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Aksu Haziran ayı sonunda emniyet teşkilatına 6 bin 234 polis katılacak 
</HEADLINE>
<TEXT>

     İçişleri Bakanı Abdülkadir Aksu, bu ayın sonunda emniyet teşkilatına 6 bin 234 polisin katılacağını bildirdi. 
     DYP Denizli milletvekili Ümmet Kandoğan'ın yazılı soru önergesini yanıtlayan Aksu, 58. Hükümetin kurulduğu Kasım 2002 tarihi itibariyle kalkınmada öncelikli illerde 50 bin 578 olan polis memuru sayısının Nisan 2005 tarihi itibariyle 50 bin 1 olduğunu belirterek, şunları kaydetti 
     ''Halen polis meslek yüksek okullarında Öğrenim gören 6 bin 234 öğrenci, 2005 yılı Haziran ayı sonunda Emniyet Teşkilatına katılacaktır. 
     2005 yılında polis meslek eğitim merkezlerine alınacak 2 bin öğrencinin de 6 aylık eğitimden geçirilerek yıl sonuna kadar Emniyet Teşkilatına katılması planlanmaktadır. Bu okullara alınacak öğrenci sayısının, teşkilatımızdan emekli olanlar, çeşitli sebeplerden dolayı ayrılanlar ile nüfus artışı gözönünde bulundurularak yıllara göre arttırılması durumunda, Emniyet Teşkilatının, dolayısıyla kalkınmada öncelikli illerin ihtiyacı olan personel sayısı dengelenmiş olacaktır.'' 
     
</TEXT>
</DOC>
