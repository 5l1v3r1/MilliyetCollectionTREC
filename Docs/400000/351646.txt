<DOC>
<DOCNO> 351646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/dunya/dun01.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ve AB tarafı restleşti 
</HEADLINE>
<TEXT>


Türkiye - AB Karma Parlamento Komisyonu'nun İstanbul toplantısında, 'Reformlar yavaşladı, Ermeni konferansının iptali hayal kırıklığı yarattı ve AB cehaleti var' suçlamalarına Türk tarafı, 'Saygılı olun, reformları kimseden öğrenecek değiliz' karşılığını verdi 

ŞÜKRAN PAKKAN İstanbul 


Türkiye - AB Karma Parlamento Komisyonu'nun KPK 54. toplantısında taraflar sert açıklamalarda bulununca, karşılıklı olarak üslup da sertleşti. Karma Parlamento Eşbaşkanı Joost Lagendijk başta olmak üzere AB kanadı, Türkiye'nin reformları yavaşlattığını ifade etti ve ertelenen Ermeni konferansı ile Başmüzükereci Ali Babacan'ın toplantıya katılmaması konusunda eleştiriler yöneltti. Türkiye heyeti ise, 'ders verir tarzda' diye nitelenen üsluba tepki gösterdi. 
Mövenpick Otel'de başlayan toplantıda Eşbaşkanı Joost Lagendijk, KPK Eşbaşkanı Prof. Dr. Aydın Dumanoğlu, AB Bakanlar Konseyi adına Sjoerd Gosses, AB Komisyonu Türkiye Daimi Temsilcisi Hansjörg Kretschmer ve Türkiye'nin AB nezdindeki Daimi Temsilcisi Büyükelçi Oğuz Demiralp katıldı. 

'İvme değişti mi ' 
Lagendijk konuşmasında, Türkiye'nin çok az ilerleme kaydettiğinin konuşulduğunu söyleyerek, "17 Aralık'tan önceki ivme değişti gibi görülüyor. Siz reform sürecine devam etmeyi düşünüyor musunuz " dedi. Lagendijk, ertelenen Ermeni konferansıyla ilgili olarak da "Konferansı duyduğumda çok memnun olmuştum. Umarım bu iptal değil, ertelemedir" diye konuştu. Lagendijk, "Babacan'ın aramızda olmaması beni hayal kırıklığına uğrattı" diye ekledi. Kretschmer ise, "Türkiye'de AB'nin ne olduğunu bilmeyenler var. Bir tür Türkiye'de AB cehaleti var" dedi. Ermeni konferansının ertelenmesinin Avrupa kamuoyunda olumsuz bir etki yarattığını söyleyen Kretschmer, "Türkiye'nin en erken katılım süreci, uzun görünse de 9 yıldır. Ben Türkiye'nin başarılı olacağına inanıyorum. Türkiye için önemli olan, ev ödevlerini yapmasıdır" şeklinde konuştu 

'Kopenhag kriterleri' 
Gosses de, aslında Türkiye'nin Kopenhang kriterlerini tamamlamadığını söyleyerek, "Türkiye, kendisine müzakere tarihi verilecek kadarını yerine getirdi" dedi. 
Demiralp ise, reform sürecine ilişkin eleştirilere, "Türkiye demokrasiyi, insan haklarını kendisi için istemektedir. Burada önemli olan üsluptur. Türk halkına ders verir gibi bir üslupla diyaloğa girilirse verimli bir sonuç sağlanmayabilir" diye konuştu. CHP Milletvekili Onur Öymen ise, "Lütfen saygılı bir dil kullanalım. Reformları kimseden öğrenecek değiliz" dedi. 


</TEXT>
</DOC>
