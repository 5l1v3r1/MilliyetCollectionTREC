<DOC>
<DOCNO> 386600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun11.html </URL>
<DATE> 2005/10/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
BM Türkiye ve Romanya'da büyük bir salgın beklenmiyor 
</HEADLINE>
<TEXT>

     Birleşmiş Milletler BM Gıda ve Tarım Örgütü FAO , Türkiye ve Romanya'nın kuş gribi hastalığına etkin şekilde müdahale etmesinden ötürü, Asya'da geçmiş yıllardaki gibi büyük bir salgın beklenmediğini bildirdi. 
     Merkezi Roma'da bulunan FAO'nun Hayvan Üretimi ve Sağlığı Direktörü Dr. Samuel Jutzi, New York Times gazetesine yaptığı açıklamada, Türkiye ve Romanya'nın kuş gribi hastalığının kontrol altına alınması için çabuk ve etkin şekilde harekete geçtiklerini, bu nedenle Asya'da önceki yıllardaki gibi büyük bir salgın beklemediklerini belirtti. 
     Virüsün bir sonraki durağının büyük olasılıkla Türkiye'nin komşuları ve Afrika ülkeleri olacağını söyleyen Jutzi, çünkü virüsü taşıdığına inanılan göçmen kuş sürülerinin kış nedeniyle güneye doğru hareket ettiklerini kaydetti. 
     Jutzi, bunun bir hayvan hastalığı ve hayvan sağlığı sorunu olduğunu söylemeye devam edeceklerini belirterek, amaçlarının insan sağlığını tehdit etmesine engel olmak olduğunu ifade etti. 
     Bu virüsün mutasyona uğrayarak insan sağlığına tehdit oluşturmasına engel olmak için en iyi yolun, hayvanlarda kontrol ve yayılmasını önlemek olduğunu vurgulayan Jutzi, bunun için BM'nin 2 yıl önce istediği 175 milyon dolarlık kaynağa karşın üye ülkelerin sadece 30 milyon dolar sağladıklarının altını çizdi. 
     FAO yetkilisi, virüsün kontrol altına alınması için topladıkları mali kaynağın, birçok ülkenin ilaç stoklama için ayırdıkları parayla karşılaştırıldığında komik olduğunu belirterek, ''Uluslararası toplum, sadece salgına hazırlığa yatırımdan çok salgının önlenmesine yönelik yatırım yapmalı'' diye konuştu. 

     
</TEXT>
</DOC>
