<DOC>
<DOCNO> 352299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo36.html </URL>
<DATE> 2005/06/15/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Diyarbakırspor, Hasan Özer ve Ahmet Çalışır'ı renklerine bağladı... 
</HEADLINE>
<TEXT>

     Birinci Süper Futbol Ligi'nde kalmayı son hafta maçıyla başaran Diyarbakırspor, teknik direktör Hüseyin Kalpar ile 1 yılı opsiyonlu olmak üzere 2 yıllık sözleşme imzalarken, Akçaabat Sebatspor'dan Hasan Özer ve Çaykur Rizespor'dan Ahmet Çalışır'ı da renklerine bağladı. 
     Teknik direktör Hüseyin Kalpar ile Hasan ve Ahmet, Diyarbakırspor Kulübü Başkanı Abdullah Akyıl ve yönetim kurulu üyelerinin katılımıyla İstanbul'da düzenlenen törende sözleşme imzaladı. 
     Akyıl, törende yaptığı konuşmada, yeni yönetimle kulübün kan değişimine gittiğini belirterek, şunları kaydetti 
     ''Yeni transferlerimizin takıma güç katacağına inanıyorum. Transferlerimiz devam edecek. 6-7 futbolcu daha almayı düşünüyoruz. Özellikle gençlere büyük önem veriyoruz. Geçen sezon yaşadığımız korkuyu bir daha yaşamamak için çok iyi bir takım oluşturma çabasındayız.'' Akyıl, başarılı olmak için altyapıya önem verilmesi gerektiğini vurgulayarak, ''Bu konuda çok büyük sorunlar yaşıyoruz. Özellikle tesislerimizin olmayışı, altyapı çalışmalarına başlamamızı engelliyor. Biz bu sene tesisleşmeyi sağlayarak bu sorunu aşmaya çalışacağız'' dedi. 
     Akyıl, hedeflerinin Gençlerbiriliği ve Gaziantepspor gibi kendi ayakları üzerinde duran ve kendi kaynaklarından beslenen bir takım yaratmak olduğunu ifade ederek, ''Bize devlet takımı diyorlar, kesinlik böyle birşey söz konusu değil. Bu konuda herkesi sağduyuya çağırıyoruz. Asılsız iddialar bizi olumsuz etkiliyor. Oysa biz iş olanakları kısıtlı ve sosyal hayatı pek olmayan bir şehir için çok önemliyiz'' diye konuştu. 
     Futbolcular Hasan ve Ahmet, Diyarbakırspor'un başarısı için ellerinden geleni yapacaklarını belirtirlerken, teknik direktör Hüseyin Kalpar, Diyarbakırspor'a yabancı olmadığını belirterek, ''Daha önce de Diyarbakırspor'u çalıştırdım. Bu takımın başarısı için hep birlikte çok çalışacağız'' dedi. 
     
</TEXT>
</DOC>
