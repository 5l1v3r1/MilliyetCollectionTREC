<DOC>
<DOCNO> 371408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/yazar/asik.html </URL>
<DATE> 2005/08/20/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Formula uyarısı 
</HEADLINE>
<TEXT>


Formula başlarken, internette bu yarışa katılacak Türk sürücülere yönelik önemli uyarılar yer alıyor. Gerçi bu yarışlarda henüz Türk sürücü yok. Bizimkiler henüz anayollarda yarışıyor. Ama mesela dedik... Uyarıları sıraladık 
- Türk pilotlar yarış araçlarının bagajlarında mangal bulunduramayacaklar... 
- Otomobilde teyp amfi teşkilatı varsa söktürülecek. Dikiz aynasında mini vantilatör, kafasını sallayan köpek ve boş CD asılı bulunduran yarışa alınmayacak. 
- Araçların arkasında bulunan varsa tabii ki "Canısı, Var ya, Deli Yürek, Bir sana doyamadım, bir de sabah uykusuna, Günahk r sokakların tövbek r çocuğu Muhittin, O şimdi asker, 81 3 tertip İdris, Anan da sollardı, Beni takip etme, ben de kayboldum..." gibi ibareler acilen kazınacak. 
- Pit stop alanında tamir bakım amaçlı kısa süreli mola teknik ekipten, usta gelmişken bir de karbüratöre bakıver gibi taleplerde bulunulmayacak. 
- Asla yabancı pilotun arabasına yaklaşıp usta kaç yapıyor bu bizim Almanya'daki kayınçoda bunun aynısı var gibi sohbetlere girilmeyecek... 
- Start verildiği anda arkadan 'düüüt' diye korna ile uyarı yapılmayacak. 
Adamların gözü kör mü, o da farkında herhalde start sinyalinin yandığının... 

Alman siyasetçi Claudia Roth, Türklerin oyunu almak için döner kesmiş. 
Kadın bilmiyor... Türklerin oyunu almak için ekmek arası döner ısmarlaması lazım... 
Haldun Ertem 

Yazın kavurdukları Türkiye Odalar Birliği Başkanı Rifat Hisarcıklıoğlu, muhalefet lideri değil. Nihayet iktidarla iyi ilişkileri olan bir işadamı... Ve işadamlarının temsilcisi... Hisarcıklıoğlu, Yavuz Donat'a ülkenin genel durumunu anlatırken diyor ki 
- İç piyasada daralma, ithalatta aşırı patlama var. Tarımda çok büyük bir rahatsızlık gözlüyorum. Ürün geçen yılki fiyatın altında... 
Sıcak yaz deniz kıyılarındaki tatilcileri değil, tarladaki çiftçiyi kavuruyor. Ne var ki, artık çiftçinin durumu, üreticinin hali, emekçinin dramı pek medyaya haber olmuyor... Bakalım nereye... 

Türkiye kara paranın cenneti olmuş. 
Bu cennete girmek için sevap işlemeye de gerek yok, günah işleyin yeter 

Trafik sinyali... İzzet Suner, bizim vahşi trafik düzenini uygarlaştırmak için düşünülen, "İlköğretim okullarına trafik dersi konulsun" önerisini desteklediğini yazıyor. 
Okurumuz trafik keşmekeşinden yakınırken, özellikle sinyal hatalarından örnekler veriyor. Öneriyi destekliyoruz. Konuyu da bir fıkrayla tatlandırıyoruz. 
Yolun ortasına işeyen köpeği ezen sürücü, ifadesinde kendisini şöyle savunuyor 
- Ben onu sağa dönmek için sinyal veriyor sandım... 

İzmir'e çağrı... Uluslararası Üniversite Oyunları'nın UNIVERSIADE açılış töreninde Urartular, Göktürkler, Lidya, Bizans, Roma, Piri Reis, Mevlana, 3. Selim vardı. Atatürk ve Cumhuriyet yoktu. AKP'nin İzmir Belediye Başkanı adayı ve UNIVERSIADE İcra Kurulu Başkanı Taha Aksoy'un beyanına göre, "Cumhuriyet ve Mustafa Kemal, milliyetçi öğeleri çağrıştırdığı için" törende kullanılmamıştı. Hatırlayacaksınız. İstanbul'daki Dünya Mimarlık Kongresi davetlilerine dağıtılan 'Kent Rehberi'nde de Cumhuriyet dönemi kötüleniyordu. Belli ki, bunlar tesadüf değil iktidar politikasıydı... 
İşçi Partisi İzmir İl Örgütü UNIVERSIADE'ın kapanış törenine ellerinde bayraklar ve Atatürk posterleriyle katılıyor. Cumhuriyet'e inanmış İzmirliler, kapanış töreninde mümkün olduğunca çok sayıda hazır bulunmalı, Atatürk'ü görmek ve anımsamak istemeyenlere O'nu posterlerle anımsatmalıdır. 

Atatürk belgeseli ARTE televizyonunda 14 Eylül'de bir Atatürk belgeseli yayımlanacak. "Mustafa Kemal Atatürk Bir Cumhuriyet'in Doğuşu" adlı belgeselin yapımcısı Severine Labat, yaptığı basın toplantısında diyor ki 
- Türkiye, bugün AB'ye girecek durumda olmasını Atatürk'e borçludur... 
Sanırız, milletimiz bundan sonra Atatürk'ü artık yabancıların yapıtlarından öğrenecektir. Çünkü iktidar Atatürk'ü ve Cumhuriyet'i tarihten silme hevesindeki yabancı kültürün uzantılarının elindedir... 
Ve bir merak Acaba ARTE'nin yayımlayacağı Atatürk belgeseli, ne zaman hangi kanaldan Türk kamuoyuna aktarılacak 

Başbakanlık binasında kadınlara özel mescit açılmasını yorumlayan ilahiyatçılar, "Mescitte kadın erkek ayrımı yapılmaz" demiş 
Epey aşama kaydedildi... Başbakanlık'ta mescit açılır mı açılmaz mı tartışmasından, kadınlara ayrı mescit olur mu, olmaz mı tartışmalarına geçtik. 
Arif Ayhan 



</TEXT>
</DOC>
