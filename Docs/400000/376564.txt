<DOC>
<DOCNO> 376564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/dunya/adun.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Destek azalıyor 
</HEADLINE>
<TEXT>


9 AB ülkesinde Türkiye'nin üyeliğine destek bir yılda yüzde 30'dan yüzde 22'ye geriledi, karşı olanların oranı da yüzde 20'den 29'a çıktı. Kararsızlar yüzde 42 

GÜVEN ÖZALP Brüksel 


Alman Marshall Fonu tarafından yayımlanan "Transatlantik Eğilimler 2005" başlıklı rapor, Avrupa Birliği'nde AB Türkiye aleyhine yürütülen kampanyaların beklenen olumsuz etkiyi yarattığını ortaya koydu. Araştırmanın yapıldığı 9 AB ülkesinde Türkiye'nin Birlik üyeliğine verilen destek "istisnasız" biçimde düşüş gösterdi. Türkiye'ye bu 9 ülkede verilen desteğin ortalama oranı geçen yıla oranla 8 puanlık bir düşüşle yüzde 22'ye geriledi. Üyeliğin AB açısından iyi mi kötü mü olacağına karar veremeyenlerin oranının ortalama yüzde 42 olması da dikkat çekici. Son dönemdeki gelişmeler Türk kamuoyunu da AB üyeliğinden belli ölçüde soğuttu. 2004'te aynı kurum tarafından yapılan araştırmanın sonucu, Türkiye'de AB üyeliğine verilen desteği yüzde 73 olarak gösterirken, bu yıl bu oran yüzde 63'e geriledi. 
Fransa, Almanya, İtalya, Hollanda, Polonya, Portekiz, Slovakya, İspanya ve İngiltere'de 2005'in mayıs ve haziran aylarında yapılan araştırmada, Türkiye'nin AB üyeliğine bakış şu şekilde belirginleşiyor 

FRANSA 
EVET 11 HAYIR 47 
Türkiye'nin AB üyeliğine destek verenlerin oranı yüzde 11. Bu oran bir önceki yıla göre 5 puan oranında bir düşüş yaşandığını gösteriyor. Üyeliğe karşı çıkanların oranı ise bir önceki yıla göre 12 puanlık bir artış göstererek yüzde 47'ye ulaşmış. 

ALMANYA 
EVET 15 HAYIR 40 
Türkiye'ye destek verenlerin oranı 2004'te yüzde 26 olarak belirlenirken, 2005'te bu oran yüzde 15'e düşmüş. Buna karşın 2004'te Türkiye'nin üyeliğine karşı çıkanlar yüzde 28 olarak belirlenirken, bu oran bu yıl yüzde 40'a ulaşmış. 

İNGİLTERE 
EVET 32 HAYIR 19 
Türkiye'nin üyeliğine en çok destek İngiltere'den geliyor. Destek oranı yüzde 32 oranında olurken, geçen yıla oranla düşüş sadece bir puanla sınırlı kalmış. İngiltere'de Türkiye'ye karşı çıkanların oranında ise 2004'e göre 10 puanlık bir artışla yüzde 19'a çıkmış. 

İTALYA 
EVET 31 HAYIR 21 
2004'te yüzde 45 olan destek oranı bu yıl yüzde 31'e düşmüş. Karşı çıkanların oranında ise 4 puanlık bir artış var. Bu artışla üyeliğe karşı çıkanların oranı yüzde 21 olmuş. 

HOLLANDA 
EVET 25 HAYIR 33 
Türkiye aleyhindeki kampanyaların en sert biçimde yürütüldüğü bu ülkede üyeliğe verilen desteğin yüzde 34'ten yüzde 25'e gerilediği gözlemleniyor. Türkiye'ye karşı çıkanlar ise yüzde 20'den yüzde 33'e çıkmış. 

POLONYA 
EVET 22 HAYIR 20 
Türkiye'ye destek yüzde 22 oranında. Bu 2004'e oranla 5 puanlık bir düşüşü gösteriyor. Karşı çıkanların oranı ise yüzde 13'ten yüzde 20'ye ulaşmış. 

PORTEKİZ 
EVET 16 HAYIR 16 
Bir puanlık düşüşle destek verenlerin oranı yüzde 16 olarak belirlenmiş. Karşı çıkanlar ise 5 puanlık bir artışla yüzde 16 oranına yükselmiş. 

İSPANYA 
EVET 26 HAYIR 23 
Destekte ciddi düşüşün gözlemlendiği bu ülkede destek oranı 2004'e oranla 13 puan düşerek yüzde 26 olmuş. Karşı çıkanlar ise yüzde 10'dan yüzde 23'e çıkmış. 

SLOVAKYA 
EVET 17 HAYIR 28 
Üyeliğe destek verenlerin oranında 5 puanlık bir gerileme yaşanmış ve bu oran yüzde 17 olarak belirlenmiş. Karşı çıkanlarda ise patlama yaşanmış. Türkiye'ye karşı çıkanlar 2004'te yüzde 9 iken 2005'te bu oran yüzde 28'e ulaşmış. 

Türkiye'nin imajı 

Almanya'nın Düsseldorf kentinde geçen şubat ayında düzenlenen bir karnavalda AB sağmal bir ineğe benzetilirken, fesli, şalvarlı ve bıyıklı bir erkek olarak sembolize edilen Türkiye de ineğin, üzerinde "sübvansiyonlar" yazan memesine asılmış olarak gösterilmişti. 

Ne İslam, ne yoksulluk, ne nüfus 

9 ülkenin ortalama verilerine göre, "Müslüman ağırlıklı bir ülke olarak Türkiye, AB'ye ait değildir" görüşüne destek verenler, bu görüşe karşı çıkanlardan daha az. Bu görüşe destek verenler yüzde 35'te kalırken, karşı çıkanlar yüzde 59'a ulaşıyor. Bu görüşe en fazla destek Fransa'dan 47 gelirken, en çok karşı çıkan ülke İtalya 68 olmuş. Bu görüşe katılanların Türkiye'deki oranı ise yüzde 42 olarak belirlenmiş."Türkiye, AB'ye entegre olamayacak kadar yoksul" görüşü ise 9 ülkede yüzde 29 destek bulurken, bu görüşe karşı çıkanlar yüzde 62 oranına ulaşıyor. Bu görüşe en çok Almanya yüzde 35 destek verirken, bu görüşe en az katılan ülke yüzde 67'yle İtalya oldu."Türkiye, AB'ye entegre olamayacak kadar kalabalık" görüşü de fazla destek bulmuyor. Bu görüşü destekleyenler yüzde 28'de kalırken, paylaşmayanlar yüzde 62'ye ulaşıyor. Bu görüş en çok İngiltere'de 34 paylaşılırken, en çok karşı çıkan ülke yüzde 71 ile Almanya oldu. 
Bu sonuçlar, AB ülkelerinde Türkiye'nin üyeliğine "Müslüman, yoksul ve kalabalık" olduğu için karşı çıkıldığı şeklindeki, pek sorgulanmadan genel kabul gören kanaati sarsacak nitelikte. 


</TEXT>
</DOC>
