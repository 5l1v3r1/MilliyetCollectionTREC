<DOC>
<DOCNO> 394737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun44.html </URL>
<DATE> 2005/11/14/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
İran Dini Lideri Hamaney, Ahmedinecad'ı savundu 
</HEADLINE>
<TEXT>

     İran Dini Lideri Ayetullah Ali Hamaney, ''Cumhurbaşkanı Mahmud Ahmedinecad'a yönelik eleştirileri haksız'' olarak değerlendirdi. 
     Devlet televizyonunun haberine göre Hamaney, cuma namazında verdiği vaazda, ''Herkes bu hükümeti desteklemeli. Hükümete, özellikle Cumhurbaşkanı Ahmedinecad'a karşı haksız açıklamalar yapıldığını biliyorum'' dedi. 
     Hamaney, Ahmedinecad'ın görevini yapabilmesi için ona şans, kaynak ve destek verilmesi gerektiğini belirterek, ''Beklentilerin seviyesi görülmedik biçimde arttı. Bu hükümetin sorumlu tutulamayacağı eksiklikler var, bu çok açık'' diye konuştu. 
     Ahmedinecad, geçen ay bir konferansta ''İsrail'in haritadan silinmesi'' gerektiğini söyleyince uluslararası toplumun ağır eleştirileriyle karşılaşmıştı. 
     İran Cumhurbaşkanı Ahmedinecad, içerde de bakanlar kurulunu eğitimli insanlar yerine müttefikleriyle doldurduğu gerekçesiyle eleştiriliyor. 
     
</TEXT>
</DOC>
