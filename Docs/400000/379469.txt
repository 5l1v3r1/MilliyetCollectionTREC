<DOC>
<DOCNO> 379469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur10.html </URL>
<DATE> 2005/09/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kavgacı yolcuya otobüste dayak 
</HEADLINE>
<TEXT>

     Neşet KARADAĞ DHA 

      HATAY’a giden yolcu otobüsünde kavga çıkardığı iddia edilen 26 yaşındaki Hasan Hüseyin Yılmaz yediği yumruk darbesiyle şoförün üzerine düşünce kazaya neden oldu. Öfkesine hakim olamayan otobüs şoförü ve diğer yolculardan tekme tokat dayak yediğini öne süren Yılmaz şikayetçi oldu. 
     Dün akşam saatlerinde Tarsus- Adana otoyolunun Ceyhan İlçesi yakınlarındaki bölümünde meydana gelen olayda, Mersin’in Kızkalesi’nde yaz tatilini geçiren kafeterya işletmecisi Hasan Hüseyin Yılmaz, oturduğu Antakya’ya dönmek için Mustafa Küçük yönetimindeki 06 HAS 19 plakalı yolcu otobüsüne bindi. Tarsus’ta aynı otobüse binen 4 kişinin kendisine ters bakmasına sinirlenen Yılmaz, iddiaya göre kavga çıkardı. 
     Yılmaz, kavga sırasında yediği yumruk darbesiyle otobüs şoförünün üzerine düşerek direksiyon kontrolünü yitirmesine yolaçtı. Kontrolden çıkan otobüs de plakası ve şoförün kimliği henüz saptanamayan önündeki kamyona çarparak kaza yaptı. 
     Her iki araçta hasarın meydana geldiği kaza üzerine, öfkesine hakim olamayan otobüs şoförü Küçük, muavini ve yolcular Yılmaz’ın üzerine saldırdı. Otobüsten inip kaçmaya çalışan Yılmaz’ı yakalayan yaklaşık 15 kişi tekme tokat dövdü. 
     Otoyoldan geçen otomobil sürücüleri tarafından linç edilmekten kurtarılan Yılmaz, Adana Devlet Hastanesi’ne getirildi. Yediği dayakla perişan olan Yılmaz, hastane polisine verdiği ifadede, Kızkalesi’nde beni 27 plakalı bir otomobille bazı kişiler takip ediyordu. Ben otobüse bindim. Tarsus’ta 4 kişi daha bindi. Bana şüpheli şekilde bakıyorlardı. Neden baktıklarını sorduğumda üzerime saldırdılar. Otobüs şoförünün üzerine düştüm. Kaza yaptık. Bu kez diğer yolcular ve şoför de bana saldırdı. Linçten yoldan geçenler kurtardı'' dedi. 
     Yılmaz'ın şikayeti üzerine olayla ilgili jandarma tarafından başlatılan soruşturma sürüyor. 
     
</TEXT>
</DOC>
