<DOC>
<DOCNO> 399447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonyas23.html </URL>
<DATE> 2005/11/30/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Titan Turuncu organik yağmurların hüküm sürdüğü süngerimsi dünya... 
</HEADLINE>
<TEXT>

     Satürn gezegeninin en büyük uydusu Titan'dan Huygens sondasının yolladığı verileri analiz eden uzmanlar, Titan'ı ''turuncu organik yağmurların hüküm sürdüğü süngerimsi dünya'' olarak nitelendirdi. 
     Nature dergisinin son sayısındaki habere göre, Huygens'in 14 Ocak 2005'te Titan'a inişi sırasında atmosferden geçerken 2 saat 28 dakika süreyle yolladığı bilgiler, Satürn'ün uydusunun turuncu renkli sis içinde yüzen, yağmurlarla düşen organik parçacıkların oluşturduğu süngerimsi toprağa sahip bir dünyayı akla getiriyor. Uydunun yüzeyini hafif rüzgarlar yalıyor. 
     Avrupa Uzay Ajansı görevlisi Jean-Marie Lebreton, Avrupa sondasının, üzerindeki aygıtlar sayesinde, atmosferden geçip yere indikten sonra da 72 dakika boyunca dünyaya yığınla veri geçtiğini, uzmanların derhal bu verileri incelemeye başladığını anlattı. 
     Bu analizlere göre, Titan'ın stratosferinde metanın hidrokarbüre dönüşmesi esasına dayalı bir kimya yapısı var. Metan, Titan'ın atmosferinde azottan sonra en fazla bulunan gaz. 
     Güneşten gelen morötesi ışınlara maruz kalan metan, hidrokarbüre, azot ve karbon bileşiklerine dönüşüyor, bunlar da 200 ila 300 km irtifada yoğunlaşarak organik materyal içeren turuncu renkli sisi oluşturuyor. Bu ''aerosoller'' sonra yağmur olarak yüzeye düşüyor, düştükleri yerde birikerek muhtemelen buz ve sıvılaşmış metandan oluşan süngerimsi bir tabaka oluşturuyor. 
     Uzmanlara göre, bu süreç Titan atmosferinden metanın kaçtığını ve yerinin doldurulması gerektiğini düşündürüyor. Durum böyle ise Titan'ın hemen yüzeyinin altında metan ya da karbon rezervleri bulunuyor olabilir. 
     Fiziksel verilere bakılırsa, ölçümler Titan'daki hava basıncının dünyadakinin 1,5 katı olduğunu gösteriyor. Uyduda hava sıcaklığı eksi 180 derece. Bu da, buzullardan su buharı, dolayısıyla da oksijen ortaya çıkmasını engelliyor. 
     Rüzgarlara gelince, uydunun dönüş istikametindeki rüzgarlar, 120 km irtifada, saniyede 120 metre saatte 430 km hızla esiyor. Rüzgar hızı, uydunun yüzeyinde ise ancak saniyede 1 metre olarak ölçüldü. 
     Titan'ın anlaşılması, dünya gezegeninin daha iyi anlaşılması bakımından yararlı olabilecek. Zira, Satürn'ün uydusu, güneş sisteminin dünyadan sonra atmosferinde ağırlıklı olarak azot bulunan tek gök cismi. Titan'da azottan sonra metan geliyor. Metan ise dünyadaki doğalgazın ana bileşeni. 
     
</TEXT>
</DOC>
