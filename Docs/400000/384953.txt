<DOC>
<DOCNO> 384953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/guncel/axgun01.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Plassnik'e bilezik' yuvasını yıkıyordu 
</HEADLINE>
<TEXT>


Şanlıurfa'da görevliyken bileziği hediye eden Konya Vali Yardımcısı Yalçın Bulut, 'Sana altınını, ona gümüşünü aldım' diyerek eşini ikna ettiğini söyledi 

TESLİME TOSUN Konya DHA 

Avusturya Dışişleri Bakanı Ursula Plassnik'in kolundan hiç çıkarmadığı Urfa işi gümüş bileziği 4 yıl önce Şanlıurfa Vali Yardımcısı Yalçın Bulut'un hediye ettiği, Bulut'un bunu kıskanan eşini, "Sana altınını, ona gümüşünü aldım" diye ikna ettiği ortaya çıktı. 
Şimdi Konya Vali Yardımcısı olan, Mayıs - 2001'de Dışişleri Bakan Yardımcısı olarak Şanlıurfa'ya geldiğinde 4 saat refakat ettiği Plassnik'e "Ursula" diye hitap eden Bulut, "Ursula, başbakanıyla birlikte Balıklıgöl'ü gezmek istedi. Valimiz, Başbakan'a eşlik etti. Bana da, 'Ursula Hanım'a eşlik edin' dedi" diye konuştu. 

'Son anda yetiştirdim' 
Ayrılma vakti gelince valiye, "İbrahim Peygamber'in cömertliğiyle tanınan bir yer burası. Bir hediye alalım" dediğini belirten Bulut, şöyle devam etti 
"Yanında Avusturya Başbakanı, tepesinde sıcak vardı. 'Ne yaparsan yap' dedi. Koştum, bir hediyelik eşya mağazasından, birkaç gün önce eşime hediye aldığım altın bileziğin aynısı olan gümüş bileziği aldım. En güzel şekliyle paket yaptırıp koşarak yetiştim. Otomobile binmek üzereyken, 'Bir sürprizim var' dedim. O telaşta incelik gösterip taktı. Hep takacağını söyledi." 
Evli ve 4 çocuk babası Bulut, Plassnik'in kartvizitini görünce eşinin, "Bu senin ne işine yarayacak " diye sorduğunu belirtip, "Anladım ki kıskanıyor. Ben de o gün yırttım attım" dedi. 



</TEXT>
</DOC>
