<DOC>
<DOCNO> 396451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/spor/spo03.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye tek suçlu değil' 
</HEADLINE>
<TEXT>


HALİL ÖZER 


Galatasaray Teknik Direktörü Gerets, İsviçre maçından sonra çıkan olayların faturasının Türkiye'ye kesilmemesi gerektiğini söyledi. Rize yolculuğu öncesi havaalanında açıklamalarda bulunan Gerets, "Türkiye'nin Almanya'ya gidememesi büyük kayıp. Gerçekten yazık oldu. Oysa Türkiye, 2002 Dünya Kupası'nda çok başarılı olmuş ve dünya futbolunda iz bırakmıştı. Fakat Türkiye tek suçlu değil. Olaylarda İsviçre'nin de suçu var. Ceza suçlu olan herkese verilmeli" dedi. 
Belçikalı hoca, maçın hakemi Bleeckere'yi de eleştirdi. Gerets, "Rövanştaki atmosferin yüksek olacağı biliniyordu. Bu nedenle maçın ağırlığını kaldıracak bir hakem atanmalıydı. Vatandaşım Bleeckere, Belçika için iyi bir hakem fakat maçı kaldıramadı. Belçika'da çalıştığım dönemde onunla yıldızım hiç barışmamıştı" diye konuştu. 

Necati - Ümit forveti 

Aslan'ın, Rize'deki gol silahları Necati ve Ümit olacak. Teknik Direktör Eric Gerets, belindeki spazm yüzünden kadroya alınmayan Hakan Şükür'ün yokluğunda Necati ile birlikte Ümit Karan'a 11'de forma verecek. Gerets'in, sakatlığı yüzünden oynayamayacak olan Hasan Şaş'ın yerine ise Ergün'e forma vermesi bekleniyor. Bu arada boğaz enfeksiyonu geçiren Heinz ile formsuz Volkan kadroya alınmadı. 

Çalışıp, gittiler 

Galatasaray dün sabah Florya Metin Oktay Tesisleri'nde yaptığı antrenmanla Rizespor maçı hazırlıklarını tamamladı. Gerets'in, basına kapalı çalışmada, 11'de sahaya süreceği futbolcularla yakından ilgilendiği öğrenildi. İdman ardından dinlenmeye çekilen sarı-kırmızılılar öğleden sonra Trabzon'a uçtu. Buradan yoğun güvenlik önlemleri altında Rize'ye geçen Cim Bom daha sonra kampa girdi. 

ÇAYKUR RİZE - GALATASARAY 

Kadrolar 
ÇAYKUR RİZE 
Zdravkov 
Yasin 
Beşir 
Alleyson 
Cem Baki 
Murat 
Ünal 
Fahri 
Serkan 
Douglas 
Okan 

GALATASARAY 
Mondragon 
Cihan 
Song 
Tomas 
Orhan Ak 
Altan 
Saidou 
İliç 
Ergün 
Necati 
Ümit Karan 

STAT Atatürk, SAAT 19.00, HAKEM Mustafa Çulcu, YAYIN Lig Tv SAKAT Hakan Şükür, Hasan Şaş Galatasaray CEZALI Gökhan Kaba Ç.Rize 


</TEXT>
</DOC>
