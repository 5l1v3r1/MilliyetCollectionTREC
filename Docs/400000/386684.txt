<DOC>
<DOCNO> 386684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy02.html </URL>
<DATE> 2005/10/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
CHP'den 3 yılda 3 parti çıktı... 
</HEADLINE>
<TEXT>

     3 Kasım 2002 seçimlerinden bu yana geçen üç yıllık sürede CHP’den 23 milletvekili istifa ederken, bu milletvekillerinin büyük bölümünün gerçekleştirdiği transferlerle üç parti TBMM’de temsil olanağı buldu. CHP’den son olarak Mersin Milletvekili Hüseyin Özcan’ın istifasıyla 3 Kasım seçimlerinden bu yana CHP’den ayrılan milletvekili sayısı 23’e ulaştı. 
     
     ANAP’TA 8 CHP’Lİ 

     Son olarak ANAP’a katılan Ankara Milletvekili Muzaffer Kurtulmuşoğlu’nun ardından dün de Hüseyin Özcan’ın ANAP’a katılmasıyla, ANAP, TBMM’de grup kurma olanağına kavuşurken, Özcan’ın katılımıyla 22. Dönem parlamentoya CHP’den giren 8 milletvekili ANAP’a geçmiş oldu. Kurtulmuşoğlu ve Özcan’ın dışında ANAP’ta bulunan eski CHP’li milletvekilleri şunlar 
     "Muhsin Koçyiğit, Züheyir Amber, Selami Yiğit, Muharrem Doğan, Hüseyin Güler, Turan Tüysüz." 
     
     SHP DE MECLİS’TE 

     CHP’de özellikle yerel seçim sonrası parti yönetimine karşı muhalefet hareketi içinde yer alan dört milletvekili de istifa ederek SHP’ye katıldı. Mustafa Sayar, Ahmet Güryüz Ketenci, Hakkı Akalın ve Ersoy Bulut’un SHP’ye katılımıyla SHP parlamentoda dört milletvekili ile temsil edilme şansını yakaladı. 
     
     A TAKIMI’NDAN YENİ PARTİYE 

     Deniz Baykal’ın 3 Kasım seçim sürecinde A Takımı’nda yer alan İstanbul milletvekili Yaşar Nuri Öztürk de CHP’den istifa etti. Ancak Öztürk başka bir partiye geçmek yerine yeni bir oluşum içine girdi ve Halkın Yükselişi Partisi’ni HYP kurdu. Halen Öztürk’ün genel başkanlığını yaptığı HYP parlamentoda bir milletvekili ile temsil ediliyor. 

ANKA 
     
</TEXT>
</DOC>
