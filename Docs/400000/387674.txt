<DOC>
<DOCNO> 387674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy20.html </URL>
<DATE> 2005/10/18/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Unakıtan taburcu oldu, eşi gözyaşlarını tutamadı... 
</HEADLINE>
<TEXT>

     Maliye Bakanı Kemal Unakıtan, bağırsak enfeksiyonuna bağlı aşırı su kaybı nedeniyle önceki gün kaldırıldığı Hacettepe Üniversitesi Hastanesi'nden taburcu edildi. 
     Hastaneden ayrılırken lobiye yerleştirilen kürsüden basına açıklama yapan Unakıtan, ''ağır bir ishal geçirdiği için su kaybı nedeniyle hastaneye kaldırıldığını'' söyledi. 
     Aşırı su kaybının ancak hastane ortamında telafisinin mümkün olduğunu anlatan Unakıtan, ''Yoğun bir ilgi ve bakımdan sonra bugün taburcu oluyorum'' dedi. 
     Hacettepe Üniversitesi Rektörü Prof. Dr. Tunçalp Özgen'e ve Hastaneler Genel Direktörü Prof. Dr. Uğur Erdener'e teşekkür eden Unakıtan, hastanede tedavi gören tüm hastalara da şifalar diledi. 
     Unakıtan, ''gece gündüz kendisin yalnız bırakmayan eşine'' teşekkür ederken, eşi Ahsen Unakıtan da gözyaşlarına engel olamadı. Bakan'a bu sözleri sırasında arkadan sarılan Ahsen Unakıtan, bir süre daha ağladı. 
     Hastalığının bütçenin hazırlık dönemine denk gelmesi nedeniyle ilginin arttığını da kaydeden Unakıtan, ''Çok şükür zamanında hazırlandı'' dedi. 
     Unakıtan daha sonra basın mensuplarına 2006 bütçesine ilişkin bilgi sundu. Bakan Unakıtan, toplantının sonunda rahatsızlığı nedeniyle ilk defa basın mensuplarından soru kabul etmeyeceğini belirtti. 
     Bu arada basın mensuplarının eşine yönelmesi üzerine Ahsen Unakıtan, yüksek sesle ''Tek bir şey söylemek istiyorum sayın bakan seni çok seviyorum'' dedi. 
     Ahsen Unakıtan, Kemal Unakıtan'ın durumunun şu an gayet iyi olduğunu ve merak edilecek bir durum bulunmadığını söyledi. 
     
</TEXT>
</DOC>
