<DOC>
<DOCNO> 374660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun10.html </URL>
<DATE> 2005/09/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Talim tayfunu da yıkıp geçiyor 
</HEADLINE>
<TEXT>

     ABD'yi yerle bir eden Katrina Kasırgası henüz etkisini yitirmeden, bir başka tayfun Tayvan'ı vurdu. Talim tayfunu, 2 kişinin ölümüne, 39 kişinin yaralanmasına yol açtı. 
     Doğudaki Hualien'den kuzeybatıya doğru giden tayfun yüzünden okullar, işyerleri, devlet daireleri ve borsa kapandı. 
     Hong Kong'da yayınlanan South China Morning Post gazetesinin internet sayfasında çıkan haberde, Talim tayfununun 250 kilometre yarıçapında bir girdap oluşturarak, hızı saatte 144 kilometreyi bulan rüzgarlara yol açtığı kaydedildi. 
     
     ÇİN'DE TAHLİYELER BAŞLADI 

     Bu arada Çin'de, Tayvan'ın kuzeyini vurduktan sonra Çin'in güneyine yönelmesi beklenen tayfun yüzünden 600 bin kişi tahliye edildi. 
     Çin Ulusal Meteoroloji Merkezi uzmanlarından Can Ling, Talim tayfununun bu yaz Çin'i vuracak en şiddetli fırtına olacağını belirtti. 
     Yeni Çin Haber Ajansı'nın bildirdiğine göre, Fujian eyaletinde en yüksek alarm düzeyi olan "siyah alarm" ilan edilirken, yetkililer, tayfunun toprak kayması, sel ve diğer hasarlara yol açabileceği uyarısında bulundu. Fujian eyaletinde orta şiddette rüzgarın ve yoğun yağışın etkisini göstermeye başladığı bildirildi. 
     Yetkililer, Talim tayfununun, temmuz ayında Fujian ve Zhejiang eyaletlerini vuran ve 17 kişinin ölümüne yol açan Haitang tayfunuyla benzer sonuçlara yol açabileceğini ifade etti. 
     Fujian eyaletinde 300 binden, Zhejiang eyaletinde de 291 binden fazla kişi, alçak bölgelerden güvenli yerlere nakledilirken, Zhejiang eyaletinde 30 bin balıkçı teknesi güvenli limanlara sığındı. 
     
</TEXT>
</DOC>
