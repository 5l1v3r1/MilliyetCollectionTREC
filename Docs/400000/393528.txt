<DOC>
<DOCNO> 393528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur25.html </URL>
<DATE> 2005/11/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Liseli kızın kaçırıldığı iddiası... 
</HEADLINE>
<TEXT>

     Zonguldak’ta lisede okuyan kızların arefe günü okulunun önünden kaçırıldığını ve bugüne kadar haber alamadıklarını öne süren bir aile, karakola başvurdu. 
     Anne Ayşe Çürük, AA muhabirine yaptığı açıklamada, Kız Meslek Lisesi 1. sınıf öğrencisi olan kızı Ayten Çürük’ten arefe günü olan 2 Kasım’dan bu yana haber alamadığını söyledi. 
     Kızının İstanbul’dan, Ramazan Bayramı dolayısıyla kente tatile gelen teyzesi Günnur A’nın eşi 32 yaşındaki K.A. tarafından arefe günü okulunun önünden kaçırıldığını iddia eden anne Çürük, kızının hayatından endişe duyduğunu belirtti. 
     Anne Çürük, AA muhabirine, kızı kaçırılmadan önce kızkardeşinin, eşiyle yeğeninin mesajlaştığından şüphelendiğini kendisine anlattığını, ancak kızının bu iddiayı kabul etmediğini söyledi. 
     Kızının evli bir kişiyle kaçacağına inanmadığını ifade eden Çürük, "Kızım kaçırılmıştır. Çünkü bu kişi kız kardeşimi de kaçırarak evlendi" dedi. 
     Baba Yaşar Çürük de haber alamadıkları kızlarının telefonundan bir süre sonra önce kendilerine iyiyim, kendi rızamla kaçtım şeklinde mesaj gönderdiğini belirterek, "Kızımın bulunması için karakola şikayette bulundum. Kızımın bulunması için bütün yetkililerden yardım bekliyorum" diye konuştu. 
     İl Emniyet Müdürlüğü yetkilileri de Çürük ailesinin, kızlarının teyzesinin eşi tarafından kaçırıldığı iddiasıyla karakola şikayette bulunduklarını belirterek, bu kişilerin bulunması için çalışmaların devam ettiğini kaydettiler. 
     
</TEXT>
</DOC>
