<DOC>
<DOCNO> 387678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy24.html </URL>
<DATE> 2005/10/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Gül Ada'daki tüm kısıtlamaların bir anda kaldırılmasını teklif ediyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Finlandiya’daki temaslarını tamamlayarak yurda döndü. 
     Esenboğa Havalimanı’nda Ankara Vali Yardımcısı Hayati Soylu ve diğer yetkililer tarafından karşılanan Gül, burada düzenlediği basın toplantısında, Finlandiya’daki temasları hakkında bilgi verdi. 
     Ziyaretinin iki amacı olduğunu ifade eden Gül, bunların Finlandiya ile ikili ilişkileri geliştirmek ve önümüzdeki yıl AB dönem Başkanlığı yapacak Finlandiya’yı Türkiye’nin görüşleri hakkında bilgilendirmek olduğunu kaydetti. 
     Finlandiya’nın dönem başkanlığında birçok fasıl açılacağını ve onlarla ilgili müzakerelerin yapılacağını ifade eden Gül, "AB’de usul çok önceden hazırlıklı olmaktır. Şimdiden Finlandiya da hazırlıklara başlamıştır. Hazırlıkların başında Türkiye ile ilgili konularda onları çok daha iyi aydınlatmak, kafalarındaki sorunları çözmek, Türkiye’nin önem verdiği konuları onlara en iyi şekilde izah etmek için bu gezi çok iyi bir fırsat oldu" diye konuştu. 
     Gül, gazetecilerin TBMM AB Uyum Komisyonu Başkanı Yaşar Yakış’ın "limanların Rum kesimine açılmasına" ilişkin açıklamalarının sorulması üzerine" şunları söyledi 
     "Gümrük Birliği Türkiye ve 25 üye ile çalışıyor, işliyor, işler haldedir, herhangi bir sıkıntı, herhangi bir itiraz, herhangi bir şikayet olursa, bu bizim şikayet ettiğimiz hususlar olabilir. Ya da Gümrük Birliği’nin bir başka üyesinin şikayetleri olabilir bunların tartışılacağı konuşulacağı sonuçlandırılacağı yerler, platformlar vardır." Gül, bir gazetecinin aynı konuya ilişkin sorusu üzerine de "Sayın Yakış’ın da sanki şunu yapalım bunu yapalım gibi bir teklifi yok zaten. Dediğim gibi dediğim şartlar ortadadır. Adadaki bütün kısıtlamaların, limanlar da dahil, bir anda hep beraber kaldırılmasını teklif ediyoruz zaten" diye konuştu. 
     Gül, Başbakan Recep Tayyip Erdoğan’ın AK Parti grup toplantısında "ABD’ye Kuzey Irak’ta yuvalanan PKK’lı teröristler konusunda adım atması çağrısında bulunarak, bu konuda artık Türkiye’den sabırlı davranmasının beklenemeyeceğini" söylediğinin hatırlatması üzerine, terörle mücadelenin hükümetin birinci önceliği olduğunu kaydetti. 
     Terörün olduğu yerde istikrar ve huzurun almayacağını ifade eden Gül, hükümetin bu konu ile ilgili birçok tedbirler alındığını belirterek, şunları kaydetti 
     "Bunların bir kısmı açıklanır, bir kısmı açıklanmaz, bunların bir kısmı sessiz bir halledilir. Ama bu, terörle mücadelenin tabiatı gereği böyledir. Her attığınız adım, her yaptığınız iş kamuoyunun önünde de konuşulmaz. Ama şüphesiz ki Sayın Başbakanımızın da dediği gibi, Türkiye bu işe çok önem vermektedir. Şüphesiz ki her şehidimizin cenazesi hepimizi derinden üzmektedir. Bunu durduracak her türlü tedbiri almakta kararlıyız." Dışişleri Bakanı ve Başbakan Yardımcısı Abdullah Gül, Güney Kıbrıs Rum Yönetimi’nin yaptığı Nikiforos tatbikatına ilişkin bir soru üzerine de "Kendi bilecekleri iştir, bizim ne yapacağımızı bütün dünya görür" diye konuştu. 
     
</TEXT>
</DOC>
