<DOC>
<DOCNO> 389281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo22.html </URL>
<DATE> 2005/10/24/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Juventus, bu sezon da dolu dizgin ilerliyor... 
</HEADLINE>
<TEXT>

     Lütfullah Göktaş bildiriyor 

Sekiz haftayı geride bırakan İtalya Birinci Futbol Ligi'nde Serie A lider FC Juventus, yenilmezlik unvanını korumayı sürdürüyor. 
     Siyah-beyazlılar dün deplasmanda Lecce'yi de 3-0 yenerek, kendilerine ait bir rekoru da tazelemiş oldular. FC Juventus, Serie A tarihinde, sezon başından itibaren peş peşe sekiz maçı da galibiyetle noktalama rekorunu üçüncü kez yakalamış bulunuyor. 26 Ekim Çarşamba günü oynanacak dokuzuncu hafta maçlarında FC Juventus'un Sampdoria'yı da devirmesi durumunda ise teknik direktör Fabio Capello liderliğindeki siyah-beyazlı ekip, Serie A tarihinde yeni bir rekora imza atmış olacak. 
     FC Juventus, Serie A'da bu sezon oynadığı her maçı galibiyetle noktalayarak, şu ana dek 24 puan topladı. Siyah-beyazlılar sekiz haftanın ardından, Serie A'daki şampiyonluk yarışında ikinci durumdaki AC Milan'ın 5 puan önünde. 
     FC Juventus'un sezon başından itibaren Serie A'da peş peşe sekiz maçta galibiyet elde etmesi daha önce iki kez gerçekleşmişti. Siyah beyazlılar, 1930-1931 futbol sezonunda Carlo Carcano, 1985-1986 sezonunda ise Giovanni Trapattoni yönetiminde sekiz kez peş peşe galibiyete imza atmışlardı. 
     Serie A tarihinde sezon başından itibaren peş peşe sekiz galibiyet başarısını, şu ana dek FC Juventus dışında hiçbir takım gösteremedi. 
     
</TEXT>
</DOC>
