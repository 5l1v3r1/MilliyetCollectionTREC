<DOC>
<DOCNO> 382510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun14.html </URL>
<DATE> 2005/09/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Hughes’a tepki ABD'de yankı buldu 
</HEADLINE>
<TEXT>

     Bush'un yakın danışmanlarında Karen Hughes'ın Türkiye'deki temasları sırasında bir araya geldiği kadın örgütleri temsilcilerinden tepki görmesi ABD medyasında geniş yer buldu. 
     The Washington Post gazetesi, ABD Dışişleri Bakanlığı'nın kamu diplomasisinden sorumlu müsteşarı Hughes'un Türkiye ziyaretinde bir araya geldiği Türk kadınlarının, ABD'nin Irak'taki tutumuna ilişkin eleştirileriyle karşılaştığını yazdı. 
     Gazetenin Hughes'la birlikte Türkiye'ye gelen muhabiri Glenn Kessler'ın imzasını taşıyan İstanbul çıkışlı haberde, Türk kadın örgütleri temsilcilerinin, ABD’nin Ortadoğu’daki politikasına tepki gösterdiği belirtildi. 
     Haberde, kadın örgütleri temsilcilerinin, ABD’nin Irak’taki politikası değişmediği sürece, iki ülkenin kadın örgütleri arasında işbirliğinin zor olduğunu vurguladıkları görüşüne yer verildi. 
     Hughes'un ise görüşmede Türk kadın örgütleri temsilcilerine, ''hiç kimse savaşı sevmez, ama benim ülkem, barışı korumak için bazen savaşın gerekli olduğuna inanıyor. Bugün Irak'ta kadınlar, Saddam döneminde olduğundan daha iyi durumda'' dediği belirtildi. 
     
     
     " Türkiye’de duvara çarptı" 

     ABD'nin saygın gazetelerinden New York Times da Hughes'un Suudi Arabistan'da karşılaştığı tepkileri ima ederek ABD Elçisi'nin Mesajı Yine Duvara Çarptı, Bu Sefer Türkiye'de’ başlığını kullandı. 
     New York Times haberinde, Türkiye'deki kadın hakları savunucularıyla ortak zemin arayan Karen H. Hughes, bunun yerine Irak savaşının kınanmasıyla karşılaştı’ görüşüne yer verdi. 
     New York Times, Başkent Kadın Platformu Başkanı Hidayet Tuksal'ın Hughes'a söylediği sözlere de geniş yer ayırdı. Gazete, Tuksal'ın Irak'ta devam eden savaşa karşı olduğunu belirterek, ''bunun da bir feminist mesele olduğunu, çünkü orada her gün kadın ve çocukların öldüğünü'' ifade ettiğini aktardı. 
     New York Times, KA-DER üyesi Fatma Nevin Vargün'ün savaştan utanıyorum ve bunun sorumlusu ABD’ sözlerine de yer verdi. Gazete, Vargün'ün Hughes’la görüşmesinde Beyaz Saray önünde gösteri yapan savaş karşıtı Cindy Sheehan'ın tutuklanmasından duyduğu üzüntüleri dile getirdiği belirtildi. 
     Hughes, Suudi Arabistan ziyareti sırasında bir araya geldiği Suudi kadınlarına toplumsal statülerini geliştirmek amacıyla destek vereceğini ifade etmişti. 
     Suudi kadınların bazıları ise, ABD’nin Suudi geleneklerini hep yanlış anladığı tepkisini göstermişti. 
     Teksas Valisi olduğu günlerden bu yana ABD Başkanı George W. Bush'un en yakın çevresinde yer alan ve Bush'un dünyada Irak savaşıyla bozulan imajını düzeltmek üzere görevlendirdiği Hughes, Mısır, Suudi Arabistan ve Türkiye turuna çıkmıştı. 
     
</TEXT>
</DOC>
