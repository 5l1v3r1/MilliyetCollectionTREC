<DOC>
<DOCNO> 365529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonyas16.html </URL>
<DATE> 2005/07/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tatile çıkacak araç sahiplerine uyarı... 
</HEADLINE>
<TEXT>

     Makine Mühendisleri Odası MMO 
     Gaziantep Şube Başkanı Ali Peri, tatile çıkacak araç sahiplerinin, başta motor olmak üzere araçlarının tüm bakımlarını yaptırdıktan sonra yola çıkmaları gerektiğini belirtti. 
     Peri, AA muhabirine, kazaların önlenmesi, güvenli bir yolculuk ve yakıt tasarrufu için, araç bakımının önemli olduğunu söyledi. 
     Tatile çıkacak araç sahiplerinin, motor bakımı yaptırarak yakıttan yüzde 15 oranında tasarruf sağlayabileceğini ifade eden Peri, şöyle dedi 
     "Özellikle araçların hava filtresi, ateşleme sistemi, karbüratör ve termostat sisteminin bakımlı olması, yakıt tasarrufu açısından hayati önem taşır. Bakım ve kontrolü düzenli yapılmayan araçların yakıt tüketimi artar." Araç sahiplerinin yakıttan tasarruf etmek için basit tedbirler alabileceğini belirten Peri, şöyle konuştu 
     "Motor çalıştırıldıktan sonra, uzun süre beklenilmemeli. Araç harekete geçtiğinde bir süre düşük hızla giderek, motorun ısınması sağlanmalı. Şehir içinde gereksiz hızlanma, gereksiz frenleme yakıt tüketimini arttırır. Belirli hıza erişildiğinde ise yüksek viteste sabit hızla gidilmelidir. Şehirlerarası yolda, 90 kilometre hızın üstü yakıt tüketimini artırır. 
     Araçta veya bagajda gereksiz yük taşınmamalıdır. Araçtaki klima, elektrik cihazları mümkün olduğunca kullanılmamalıdır. Camların kapalı tutulması önemli ölçüde yakıt tasarrufu sağlar. Bir motor soğukken fazla yakıt tüketir. Aracın motoruna uygun yakıt kullanılmalıdır. 
     Lastik havaları düzenli olarak kontrol edilmelidir. Lastik hava basıncının az olması da yakıt tüketimini artırdığı gibi lastiklerin aşınmasına neden olur." Tatile çıkan sürücülerin, trafik kazalarına karşı dikkatli olmalarını isteyen Peri, şunları kaydetti 
     "Öncelikle sürücüler sıcak yaz günlerinde güneşe karşı ve yorgun şekilde araç kullanmaktan kaçınmalı. Tatil dönemlerinde, trafik kazalarının önemli bir kısmının sıcak hava ve yorgunluk nedeniyle meydana geldiği unutulmamalı. Bunun yanı sıra araçların sinyal lambalarının bakımlı olması da kazaların önlenmesi bakımından son derece önemli." Peri, sürücülerinin ucuz olduğu için kaçak akaryakıtı tercih etmemeleri gerektiğini, kalitesiz akaryakıtın araçların motoruna zarar vermesi nedeniyle daha pahalıya mal olduğunu sözlerine ekledi. 
     
</TEXT>
</DOC>
