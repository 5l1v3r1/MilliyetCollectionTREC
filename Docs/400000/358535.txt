<DOC>
<DOCNO> 358535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/spor/spo09.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistte Elvan şoku 
</HEADLINE>
<TEXT>


Dünya rekortmeni Elvan Abeylegesse, sakatlığından dolayı ağustos ayında Helsinki'de yapılacak Dünya Şampiyonası'nda piste çıkamayacak. Milli atletin karın kaslarındaki yırtığın henüz kapanmadığı bildirildi 

HAMİT TURAN 


Atina Olimpiyat Oyunları öncesi Süreyya Ayhan ile yaşadığımız şoku bu kez Dünya Şampiyonası öncesinde Elvan Abeylegesse'yle yaşadık... 
Helsinki'de 5 - 11 Ağustos tarihleri arasında düzenlenecek Dünya Şampiyonası'nda koşması beklenen Abeylegesse, sakatlığının geçmemesi ve antrenman eksikliği yüzünden bu önemli organizasyonda madalya mücadelesi veremeyecek. 15 Mayıs'ta farkedilen rahatsızlığı başına büyük bir dert açan milli atlet, riske girmemek için Finlandiya'daki organizasyonda piste çıkarılmayacak. 
23 yaşındaki sporcunun antrenörü Ertan Hatipoğlu, 15 Mayıs'tan bu yana istenildiği gibi antrenman yapamadıklarını belirterek, "Dünya çapında bir atlet bu kadar antrenmansızlığı kaldıramaz. Dünya Şampiyonası'nda onu riske atmak istemiyoruz" dedi. 
Elvan'ın karın kaslarının alt bölümündeki yırtığın h l kapanmadığını da söyleyen Hatipoğlu, "Doktorlar yırtık kapanana kadar Elvan'ın koşmaması gerektiğini söyledi. Sporcum şu anda sadece yavaş tempoda koşuyor, hafif pedal çevirebiliyor. Şu anki duruma göre Dünya Şampiyonası'na yetişmesi çok zor. Ancak benim şu anda tek isteğim var Elvan'ın sağlığına kavuşması. Henüz çok genç. Onun Türkiye'ye yaşatacağı birçok zafer var" ifadesini kullandı. Haziran ayında sakatlığına rağmen Milletler Kupası'nda piste çıkan ve birinci olan Abeylegesse'nin sürekli doktor kontrolünde olduğunu da kaydeden Hatipoğlu, "O zaman bir sorun olmayacağı söylenmişti" diye konuştu. 

Havuzun genç umudu 

Akdeniz Oyunları'nda da hüsran yaşayan ve yine sınıfta kalan Yüzme'ye ABD'den doping etkisi yapacak mutlu bir haber geldi. Öğrenimini bu ülkede sürdüren milli yüzücümüz Kaan Tayla, ilk senesini tamamladığı ABD'de, Suny Binghamton Üniversitesi adına katıldığı Konferans Şampiyonaları'nda 10 altın madalya kazandı. 
En değerli öğrenci 
Büyük Kolej Kulübü'nün sporcusu olan ve Suny Binghamton Üniversitesi'nden yüzme bursu kazanarak geçtiğimiz yıl ABD'ye giden Kaan Tayla, üniversitedeki ilk yılında yaptığı dereceler ve aldığı madalyalarla, üniversitesinin en değerli sporcu öğrencisi de seçildi. Akdeniz Oyunları için Milli Takım'a davet edilen, ancak sınavları nedeniyle İspanya'daki Akdeniz Oyunları'na katılamayan Kaan Talya, hedefinin İzmir'de yapılacak Üniversite Oyunları'nda madalya almak olduğunu söyledi. 

Santos Vakıfbank'ta 

Voleybol liginin son şampiyonu Vakıfbank Güneş Sigorta, dev bir transfere imza attı, Brezilyalı ünlü smaçör Tatiana Alves dos Santos'u da kadrosuna kattı 

RAGIP TEKİN 

Vakıfbank Güneş Sigorta, Brezilyalı Tatiana Alves Dos Santos ile anlaştı. Türkiye'nin son iki yılda voleybolda yükselen değeri olan Vakıfbank Güneş Sigorta Bayan Voleybol Takımı yeni sezon için başlattığı atağına Brezilya'nın fiziksel güzelliğiyle de dikkatleri üzerine çeken starı Dos Santos'un transferini de gerçekleştirdi. 
Geçen sezon Rusya'nın Zarechie Odintsova takımında forma giyen 27 yaşında 1.85 boyundaki Dos Santos, İspanya ve İtalya'dan yapılan transfer tekliflerini geri çevirerek, Sarı - Kırmızılı takımla sözleşme imzaladı. Bir sezon Beşiktaş'ta da forma giyen yıldız oyuncu hakkında Güneş Sigorta Menajeri Nalan Ural, şunları söyledi "Santos'un nasıl etkili bir smaçör olduğunu voleybol camiası çok iyi bilmektedir. Kadromuzu bir kez daha güçlendirdik. Artık Avrupa Şampiyonlar Ligi'ni düşünüyoruz" dedi. 

Dalgalarla dans 

Türkiye Rafting Şampiyonası, Artvin'in Yusufeli İlçesi'nde sona erdi. Çoruh ve Barhal nehirlerinde biri bayan, toplam 8 ekibin katılımıyla ilk gün sprint, kafa kafaya ve nehir inişi yarışlarıyla başlayan şampiyona, dün yapılan slalom yarışlarıyla sona erdi. 
Azgın dalgalar arasında oldukça çekişmeli geçen yarışlarda Antalya bölgesinden TODOSK 1000 puanla birinci, yine Antalya bölgesinden GETWET 800 puanla ikinci, Rize bölgesinden YEŞİL RİZEM 564 puanla üçüncü oldu. Bayanlarda yarışan tek ekip GETWET de birinci oldu. Yarışlarda dereceye giren ekiplere ödüllerini Yusufeli Kaymakamı Cahit Çelik verdi. Çelik, ödül töreninde yaptığı konuşmada, sporun dostluk ve kardeşlik olduğunu belirterek, "Çoruh Nehri, raftingde dünyanın sayılı nehirlerinden biridir. Önümüzdeki dönemlerde daha fazla etkinlik düzenleme gayreti içerisinde olacağız" dedi. 

Parlak ziyaret 

Türkiye Basketbol Şampiyonası'nda çeşitli kategorilerde başarı elde eden İstanbul Üniversitesi Bayan Basketbol Takım oyuncuları ve Teknik heyet İstanbul Üniversitesi Rektörü Prof. Dr. Mesut Parlak'ı ziyaret etti. 29 sporcu ve 7 teknik adamdan oluşan kafileyi makamında kabul eden Prof. Dr. Mesut Parlak, " Ekonomik gücü üst düzeyde olan takımlarla yarıştık. Başarılarımızın anlamı bu yüzden çok büyük" diyerek sporcuları ve teknik adamları kutlayarak, tek tek ödüllendirdi. 

Visa'dan eğitim 

Olimpiyat ve Dünya şampiyonu Visa Takımı rehberleri Rosa Mota ve Bjorn Daehlie, Atina'da ülkemizi temsil eden Visa Takımı üyeleri ve Torino 2006'ya hazırlanan sporcular ile bir araya geldiler. Bir günlük eğitim programı için Türkiye'ye gelen Rosa Mota ve Björn Daehlie, Ali Enver Adakan, Mehmet Özal ve Torino 2006 Olimpiyat Kış Oyunları'nda ülkemizi temsil edecek olan Kelime Aydın, Tuğba Daşdemir ve Sebahattin Oglago ile Olimpiyat bilgi ve deneyimlerini paylaştılar. 

Denetçiler geliyor 

Atletizmde 2009 Avrupa Salon Şampiyonası'na aday olan İstanbul denetime giriyor. Avrupa Atletizm Federasyonları Birliği EAA , 18 - 22 Temmuz tarihleri arasında belirlenecek bir günde, EAA Değerlendirme Grubu'nun İstanbul'u ziyaret ederek incelemelerde bulunacağını Atletizm Federasyonu'na bildirdi. Atletizm Federasyonu Asbaşkanı Münir Yaraş, değerlendirme grubunun 20 Temmuz'da İstanbul'a geleceğini ve 2 gün boyunca incelemede bulunacağını açıkladı. EAA Yönetim Kurulu Üyesi John Lister başkanlığındaki değerlendirme grubunda, Jose Luis De Carlos EAA Yönetim Kurulu Üyesi , Ivan Khodabakhsh EAA Oyunlar Direktörü ve Markku Vaineikka EBU Yetkilisi yer alacak. 

Botaş'tan Yaz Okulu 

BOTAŞ Spor, spora teşvik ve yetenekli gençleri keşfetmek amacıyla 4 branşta yaz okulu çalışmalarına Yumurtalık İlçesi'ndeki tesislerde başladı. BOTAŞ Spor Genel Menajeri Abdullah Kutlu, basketbol, yüzme, futbol ve tenis dallarındaki faaliyetin 3 ay süreceğini belirterek, "Hedefimiz, spora teşvik ve yetenekli gençleri keşfetmektir" dedi. Yaz okulunda 6 - 16 yaş grubu arası 250 öğrenci eğitim alacak. 

Fener'den iki transfer 

Fenerbahçe Erkek Voleybol Takımı transfere devam ediyor. Sarı - Lacivertli ekip daha önce prensipte anlaştığı Arçelik'ten 20 yaşındaki Arslan Ekşi ve 26 yaşındaki Orhan Cinoğlu ile dün sözleşme imzaladı. Törende Voleybol Şube Sorumlusu Hakan Dinçay ve voleybol şubesi icra komitesi üyeleri de hazır bulundu. 



</TEXT>
</DOC>
