<DOC>
<DOCNO> 374659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun09.html </URL>
<DATE> 2005/09/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Avrupa Birliği'nde Türkiye çalkantısı 
</HEADLINE>
<TEXT>

     İngiltere'nin en saygın gazetelerinden The Times, bugünkü sayfalarında "İngiltere, AB'deki Türkiye tartışmasına çözüm bulmak zorunda" başlığını taşıyan bir habere yer verdi. 
     The Times haberinde, Avrupa Birliği’ndeki Türkiye anlaşmazlığının AB’yi yutmaya başladığını belirtti ve İngitere’nin altı aylık dönem başkanlığını tehdit ettiğini ifade ettiği bu soruna bir çözüm bulması gerektiğini yazdı. 
     Haberde, Türkiye tartışmalarının özellikle yaz sürecinde arttığını ve AB’yi bir batağa sürüklediği belirtildi ve İngiltere’nin altı aylık dönem başkanlığını tehdit ettiği savunuldu. 
     İngiltere’nin, Türkiye’nin üyeliğine destek verdiğini hatırlatan The Times, özellikle Avusturya ve Fransa’dan yükselen Türkiye karşıtı seslere dikkat çekti. 
     Türkiye’nin Kıbrıs deklarasyonuna da değinilen haberde, Avrupa Birliği’nin yayınlayacağı karşı deklarasyonda, Türkiye’nin Gümrük Birliği anlaşmasının uygulanmasını engellememesi konusunda ısracı olacağının tahmin edildiği belirtildi. 
     Haberde, Rum gemi ve uçaklarının Türk deniz ve hava limanlarını kullanmasının engellemesi ise "etkili bir abluka" olarak nitelendirildi. 
     
     'İSLAMİ GÖÇ DALGASINDAN KORKUYORLAR 

     Pek çok AB ülkesinde Türkiye’nin AB üyeliğinin tartışıldığı belirtilen haberde, AB vatandaşlarının, Türkiye’nin üyeliği ile bir "İslami göç dalgası" yaşanmasından korktukları belirtildi. 
     Gazete, tartışmaların, Türkiye’nin üyelik statüsü ile ilgili alternatifler yaratığının da altını çizdi. Haberde, Avusturya Hükümeti’nin Türkiye’ye tam üyelik yerine İzlanda gibi ekonomik ortaklık teklif edilmesini önerdiği, Alman Hristiyan Demokrat Angela Merkel’in ise ise imtiyazlı ortaklıkta ısrarcı olduğu hatırlatıldı. 
     
</TEXT>
</DOC>
