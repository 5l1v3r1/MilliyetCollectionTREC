<DOC>
<DOCNO> 366554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/guncel/agun.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'in yabancı gelinleri 
</HEADLINE>
<TEXT>


Duvar yıkılınca Türkiye'de yabancı gelin patlaması yaşandı. Bugün her 10 yabancı gelinden 1'i Rus... Bunların bir kısmı çalışma ya da oturma izni alabilmek için yapılan danışıklı evlilikler... Ama bir de "aşk evlilikleri" var. Ki onların meyvelerinden, Karadeniz'de melez yeni bir nesil doğuyor 

Çırpınan Karadeniz - 3 Can Dündar 
Fotoğraflar Ercan Arslan 

Rusya Devlet Başkanı Vladimir Putin Türkiye'ye geldiğinde Odalar Birliği'nde bir toplantı yapıldı. Burada konuşan Şarık Tara, Rusya'da ENKA'nın 15 bin Türk işçisi olduğunu söyledi. Bunların çoğunun Rus kadınlarla evli olduğunu belirtti. "Akraba sayılırız" dedi. 
Ardından Putin aldı sözü... Tara'ya hak verdi 
"Hısımdık, şimdi de akraba oluyoruz. Ama hep kız veren biziz. Artık biz de Türkiye'ye çok geliyoruz. Bizimkiler de Türk kızlarıyla evlenecek. Şu akrabalığı çift taraflı yapalım." 

40 bin yabancı gelin 
Putin'in yakındığı kadar var. 
İçişleri Bakanlığı verilerine göre son 10 yılda Türk erkekleriyle evlenen yabancı kadınların sayısı 40 bini aştı. 
Bu 40 binin 15 binini eski Sovyet cumhuriyetlerinden gelenler oluşturuyor. 
Her 10 gelinden 1'i Rus... 
2001'de sadece Trabzon'da yabancılarla 80 evlilik yapılmış. Çoğu Rus ve Gürcü gelinlerle... Bu sayı geçen yıl yarı yarıya azalmış. Azalmanın nedeni, vatandaşlık almak amacıyla yapılan "hülle evlilik"lerin cazibesini kaybetmesi... Çünkü yeni yasa ile, Türklerle evlenenlerin Türk vatandaşlığına alınması için en az 3 yıl bekleme koşulu getirildi. "Danışıklı evlilikler" bitti. 
Geriye "aşk evlilikleri" kaldı. 
Ki onlar, Karadeniz'in çehresini değiştirdi. 

Melez yeni nesil 
Trabzon Atatürk alanında durup biraz çevreye bakarsanız uzun boylu, uzun etekli, uzun bacaklı, başı bağlı sarışın, güzel gözlü kadınlar göreceksiniz. 
Onlar, Trabzon'un yeni gelinleri... 
Şu ya da bu amaçla Karadeniz'e gelip, "bir Türk'e gönül verip" yerleşmiş kadınlar... 
Başlarının bağlı oluşu muhafazak rlıklarından çok, "Ben o bildiğiniz diğerlerinden değilim" mesajı vermek için... 
Genellikle yalnız gezmiyorlar yanlarında kendileri gibi bir yabancı gelin oluyor. 
Ve pusetlerinde yeni melez nesli taşıyorlar 
Annelerinin teniyle gözlerini, babalarının kanıyla bakışlarını taşıyan, Türkçe ve Rusça konuşan yeni "Karadeniz harmanı" çocuklar... 

İkna çabası 
Karadeniz'i gezerken bu evliliklerle de ilgilendik. Evli çiftlerle görüşmek istedik. Ama çoğu ortaya çıkıp konuşmaktan çekindi. 
"Nataşa" imajının toplumda yaratabileceği önyargılardan endişeleniyorlardı. Kiminin ailesi h l durumu benimsememişti. 
Anlaşılan "yabancı gelin gerçeği" h l tam olarak kabullenilmemişti. 
Ancak Hopa'da iki aile, büyük cesaret ve şevkle açtı bize evini... 
Karadeniz'in geleceğine damgasını vurabilecek yeni birlikteliklerin içyüzünü anlattılar. 
Bugünlerde birçok evde yaşanan manzaranın da örneklerini verdiler. 
Yakında Akdeniz'de benzer öyküler dinlemeye, hatta -Putin'in dilediği gibi- "Rus damat"lar ağırlamaya hazır olun. 

Tiflis'ten Gürcü Nino, Çeboğlu Ailesi'ne gelin gitti 
Gözleriyle anlaştılar 

Her şey Sarp kapısının açılmasıyla başladı. 
Yıllar yılı aynı denizin karşılıklı sahillerinden birbirini kuşkuyla gözleyen komşular, bu kapıdan geçip meraklı gözlerle etrafı süzdü. 
Çeboğlu ailesinin serüveni de böyle başladı. Ailenin tek çocuğu 17 yaşındaki Murat, 1989'da ilk Türk talebe grubuyla tahsil için Tiflis'e gitmişti. 
Ne onun daha önce bir Gürcü arkadaşı olmuştu, ne de Gürcü arkadaşları bir Türk görmüştü. 
Merakla birbirlerine yaklaştılar. 
Yaklaşanlardan biri de Nino'ydu. 
Murat 2 yıl sonra yaz tatilinde memlekete döndüğünde sırtında bir gitar, cebinde bir fotoğraf vardı 
Nino'nun fotoğrafı.... 
"Bu kızla evleneceğim" dedi annesine... 
"O zaman oradan buraya çok değişik insanlar geliyordu" diyor annesi Beyhan Hanım... Kuşkulanmış ister istemez... Ama kendisi de Laz'la evli bir Boşnak ve 19 yaşında anne olmuş bir kadın olarak sevgiye inancı sonsuzmuş 
"İyi anlaşıyor musunuz " diye sormuş, "Evet" yanıtını alınca kuşkuları dağılmış. 

'Yapamazsın orada' 
Aynı kuşkular "suyun öte yanı"nda da vardı tabii... 
19 yaşındaki Nino'nun annesi "Sen nasıl bir ülkeye gittiğini biliyor musun Yapamazsın orada" demişti. 
Din meselesinden kaygılıydılar. Daha önce günübirlik Rize'ye gelmişler, pazarı gezmişler, çarşaflı kadınlar görüp ürkmüşlerdi. Nino şöyle anlatıyor 
"Biz 4 kız kardeşiz. Tiyatro, opera, kütüphane ile büyüdük. Ne örtünmeyi biliriz, ne diskoda eğlenmeyi... 'Bunlara hazır mısın ' dedi annem... Murat'a güveniyordum. Her şeyin üstesinden gelebileceğimi söyledim." 
İki aile buluştuğunda geleneklerin aynı olduğunu gördü. Yüzük taktılar, nişan yaptılar. 
Nino hiç Türkçe bilmiyordu, gözleriyle anlaştılar. 
Her şey iyi hoştu ama, çevre .. Çevre ne diyecekti 
Nino'nun kayınvalidesi Beyhan Hanım başta bu tedirginliği yaşadığını söylüyor, "Konu komşuya ters geldi" diyor. 
Üstelik Nino, "Bana din konusunda baskı yapmayın" diye şart koşmuştu. Yani Müslüman olmaya niyeti de yoktu. 
Ama sorun olmadı. 
1996'da okul bitip de iki genç, mühendis çıkınca evlendiler. 
Nino kilisede mum dikerken kayınvalidesi de yanındaydı. Sonra o, gelinini camiye götürdü. Gelin, Ramazan'da kaynananın iftar sofrasını kurdu. Ve evlilik kısa zamanda oturdu. 

Oğlan melez 
Nino, bugün sevgiyle sarıldığı kayınvalidesi ile konuşarak ve bol bol gazete, kitap okuyarak 1 yılda öğrendi Türkçeyi... 
1997'de Hopa Park Denizcilik Liman İşletmeleri'nde tercüman olarak çalışmaya başladı. 
O yıl doğan oğulları Saner'e babaannesi baktı. 
Bugün Nino bütün Hopa'nın gözbebeği... Harika Türkçe konuşuyor. Kimin başı dara düşse yetişiyor. Gürcü şoförlerden, turistlere kadar herkesle uğraşıyor. 
Evde Türkçe konuşulsa da oğluna Gürcüce öğretiyor. 
Saner renkli gözleri, açık teni ile annesinin kopyası... 
Açılan bir sınır kapısından, iki komşunun yakınlaşmasından doğan ilk kuşağın meyvesi... 

Nino Çeboğlu 
Ters bir bakış bile olmadı 

"Doğrusu başta tatsız bir muamele görürüm diye çok korkuyordum. 10 senedir buradayım. Kesinlikle ters bir bakış bile olmadı. Çok sıcak karşılandım. Hiç zorlanmadım uyum sağlamakta... Çünkü Gürcü kültürü buranın kültürüne çok yakın... Orada babaannemle birlikte yaşıyordum, burada da kayınvalidemle bir aradayız. Çok mükemmel bir insan... Tepkilere rağmen bize kucak açtı. Çok destek oldu. O büyütüyor oğlumu... 
Hopa'da 10-15 yabancı gelin var. Ukraynalı, Gürcü gelinler... Arada onlarla da görüşüyoruz. Tabii dramlar da oldu. Danışıklı evlenenler, 2 çocukla dönen gelinler oldu. Kamuoyu çoğunu yanlış tanıdı buraya bavul ticaretine gelen kadınlar çok kültürlüdürler. En az 2 dil bilirler. Biz 4 kız kardeşiz, 4'ümüz de piyano çalıyorduk. Ama ne yazık ki devleti bitirdik. Özel teşebbüs de olmadı. Arada kaldık, her şeyimiz vardı, yoksulluğa düştük. 
Tek sorun burada sosyal yaşantının zayıf olması... Elbette operayı, tiyatroyu özlüyorum, ama evde mutluyum. Fırsat buldukça Tiflis'e gidiyoruz. Hopa'dan 400 kilometre, 6 saatlik yol... 
Başta endişeli olan ailem de rahatladı. Çok sık gelip gidiyorlar. Murat en sevdikleri damatları şimdi... Ailenin oğlu oldu. Bu sayede Türkiye-Gürcistan ilişkileri de ısındı, önyargılar eridi." 

Aile, Olga'yı tek bir şartla kabul etti 
'Müslüman olursa kabul' 

Onlarınki de yıldırım aşkı... 
Olga 5 yıl önce Türkiye'yi merak edip Hopa'ya tatile gelmiş. 
Daha taksiden inip Papila Otel'e girerken resepsiyonda görevli 26 yaşındaki Levent Özer'i görmüş. 
Tanışıp şık olmuşlar. 
Olga hukuk mezunuymuş, avukatlık stajı yapıyormuş. 
Levent, lise 3'ten terk etmiş okulu... 
Biri hiç Türkçe bilmiyormuş, diğeri çat pat Rusça konuşuyormuş. Gönül diliyle anlaşmışlar. 
Olga dönünce 1 sene ayrı kalmışlar dayanamamışlar. 
Evlenmeye karar verince çevrenin aşırı tepkisiyle karşılaşmışlar. 
Levent'in ailesi başka bir gelin düşünüyormuş. Bütün sülale vazgeçirmeye çalışmış. Ama inat etmiş Levent... 
Bakmış ikna olmuyorlar, Olga'yı Basköy'e dedesinin yanına kaçırmış. Eski kuşak, gönül işine daha sıcak bakarmış. 
Dede araya girmiş. Levent'in babasını arayıp kısmete mani olmamasını istemiş. 
"Gelsinler" demiş baba... 
Gidip el öpmüşler. 
"Müslüman olursa kabul" demiş baba... 
Hemen Müslüman olmuş Olga... 
"Bütün sülale karşıydı, şimdi hepsi benden çok seviyor gelinlerini..." diyor Levent... 
O limanda çay ocağı işletiyor. Olga evde Levent'in ailesiyle yaşıyor, çocuk büyütüyor. 
2,5 yaşındaki Kenan, teniyle annesine, bakışlarıyla babasına benziyor. Açık teni dik bakışlarla "yeni kuşak Karadeniz uşağı"nın eşsiz bir örneğini simgeliyor. 

Olga Özer 
'İlk başta zorlandım, sonra alıştım' 

"Levent çok şıktı bana... Gözüm hiçbir şey görmüyordu. 
Ailemin hoşuna gitmedi tabii... İtiraz ettiler, ama 'Seviyorsan git dene' dediler. 
Hiç endişelenmedim gelirken... Ama gelenek göreneklere alışmakta zorlandım. detler, yemek, giyim, oturuş kalkış, saygı hepsi farklı burada... Dili öğrenmekte de çok zorlandım. 
Başta ortam kötüydü, istediğim gibi gezip dolaşamıyordum. Artık benimsediler. Yine de çalışmıyorum, evde oğlumu büyütüyorum. 
O bir melez Tipi bana benziyor, huyu babaya..." 

YARIN 
MİLLİYETÇİLİK TIRMANIYOR MU 



</TEXT>
</DOC>
