<DOC>
<DOCNO> 374845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur24.html </URL>
<DATE> 2005/09/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Konut açığı kira bedellerini artırdı 
</HEADLINE>
<TEXT>

     Marmara Depremi’nin etkisini en ağır yaşayan illerden biri olan Adapazarı’nda yaklaşık 20 bin konut açığı bulunduğu ve bu durumun, kira bedellerinin artmasına neden olduğu bildirildi. 
     Adapazarı Emlak Komisyoncuları Odası Başkanı Erol Maden, AA muhabirine yaptığı açıklamada, emlak satış ve kira bedellerinde son 1 yılda büyük artış yaşandığını söyledi. 
     Adapazarı’nda kiralık ev bulmakta güçlük çekildiğini ifade eden Maden, "Adapazarı’ndaki konut açığı, kira fiyatlarının yüzde 100 artmasına neden oldu. Buna rağmen kiralık ev bulunamıyor" dedi. 
     Marmara Depremi’nde yıkılan konutların yerine yeteri kadar yeni konut yapılmadığını belirten Maden, şöyle konuştu 
     "Geçen yıl en yüksek kira fiyatları 150 ile 200 YTL arasındaydı. 
     Bu yıl ise en düşüğü 300 YTL oldu. Buna rağmen müşterilere kiralık daire bulunamıyor. Adapazarı’nda çalışan 120 emlakçı var. Şu an bunlara sorulsa, sadece 15 emlakçıda kiralık ev bulunur. Bunların da fiyatları en az 400 YTL’dir. 
     Toplu Konut İdaresi TOKİ , 1. ve 2. etap konutları yaptı, ancak yeterli değil ve 3. etap konut projesini de başlatması gerekir. Ayrıca özel müteahhit firmaların önleri açılmalı. Devlet, gerekli kolaylığı sağlamalı. Adapazarı’na yaklaşık 20 bin konut yapılmalı." Sakarya Üniversitesi’nin yeni akademik yılında kente gelen öğrencilerin de kiralık ev bulmakta güçlük çekeceğini belirten Maden, öğrencileri büyük sıkıntıların beklediğini söyledi. 
     
</TEXT>
</DOC>
