<DOC>
<DOCNO> 390511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo32.html </URL>
<DATE> 2005/10/28/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
İtalyan internet siteleri Beşiktaş, Tigana ile anlaştı... 
</HEADLINE>
<TEXT>

     Lütfullah Göktaş Bildiriyor 

Rıza Çalımbay'ın istifası sonrasında teknik direktör arayışındaki Beşiktaş'ın, Jean Tigana ile anlaştığı bildirildi. 
     İtalya'nın güvenilir spor internet sitelerinden ''calciomertaco.com'', söz konusu gelişmeyi bugün akşam saatlerinde, ''Beşiktaş'ta yeni teknik direktör Tigana'' başlıklı bir haberle duyurdu. 
     Haberde, daha önce Fulham ve AS Monaco gibi takımlarda da görev yapan Fransız teknik adam Tigana'nın, Beşiktaş ile 7 aylık bir sözleşme imzaladığı kaydedildi. 
     İtalya'daki haber ajansları, dünkü haberlerinde Tigana'nın 31 Ekim Pazartesi günü Beşiktaşlı yetkililerle görüşmek üzere İstanbul'a gideceğini yazmışlardı. 
     Site ise konuya ilişkin ilk haberinde, Tigana'nın iddiayı yalanlayarak, ''Herhangi bir takımla pazarlığım yok'' dediğini belirtmişti. Ancak aynı haber portalı, konuya ilişkin son haberinde ise Beşiktaş ile Tigana arasında mutabakat sağlandığını ve 7 aylık bir sözleşme imzalandığını kaydetti. 
     
</TEXT>
</DOC>
