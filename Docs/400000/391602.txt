<DOC>
<DOCNO> 391602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/siyaset/axsiy02.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Merkel' bilmecesi 
</HEADLINE>
<TEXT>


Erdoğan'ın Merkel'le görüşmek için talepte bulunduğu iddiası Başbakanlık tarafından yalanlandı 

ANKARA Milliyet 


Başbakan Erdoğan'ın 6 Kasım'da yapacağı Almanya ziyaretinde, Başbakanlık koltuğuna oturacak Alman Hıristiyan Demokrat Birlik Partisi CDU Genel Başkanı Angela Merkel'le görüşüp görüşmeyeceği tartışma konusu oldu. 
Erdoğan'ın Köln'de açılış organizasyonuna katılacağı Avrupa Türk Demokratlar Birliği yetkililerinin hem Başbakanlığı devredecek Gerhard Schröder'e, hem de Merkel'e davet gönderdiği öğrenildi. Köln'deki davete Schröder olumlu yanıt verirken, Merkel programının yoğun olmasından dolayı katılamayacağını bildirdi. Başbakanlık kaynakları, görüşme yapmak için Erdoğan'ın Merkel'den talepte bulunmadığını açıkladı. 

Randevu talebi yok 
Başbakanlık Sözcüsü Akif Beki, Merkel'in randevu vermediğine ilişkin haberlerin gerçeği yansıtmadığını belirtti. 
Türk tarafının resmi kanallardan randevu talebi bulunmadığını söyleyen Beki, konunun daha önce Erdoğan'ın Merkel'le yeni kurulacak hükümetteki görevinden dolayı tebrik etmek için yaptığı telefon görüşmesinde gündeme geldiğini kaydetti. Beki, "İki tarafın uygun bulacağı tarihte gerçekleşmesi için mutabık kalınmış, buluşma için Türk tarafından resmi kanallarla randevu talebinde bulunulmamıştır" dedi. 
AB Haber, önceki gün Erdoğan'ın Merkel'le görüşmek için talepte bulunduğunu, ancak Merkel'in, "çok yoğunum" gerekçesiyle randevuyu geri çevirdiğini dile getirmişti. 

Türkiye konusunda uzlaşamıyorlar 

FRANKFURT Milliyet 

Almanya'da "Büyük koalisyon" kurmak amacıyla pazarlıklarını sürdüren Sosyal Demokrat Parti SPD ile Hıristiyan Birlik Partileri CDU CSU , Türkiye konusunda uzlaşma sağlayamadı. 
Dış siyaset konusunda iki partinin kurduğu çalışma grubunun yaptığı toplantıda, Türkiye ile ilgili konularda uzlaşmaya varılamadığı öğrenildi. Birlik partileri, AB-Türkiye görüşmelerinde sadece tam üyelikten söz edilmesini kabul etmeyerek, tartışmalı konunun son koalisyon toplantısında karara bağlanmasını istedi. 


</TEXT>
</DOC>
