<DOC>
<DOCNO> 352427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/axspo01.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeffaf Beşiktaş 
</HEADLINE>
<TEXT>


Beşiktaş Teknik Direktörü Çalımbay, dün bir basın toplantısı düzenledi, bütün merak edilenleri tek tek yanıtladı. Rıza hoca, Fulham'dan Diop'a teklif yaptıklarını, Biscan'dan da haber beklediklerini ifade etti 


Transferini yabancı üzerine yoğunlaştıran, bunun yanında da yerli futbolcuları da kadrosuna katıp, yeni sezona hazır girmeye çalışan Beşiktaş'ın Teknik Direktörü Rıza Çalımbay, dün bir basın toplantısı düzenledi, akıllardaki tüm soru işaretlerini giderdi. İşte Beşiktaş'ın teknik olarak bir numaralı ismi Rıza hocanın ağzından çıkanlar 
Carew gitmiyor. Ancak kendisi için çok büyük bir teklif gelirse gider. Eğer onu gönderirsek, ondan daha iyi oyuncu almamız gerekir.Brezilyalı oyuncu Grafiti ile ilgilendik. Ancak bu futbolcunun maliyeti çok yüksek. Dengelerin bozulmasını istemiyorum. Onu almamız zor.Ronaldo ve Juanfran'ın mukavelesi bitmedi. Böyle olunca istediğiniz transferleri yapmanız zor oluyor. Bu işi yönetim çözecek.Liverpoollu Biscan'ın transferi için gerekli girişimleri yaptık. İtalya ve İspanya'dan da teklifler varmış. Beklemede, düşünüyor. Bir - iki hafta içinde durum netleşir. Kesinlikle bir orta saha oyuncusu almamız lazım.Çaykur Rizesporlu Kürşat ile anlaştık. Büyük bir ihtimalle kadromuzda olacak. Mehmet Topuz'dan istediği rakam nedeniyle, Ersen Martin'den de yüksek bonservis ücreti nedeniyle vazgeçtik.Fulham'dan Diop'a talip olduk. Ancak kulübü 6 milyon sterlin istedi. 2 milyon sterlin de kendisi istese 8 milyon sterlin yapar. Bu para anormal bir rakam yapıyor. Diop'un o kadar para edeceğine inanmıyorum. Cisse vardı, Monaco'da oynayan Plasil vardı. Adem Dursun ve Ali Tandoğan üç mevkide görev yapabilecek kapasitede. Göreceksiniz Youla Beşiktaş'ın en iyi transferlerinden birisi olacak. Kiralık isimlerden Ümit Aydın ve Gökhan Zan'ı kadroya dahil ettik. Sinan'da tam karar vermedik. Bunun nedeni Sinan ile alakalı değil. Onu isteyen çok kulüp var. Hemen hemen bütün kulüpler talip. Sinan kadromuza girerse herkes gibi onun şansı da eşit olur. Önünü kesmek istemiyorum.Ben bu Sergen'i oynatmam. Görüştük, ondan istediklerimi söyledim. Bütün kararı da yönetime bıraktım. Para falan da istemedi ve taktiri yönetime bıraktı. Tek isteği futbolu Beşiktaş'ta bırakmak. İyi olacağını söyledi. Takımda kimseye taviz vermem mümkün değil. Sergen'e güveniyorum. İnşallah söylediklerini sahada gerçekleştirir.Sağlık ekibinde birkaç değişiklik yapıldı. Takıma yeni bir beslenme uzmanı alındı. Bir psikoloğumuz da olacak. Kampın ilk 10 günlük bölümünün sonunda zayıf bir ekiple hazırlık maçı yapabiliriz. Diğer 10 günlük kampta Köln, Banik Ostrava, Partizan ve Eintracht Frankfurt ile oynayacağız.Yeni transfer ve alacağımız bazı genç oyuncularla birlikte kamp kadromuz 30'u bulabilir.Teknik direktörler için en zor zaman, sezon başı. Bu nedenle tatil yerine gerekli planlamalar için çalışıyoruz. Takımı şampiyon yapalım, tatile gerek yok zaten. En iyi tatil, kamp yapacağımız Avusturya ve dağlar.Altyapı için bir menajer düşünülüyor. Kaleci yetiştiren bir futbol okulu açmayı planlıyoruz. Ayrıca A takıma çıkan her oyuncu için altyapı antrenörleri prim alacak, A takımın her maçta aldığı prim kadar aynı şekilde antrenörlere prim verilecek. 

Kartallar yüksek uçar 

HAKAN CAN 

Tarabya'da arazi 
Beşiktaş'ın geleceğini garanti altına almaya çalışan yönetim, projeleriyle bomba gibi geliyor. Galatasaray'ın Seyrantepe arazisinin üst kullanım hakkını almasından sonra boş durmayan Siyah - Beyazlılar, Tarabya'da 700 dönümlük arazinin kulübe devri için görüşmeleri tamamladı. 
Demirören yönetimi, devir işlemleri için bugün resmi başvuruyu yapacak. Üst kullanım hakkını devraldıktan sonra BJK Yapı Kooperatifi vasıtası ile 20 bin konutluk proje tamamlanacak. Kulüp, Türkiye'de bir ilke imza atarak ülkemizde şu an bulunmayan 15 bin seyirci kapasiteli, nizami bir atletizm pisti de olan çok amaçlı spor salonu inşaa edecek. Bu organizasyondan yaklaşık 200 milyon dolarlık bir gelir sağlanması planlanıyor. 

100 bin üye 
Dünya kulübü olmanın ilk şartının taraftardan geçtiğini bilen Siyah - Beyazlılar, Barcelona ve Real Madrid'den sonra 100 bin üyesi bulunan 3. büyük kulüp olmak için harekete geçiyor. 
Kulüp, üye olmak isteyen taraftarlara, 2 milyar liralık üyelik aidatı için anlaştıkları bir devlet bankası aracılığıyla sıfır faizli 15 ay ödemeli kredi imkanı sağlayacak. Üyelerin, Türkiye'nin her yerinden seçim dönemlerinde bilgisayar aracılığı ile oy kullanması sağlanacak. 

Potaya yatırım 
Futbolda göğüs reklamı için yeni bir şirketle anlaşma yapan Beşiktaş, basketbolda da büyük bir sponsorla yola devam edecek. Potada bayanlarda şampiyon, erkeklerde de Türkiye ikincisi olan takımları için 4 yıllık sponsorluk sözleşmesi yapacak olan Siyah-Beyazlılar'ın kasasına yılda yaklaşık 1 milyon dolar girecek. 

Okan'dan ses yok 

Yönetim, futbolcunun parasını 600 bin dolara indirdi, "Kabul edip etmediğinizi bir hafta içinde bildirin" dedi 

ORHAN YILDIRIM 

Tasarruf politikası çerçevesinde tüm futbolcularda indirime giden Beşiktaş, en büyük makası Okan Buruk'un parasına vurdu. Siyah - Beyazlı kulüple senelik 1 milyon 200 bin dolara anlaşma sağlayan tecrübeli futbolcunun parası 600 milyar liraya indirildi. 
Menajeri Ahmet Bulut ile üç gün önce bir görüşme yapan yöneticiler, bu paranın yarısını peşin, kalanını maç başı olarak belirlediklerini söyledi. Siyah - Beyazlılar'ın, "Bize bir hafta içinde evet ya da hayır diye cevap verin. Kararınız hayır olursa, her iki taraf için de hayırlı olsun" dediği öğrenildi. 
Aradan geçen üç güne rağmen Okan cephesinden olumlu ya da olumsuz bir yanıt gelmediği vurgulandı. 

Veysel baba ocağında 

SİNAN KORKMAZER 

Bosque ve Rıza Çalımbay dönemlerinde fazla şans bulamayan, ancak görev aldığı her maçta da formasının hakkını veren Veysel Cihan, baba ocağı Nevşehir'in Avanos ilçesinde geçen sezonun stresini atıyor. 
Teknik Direktör Rıza Çalımbay ile Denizlispor'da da çalıştığını vurgulayan Siyah - Beyazlı futbolcu, "Hocamın benim için söylediği sözlerle onurlandım. Bu güveni boşa çıkartmamak için daha fazla çalışmam gerekiyor. Bu sezon hedefim 15 golü aşmak ve özlem duyduğum milli formayı giymek" diye konuştu. 
Yeni transfer Ali Tandoğan ile 4 yıl birlikte görev yaptıklarını söyleyen Veysel, "Fazla bir şey söylemeye gerek yok. Futboluyla kendini kabul ettirmiş bir oyuncu" dedi. 

Carew, Valerenga'da 

Tatil nedeniyle ülkesinde bulunan Norveçli golcü, eski takımının antrenmanına çıktı 

İRFAN KURTULMUŞ 

Beşiktaş'ın iyi bir paraya satmak için düğmeye bastığı Norveçli golcü futbolcusu John Carew ülkesinde yaz tatilini bile boş geçirmiyor. 
Uzun ve yorucu bir sezonun ardından birçok futbolcu tatile gidip dinlenirken, o ise boş zamanlarının bir kısmını antrenman yaparak geçiriyor. Norveçli yıldızın, eski takımı Valerenga'nın sabah antremanına gelerek yedeklerle top ve şut çalışması yapması herkesi şaşırttı. Carew'in bu idmanlarda gol üstüne gol attığı ve tüm izleyenleri hayran bıraktığı belirtildi. 
Geçtiğimiz hafta, Norveç'in deplasmanda İsveç'e karşı oynadığı jübile milli maçından sonra dinlenen Carew'in eski takımının antremanına gelmesi ve yağmur altında idmanı tamamlaması eski takım arkadaşları arasında sevinç yarattı. 1999 yılında Rosenborg formasını giymek için Valerenga'dan ayrılan Carew'in eski kulübünün tesislerine gelmesi tüm Norveç medyasının dikkatlerini bu antrenmana vermesine neden oldu. 
Norveç'in en büyük gazetesi "VG"ye konuşan Siyah - Beyazlılar'ın yıldız futbolcusu Carew, "Formumu korumak için antrenmana geldim. Bu önümüzdeki haftalarda devam edebilir. Eski arkadaşlarla beraber olmak büyük mutluluk. Dediğim gibi yaz tatilindeyim ve kulübüme hazır dönmek istiyorum" dedi. 

Babalar Günü indirimi 

BJK Store'larda Babalar Günü nedeniyle tüm ürünlerde 5 gün süreyle yüzde 10 indirim uygulamasına gidildi. Siyah - Beyazlı yönetim, 19 Haziran Pazar günü kutlanacak olan Babalar Günü nedeniyle taraftara jest yaptığını açıkladı, bu indirimin pazar akşamına kadar geçerli olduğu ifade edildi. Ayrıca 20 yıl aradan sonra şampiyonluğa ulaşan bayan basketbol takımı ile final oynayan erkekler için özel olarak dizayn edilen BJK forması da 39.9 YTL'den satışa sunuldu. 

Volkan geliyor 

Kartal, Ümit Milli Takımı ve Schalke 04'ün kalecisi Volkan Ünlü için girişimlere başladı. Başarılı file bekçisini Siyah - Beyazlılar'a kazandırmak isteyen Beşiktaş Yönetimi, İstanbul Menkul Kıymetler Borsası'na İMKB gönderdiği yazıda, gurbetçi futbolcuyla ve kulübüyle görüşmelere başladıklarını açıkladı. Teknik Direktör Rıza Çalımbay da genç kalecinin transferinin gerçekleşmesi durumunda Ramazan'ı kiraya verebileceklerini açıkladı. Çalımbay, "Ramazan'ın bir sezon sonra hazır bir biçimde geri dönmesi için başka bir takımda gönderebiliriz. Bunu, oyuncumuzu düşündüğümüz için istiyoruz" dedi. 


</TEXT>
</DOC>
