<DOC>
<DOCNO> 353708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy15.html </URL>
<DATE> 2005/06/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Baykal "Türkiye'yi kimse zorlamasın" 
</HEADLINE>
<TEXT>

     CHP Genel Başkanı Deniz Baykal, ANAP Genel Başkanı Erkan Mumcu’nun Başbakan’a türban konusunda yapılacak Anayasa değişikliğine destek verecekleri yönündeki açıklamasını "yapay açılım" olarak değerlendirdi. Baykal, "Türkiye’yi kimse zorlamasın" dedi. 
     Baykal, Türkiye Müteahhitler Birliği tarafından düzenlenen "Türk Toplumunda Uzlaşma Becerisi" adını taşıyan panele katılımı öncesinde gazetecilerin sorularını yanıtladı. Bir gazetecinin Mumcu’nun çağrısını anımsatması üzerine Baykal, "Bu öneriyi herhalde bize yapmadı, Başbakan’a yaptı. Başbakan’ın cevabını bekliyoruz" dedi. 
     Başbakan’ın tavrının olumlu olması durumunda CHP’nin tavrının ne olacağı sorusuna ise Baykal, partisinin görüşlerinin "çok açık, çok net" olduğunu söyledi. Bu konuların günlük siyasete alet edilmemesi gerektiği kanısında olduklarını dile getiren Baykal, "Türkiye’nin anasayal temel ilkelerini birbirimizle karşılıklı siyasi mücadele içinde köşeye sıkıştırma, yapay açılımlar yapma amacıyla kullanılmasının uygun olmayacağı kanısındayız" dedi. Baykal, şöyle devam etti 
     "Türkiye’yi kimse zorlamasın. Türkiye’nin, cumhuriyetin kazanımlarını tehlikeye sokacak açılımlardan herkes uzak dursun. Gereksiz sorun, sıkıntı yaratmayalım. Türkiye’nin anayasal düzeni cumhuriyetin bugünkü gücünü oluşturan en temel dayanaktır. Bunu zaafa uğratacak açılımların kimseye bir yararı yoktur. Bunu herkesin takdir edeceğine inanıyorum." Baykal, CHP’nin partilerarası "böyle köşeye sıkıştırma yaklaşımlarına" açık olmadığının çok net olduğunu da ifade ederek, "Biz inandığımızı, doğru olduğunu düşündüğümüzü söyleriz. Onun arkasında dururuz, takip ederiz" dedi. 
     
</TEXT>
</DOC>
