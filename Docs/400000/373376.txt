<DOC>
<DOCNO> 373376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonsiy10.html </URL>
<DATE> 2005/08/27/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Başbakan Yardımcısı Şener Sinop'ta... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, sorunları raporlarla tespit yerine, mahallinde inceleme imkanı bulmayı her zaman tercih ettiklerini söyledi. 
     Kültür ve Turizm Festivali’ne katılmak üzere Sinop’un Boyabat İlçesi’ne gelen Şener, AK Parti İlçe Teşkilatı’nı ziyaret etti. 
     Şener, festivallerin ilçelerin sosyal ve ekonomik hayatına canlılık kattığını, aynı zamanda halkın sorunlarını yerinde görme imkanı sağladığını belirterek, "Sorunları Ankara’da sadece dosyalar ve raporlarla tespit yerine, mahallinde inceleme imkanı bulmayı her zaman tercih ediyoruz" diye konuştu. 
     Sinop’un, Orta Karadeniz Bölgesi’nin önemli yerleşim yerlerinden biri olduğuna işaret eden Şener, bu anlamda bölgenin çevreyle olan bağlantılarının güçlendirilmesinin, ulaşım ağlarının etkili hele getirilmesinin önemli olduğunu vurguladı. 
     Sinop’a son dönemlerde sağlanan yatırım ödeneklerinde önemli artışlar sağlandığını da bildiren Şener, Sinop’un teşvik yasası kapsamına alınmasının da kentin ekonomik gelişimine katkı sağlayacağını ifade etti. 
     Geceyi Sinop’ta geçirecek olan Şener, yarın partisince düzenlenen İl Danışma Meclisi Toplantısı’na katılacak. 
     
</TEXT>
</DOC>
