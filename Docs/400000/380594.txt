<DOC>
<DOCNO> 380594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonsiy01.html </URL>
<DATE> 2005/09/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
SP'de haciz şoku 
</HEADLINE>
<TEXT>

     ANKARA Milliyet 

Saadet Partisi SP Genel Merkezi'nde dün haciz nedeniyle hareketli saatler yaşandı. SP Gebze teşkilatına bağlı bir binada çıkan yangın sonucu yaralanan ve iş göremez raporu alan Mehmet Emin Karadaş adlı vatandaşın, parti aleyhine açtığı tazminat davası sonucunda, mahkemenin vermiş olduğu tazminat tutarının parti tarafından ödenmemesi üzerine haciz işlemi başlatıldı. Haciz için temmuz ayında parti genel merkezine gelen avukatlar, demirbaşları tespit ederek yediemin olarak bıraktı. Bu süre içinde parti yönetiminin yasal faiziyle birlikte yaklaşık 500 milyar lira tutarındaki tazminatı ödememesi üzerine, avukat Fevzi Karataş, icra memurlarıyla birlikte dün SP Genel Merkez binasına geldi. Önce partinin bazı demirbaşlarına el konularak kamyonete yüklendiği, ancak parti yöneticileriyle varılan anlaşma üzerine demirbaşların tekrar partiye iade edildiği öne sürüldü. 
     
     Anlaşma sağlandı 
     Milliyet'e konuşan SP Genel Sekreteri Suat Pamukçu, "Gebze teşkilatında çıkan yangınla ilgili bir tazminat davası açılmıştı. Ancak bu dava daha temyizdeydi. Alacaklıların avukatları bugün dün partiye gelmişler. Bir boşluk olunca kamyon çekip eşyaları alıp götürmüşler. Ancak daha sonra avukatlarımız müdahale etti. Bir anlaşma sağlandı eşyaları geriye getirdiler. Şu anda önemli birşey yok" dedi. 
     
</TEXT>
</DOC>
