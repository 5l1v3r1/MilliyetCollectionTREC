<DOC>
<DOCNO> 378163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur16.html </URL>
<DATE> 2005/09/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Uzman Öğretmenlik Sınavı 27 Kasım'da... 
</HEADLINE>
<TEXT>

     Öğretmenlik Kariyer Basamaklarında Yükselme Sınavı Uzman Öğretmenlik , 27 Kasım 2005’te sınav için başvurular, 12-30 Eylül 2005 tarihleri arasında yapılacak. 
     Milli Eğitim Bakanlığı Personel Genel Müdürlüğü’nce, öğretmenlik kariyer basamaklarında yükselme sınavı başvurularına ilişkin genelge yayınlandı. 
     Genelgeye göre, Milli Eğitim Bakanlığı’na bağlı resmi ve özel öğretim kurumları ile diğer kamu kurum ve kuruluşlarında eğitim-öğretim hizmetleri sınıfına dahil öğretmen unvanlı kadrolarda bulunan öğretmenlerden gerekli koşulları taşıyanlar için Öğretmenlik Kariyer Basamaklarında Yükselme Sınavı Uzman Öğretmenlik , 27 Kasım 2005’te yapılacak. 
     Sınava girmek isteyen öğretmenlerin başvuru koşulları, başvurular ve sınavla ilgili bilgiler, "http personel.meb.gov.tr" ve "http ilsis.meb.gov.tr" internet adresinde yayınlanacak olan Öğretmenlik Kariyer Basamaklarında Yükselme Sınavı Kılavuzu’nda Uzman Öğretmenlik 2005 KBYS yer alacak. 
     Sınav için başvurular, 12-30 Eylül arasında söz konusu internet adreslerinden elektronik başvuru formuyla yapılacak. Ancak başvurunun geçerli sayılabilmesi için başvuru formunun onaylatılması gerekecek. 
     Genelgeye göre, başvuru onay sürecinde, 81 il ve daha önce belirtilen ilçe milli eğitim müdürlüklerinde, milli eğitim müdür yardımcısı veya şube müdürünün sorumluluğunda en az 2 bilgisayar eğitici formatörü olmak üzere yeterli sayıda personelden, Başvuru Onay Komisyonu oluşturulacak ve bu personel, Başvuru Onay Bürosu’nda görevlendirilecek. 
     
     ONAY BÜROLARI OLUŞTURULACAK 
     Özel eğitim kurumları ile diğer kamu kurum ve kuruluşlarındaki öğretmenlerin başvuruları, il veya ilçe milli eğitim müdürlüklerinde oluşturulacak başvuru onay bürolarında, Bakanlığa bağlı resmi eğitim kurumlarında görevli olanların başvuruları ise eğitim kurumu müdürlüklerince onaylanacak. İl milli eğitim müdürlükleri, resmi eğitim kurumu müdürlüklerine adayların başvurularını kabul etmeleri, elektronik başvuru formlarını onaylayabilmeleri için yetki verecek. 
     Öğrenim, hizmet süresi ve hizmet sınıfı bakımından ilgili kılavuzda belirtilen koşulları taşıyan adayların başvuruları onaylanacak. Bunun için Bakanlığa bağlı resmi eğitim kurumlarında görevli öğretmenlerin özlük veri kayıtları, eğitim kurumu müdürlüklerince kontrol edildikten sonra onaylanacak. Özel öğretim kurumları ile diğer kamu kurum ve kuruluşlarında görevli olanların ise görevli oldukları kurum yöneticiliklerince onaylatılmış elektronik başvuru formları teslim alınacak, uygunsa onaylanacak. 
     Genelgede, iş ve işlemlerin aksatılmadan yürütülmesi için Bakanlığa bağlı tüm resmi eğitim kurumlarına en kısa sürede duyuru yapılarak, gerekli hazırlıkların yapılması ve özlük bilgilerinin güncelliğinin sağlanması istendi. 
     
</TEXT>
</DOC>
