<DOC>
<DOCNO> 354415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy14.html </URL>
<DATE> 2005/06/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
106 öğrenci, TBMM'de stajda... 
</HEADLINE>
<TEXT>

     Türk Parlamenterler Birliği ile Uluslararası Cumhuriyetçiler Enstitüsü tarafından ortaklaşa uygulanan ''Başkent Staj Programı Gençlik Meclisi Projesi'' kapsamında, 106 öğrenci TBMM'de staj görmeye başladı. 
     Uluslararası Cumhuriyetçiler Enstitü tarafından, 1500 dolayındaki başvuru arasından yeterliliği belirlenen, çeşitli üniversitelerden 106 siyasal bilgiler, uluslararası ilişkiler ve kamu yönetimi öğrencisi, 20 Haziran'da Meclis'te siyaset bilimi ve parlamento çalışmaları konusunda staja başladı. 
     Yaşları 18-25 arasında değişen gençlere TBMM, siyasi partiler ve çeşitli resmi kurumların işlevleriyle ilgili eğitim vermeyi hedefleyen proje, demokrasi bilincini, seçme ve seçilme kültürünü yaymayı ve köklü bir demokrasi geleneği oluşturmayı amaçlıyor. 
     Proje ile gençlere siyasetin genel yapısı ve uygulamaları ile yasama ve yürütme organlarının çalışmaları hakkında kuramsal ve uygulamalı bilgi ve beceri kazandırılması da hedefleniyor. 
     
     İLK ADIM MECLİS'TE STAJ 
     TBMM'de 20 Haziran'da başlayan ve 7 Temmuz'a kadar sürecek stajın ilk bölümünde 106 stajyer öğrenci, haftanın 4 günü milletvekillerinin yanında, siyasi parti grupları ve komisyonlarda çalışacaklar, 5. gün ise yaptıkları çalışmaları toplu olarak değerlendirecekler. 
     Stajyer öğrencilerden 55'i, talepte bulunan AK Parti, CHP ve Anavatan'lı 45 milletvekilinin yanında, 12'si AK Parti'de, 11'i DYP'de, 10'u Anavatan'da ve 18'i de 15 ayrı komisyonda görev yapacak 
     
     MODEL MECLİS 
     Staj programının ardından 11-15 Temmuz tarihleri arasında tüm stajyer öğrenciler, TBMM Küçük Grup Toplantı Salonu'nda ''Model Meclis''i meydana getirecekler. Model anlamda yasama çalışmasının yapılacağı bu bölümde, öğrenciler öncelikle siyasi parti gruplarını oluşturacaklar. 
     Meclis başkanı, başkanlık divanı, başbakan, bakanlar ve komisyonlar seçecek öğrenciler, kanun tasarı ve teklifleri vererek yasama çalışması yapacaklar. Yasa çalışmaları, gençlerin gündemine ve Türkiye'nin öncelikli gereksinimlerine ilişkin konulardan oluşacak. Stajyerler, gerekirse ''senaryo ürünü'' son dakika gelişmeleri konusunda da tartışma açabilecekler. 
     
</TEXT>
</DOC>
