<DOC>
<DOCNO> 361069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy15.html </URL>
<DATE> 2005/07/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
CHP'den TÜBİTAK Yasası için iptal başvurusu... 
</HEADLINE>
<TEXT>

     CHP, 76 sayılı Türkiye Bilimsel ve Teknik Araştırma Kurumu Kurulması Hakkında Değişiklik Yapılmasına Dair Kanunun bazı hükümlerinin iptali ve yürürlüğünün durdurulması istemiyle Anayasa Mahkemesi’ne başvurdu. 
     Dava dilekçesini veren CHP Grup Başkanvekili Haluk Koç, Anayasa Mahkemesi’nden ayrılırken yaptığı açıklamada, "Türkiye’de iktidarın her alanda yaşattığı kadrolaşma olayının bilimsel bir kuşatmaya da dönüştüğünü" savundu. 
     Koç, kanunun 3. ve 4. maddelerinin bazı hükümleriyle 9. maddesinin Anayasa’nın 2, 11 ve 127. maddelerine aykırı olduğu gerekçesiyle iptali ve yürürlüğünün durdurulması istemiyle Anayasa Mahkemesi’ne başvurduklarını bildirdi. 
     Bilimsel ve akademik kurulların tamamen siyasetin dışında kalması gereğine işaret eden Koç, "AK Parti bir yandan devlette kadrolaşma, bir yandan sivil toplum örgütlerini kuşatma, bir yandan da bilimin siyasallaştırılması yönündeki gayretlerine devam ediyor" dedi. 
     Kadrolaşmayla ilgili bir soru önergesine verilen yanıtı okuyan Koç, 2004 yılı mali bütçesinde 40 bin personel alımının deklare edildiğini, ancak Emekli Sandığı kayıtlarına göre aynı yıl içinde 85 bin 545 kişinin kadroya alındığını söyledi. 
     Başbakan Recep Tayyip Erdoğan’ın, dün gece bir televizyon kanalında yayınlanan bir programda "seviyeyi düşürmek"ten bahsettiğini anımsatan Koç, Erdoğan’ın yaptığı konuşmalardan bazı alıntılar yaptı. Koç, "Kim söylüyor bunları Sayın Başbakan söylüyor. 
     Sayın Başbakan’ın bence kendisi, kendi üslubu bazı şeyleri davet ediyor" diye konuştu. 
     Koç, Erdoğan’a, "2.5 yılın sonunda işsizliğe mi çare buldunuz 
     Yoksulluk ve gelir dağılımını önleyebilecek ne gibi tedbirler alabildiniz toplumda Türkiye’yi tekrar kıskacına alan terör konusunda neden eliniz kolunuz bağlı Hangi yolsuzluğun üzerine gidebilme cesaretini gösterdiniz " sorularını yöneltti. 
     Erdoğan’ın "sinirli ve gergin" olduğunu savunan Koç, "Bu, yaptığı görevle bağlantılı düşündüğünüzde mümkün... Dünyada henüz gitmediği yerler var. Biraz dinlenmesi iyi olur. Sayın Başbakan önce Türkiye Cumhuriyeti Başbakanı olarak üslubuna dikkat edecek, muhalefet gereğini yapar. Muhalefetin üslubu Sayın Başbakan’a verilen cevap çerçevesindedir ve Türkiye duyarlılığından kaynaklanmaktadır" diye konuştu. 
     Koç, "Erdoğan’ın ’baroları CHP’nin arka bahçesi’ olarak nitelendirmesine" ilişkin görüşünün sorulması üzerine de şunları söyledi 
     "Sayın Başbakan Türkiye’de 81 ilde bulunan baroları ve onların üst temsilcisi olan Türkiye Barolar Birliği’ni bu şekilde değerlendiriyor. Sayın Başbakan, kendisine karşı yargıda siyasallaşma tehlikesinin Türkiye’de nelere yol açabileceğini ifade eden Yargıtay’a, Danıştay’, Barolar Birliği’ne, Hakimler Savcılar Yüksek Kurulu’nun üyelerine, CHP’ye kızıyor. Türkiye’de belli duyarlılıkları seslendiren her kesime kızıyor. Sayın Başbakan’ın haksız olduğu ortada. Devlet kurumlarıyla kavga ederek Başbakanlık yapılamayacağını Sayın Başbakan’ın öğrenmesi gerekiyor." CHP’nin yasanın iptali ve yürütmesinin durdurulmasını istediği hükümleri, TÜBİTAK’ın 14 Bilim Kurulu üyesinden 7’sinin Başbakan tarafından belirlenmesini öngörüyor. 
     
</TEXT>
</DOC>
