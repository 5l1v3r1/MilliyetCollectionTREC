<DOC>
<DOCNO> 385550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo26.html </URL>
<DATE> 2005/10/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Murat Didin Türkiye Kupası'nda çeyrek finale çıkmamız gerekirdi 
</HEADLINE>
<TEXT>

     Beşiktaş Erkek Basketbol Takımı Antrenörü Murat Didin, Türkiye Kupası'nda çeyrek finale çıkamamalarının bir başarısızlık olduğunu belirterek, ''Her ne olursa olsun, buradan çıkmamız gerekiyordu'' dedi. 
     Didin, Şanlıurfa'da oynanan Türkiye Kupası 1. tur C grubu maçlarıyla ilgili, kulübün resmi internet sitesine değerlendirmede bulundu. Çeyrek finale çıkamamalarının başarısızlık olduğunu ifade eden Didin, ''Her takım, her takımı yenebilir. Ülkerspor, Mersin Büyükşehir Belediyesi'ne kaybetti. Bunlar olabilir, ama adını baştan koyayım, bunun adı başarısızlıktır. Çünkü bizim, her ne sonuç olursa olsun, buradan çıkmamız gerekirdi'' açıklamasını yaptı. 
     Sezon başı olması nedeniyle henüz hiçbir takımın hazır durumda bulunmadığını kaydeden Didin, şu görüşlere yer verdi 
     ''İki oyun kurucumuz Avrupa Şampiyonası'ndan yeni döndü. Daha sonra Kerem, gribal enfeksiyon nedeniyle 2 hafta çalışamadı. Mithat'a da doktoru 10 gün çalışmamasını önerdi. Çünkü bir ameliyat geçirip milli takıma gitmişti. Birlikte ilk antrenmanımızı da Tuborg Pilsener maçına çıkmadan önce Şanlıurfa'da yaptık. Chuck Kornegay ve Barış'ın da sakatlıkları oldu. 12 kişilik kadro içinde 4 önemli oyuncunun sakatlığı sonuca etki ediyor. İyi mücadele ettik, iyi direndik, ama takım halinde çalışamamanın handikaplarını yaşadık.'' Tüm eksikliklere karşın Şanlıurfa'da başarılı olmaları gerektiğini vurgulayan Didin, çember altında çok düşük bir yüzdeyle oynamalarının da skoru olumsuz etkilediğini bildirdi. 
     Bugünden itibaren, yaşanan hayal kırıklığını nasıl telafi edeceklerini düşüneceklerini anlatan Murat Didin, ''Sezona mutlaka daha iyi başlangıç yapmamız ve daha iyi konsantre olmamız lazım. İnşallah hem lig, hem de ilk kez katılacağımız ULEB Cup'ta iyi sonuçlar alarak, bunu telafi edip, kendimizi affettireceğiz'' dedi. 
     
</TEXT>
</DOC>
