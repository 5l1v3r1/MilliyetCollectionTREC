<DOC>
<DOCNO> 378842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/axspo02.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz darbesi 
</HEADLINE>
<TEXT>


Tahkim Kurulu dün sürpriz bir kararla Gençlerbirliği'ne 1 milyon Euro tazminat ödemeye mahkum edilen milli oyuncunun sözleşmesini askıya aldı. Bu karar Sarı - Lacivertli kulüpte şok etkisi yarattı 

CEMAL ERSEN 


Beşiktaş'a verilen saha kapatma cezasını önceki gün kaldıran Tahkim Kurulu dün de Gençlerbirliği'ne 1 milyon euro tazminat ödemeye mahkum edilen Fenerbahçeli Deniz Barış'ın sözleşmesini askıya aldı. Büyük tartışmalara sahne olan Tahkim Kurulu toplantısında Sarı - Lacivertli oyuncuya ambargo konulmasına neden olan karar 3'e 2 çoğunlukla alındı. Ali Turan, Birol Kaymak ve Erkan Vardar kararın lehine oy kullanırken eski başkan Samim Önen ve yeni başkan Selçuk Öztek karşı oy kullandı. 
Deniz Barış'ın federasyon yönetim kurulu tarafından ön görülen 1 milyon euroluk tazminatı ödeninceye kadar futbol oynamasına yasak getiren bu kararın FIFA ve UEFA'da benzeri olmadığı bildirildi. Bir futbolcunun böyle bir gerekçe ile futbol hayatının engellenemeyeceğini belirten yetkililer, tahkimin kararı nihai olduğu için federasyonun da para ödeninceye, ya da iki kulüp tazminat konusunda anlaşıncaya kadar Deniz'in Süper Lig'de ve milli takımda forma giyemeyeceğini ifade etti. 
Siyah - Beyazlı kulübe verilen kapatma cezasının derbi maç öncesi kaldırılması Fenerbahçe Kulübü'nün tepkisine neden olurken Deniz Barış ile ilgili karar yeni bir kaos yarattı. Beşiktaşlı olduğu ileri sürülen üç üyenin futbol federasyonu talimatında yer alan ve Fenerbahçeli futbolcunun lisansının askıya alınamayacağını belirten hükme karşın karara imza atması tartışma yarattı. 
Bu arada dün Tahkim Kurulu toplantısına katılan Deniz Barış'ı, çıkışta Gençlerbirliği Başkanı İlhan Cavcav yanaklarından öptü ve "Deniz, kulübünün inkar ettiği, sözleşmesinde 1 milyon Euroluk bir cezai maddenin bulunduğunu Fenerbahçe Kulübü'ne ilettiğini onayladı. Benim için para önemli değil. İnsanlar dürüst ve mert olacak" dedi. Cavcav, Deniz'e esprili bir şekilde, "Haftaya takıma giremezsen, senden 5 misli alırım, ona göre. Hocana da böyle söyle. Kapımız sana her zaman açık. İstersen bırak, gel geri" diye takıldı. 

Aklından bile geçirme 

Appiah'ın yerine dünkü antrenmanda Deniz'i deneyen Daum, bu futbolcu hakkındaki gelişmelere çok şaşırdı 


Beşiktaş maçının hazırlıklarını dün tek antrenmanla sürdüren Fenerbahçe'de Teknik Direktör Daum, idman öncesi futbolcularıyla yaklaşık 40 dakikalık bir toplantı yaptı. Alman hocanın Milan maçını değerlendirdikten sonra futbolcularından, her şeyi unutup Beşiktaş derbisine konsantre olmalarını istediği bildirildi. Teknik Direktör Daum çift kalede Appiah'ın yerine Deniz'i oynattı. Anelka'yı yine tek forvet olarak görevlendirdi. Ancak Deniz konusunda yaşanan gelişmeler Alman hocanın tüm planlarını alt üst etti. Bu arada bazı taraftarlar, önceki gece BJK İnönü Stadı'nın numaralı tribün girişine, Beşiktaş'ı ve Tahkim Kurulu'nu protesto eden pankartlar astılar. 

Derbinin hakemi Fırat Aydınus 

Süper Lig'in 6. haftasında oynanacak Beşiktaş - Fenerbahçe derbisini Fırat Aydınus yönetecek. Genç hakem 2003 - 2004 sezonunda Galatasaray - Beşiktaş maçında görev almış ve Cim - Bom sahadan 1-0 galip ayrılmıştı. Geçen sezon Kartal'ın İnönü Stadı'nda 2-1 kazandığı Beşiktaş - Fenerbahçe derbisini de yöneten Fırat Aydınus kaleye girmekte olan topu elle kesen İbrahim Üzülmez'e kırmızı kart göstermişti. Aydınus ev sahibinden 4, konuk ekipten 3 futbolcuya sarı kart çıkarmış, Emre'nin Nobre'ye elle tacizi ile Carew'in Hooijdonk'a tokatı uzun süre konuşulmuştu. 

Onur meselesi 

YALÇIN TÜRK 

Fenerbahçe Teknik Direktörü Christoph Daum, kulüpteki geleceğini Şampiyonlar Ligi'ne endeksledi. Bu sezon Avrupa'da ikinci turu kafasına koyan ve hazırlık devresindeki çalışma programını Devler Ligi'ne göre yapan Alman hocanın yakın çevresine, "Şampiyonlar Ligi'nde ikinci tura çıkamazsak ayrılabilirim" dediği öğrenildi. Sarı - Lacivertli ekibi iki yıl arka arkaya şampiyon yapmasına karşın bazı yöneticilerin yanı sıra camianın büyük kısmı da Daum'un kalmasını istemiyordu. Başkan Aziz Yıldırım'ın ısrarları sonucu takımdan ayrılmayan tecrübeli hocanın hedeflerden sapılması halinde görevi bırakacağı ifade edildi. 


</TEXT>
</DOC>
