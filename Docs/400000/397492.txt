<DOC>
<DOCNO> 397492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/guncel/gun06.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'1915'i araştıralım' 
</HEADLINE>
<TEXT>


ANKARA Milliyet 

İstanbul'da Bilgi Üniversitesi'nde düzenlenen ve katılımcıların çoğunun soykırım iddiası tezlerine yakın görüşlere sahip olması nedeniyle tartışmalara neden olan konferansın ardından, Ankara'da Gazi Üniversitesi GÜ Atatürk Araştırma ve Uygulama Merkezi'nce düzenlenen ve 3 gün sürecek 'Türk - Ermeni İlişkilerinin Gelişimi ve 1915 Olayları' konulu uluslararası sempozyum dün başladı. 
Yerli ve yabancı 53 bilim adamının katıldığı sempozyumun açılışını yapan TBMM Başkan Vekili Sadık Yakut, "Atatürk'ün Meclis'i olarak bize düşen görev, sorunun Ermeni sorunu değil, sorun olanın Ermeni olduğunu dünyaya anlatmaktır" dedi. Türk Tarihi Kurumu Başkanı Prof. Dr. Yusuf Halaçoğlu da, "Farklı görüşlere sahip bilim adamları gelsin, komisyon kurarak bu konuyu araştıralım" çağrısında bulundu. 
Sempozyumun 3'üncü oturumunda Prof. Baskın Oran, konuşmasında Ermeni tezine destek vererek, soykırımı iddialarının tabu olmaktan çıkarılması gerektiğini savundu. Soru-cevap bölümünde, Oran ile katılımcılar ve TTK Başkanı Profesör Yusuf Halaçoğlu arasında ufak çaplı tartışmalar yaşandı. 



</TEXT>
</DOC>
