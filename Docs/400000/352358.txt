<DOC>
<DOCNO> 352358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas09.html </URL>
<DATE> 2005/06/15/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Alkol, öğrenmeyi uzun süreli etkiliyor 
</HEADLINE>
<TEXT>

     YÜCEL DÖNMEZ Chicago DHA 

ABD’li bilim adamları tarafından fareler üzerinde yapılan araştırmalar, alkolün öğrenme yeteneği ve hafıza üzerinde yıllarca sürecek hasarlar yarattığını bir kez daha ortaya koydu. 
     St. Louis Üniversitesi’nde yapılan araştırmaya göre, 8 hafta boyunca alkol verilen farelerde öğrenme ve hafıza üzerinde meydana gelen hasar, içki kesildikten sonra 12 hafta boyunca devam etti. Fareler üzerindeki araştırma insanlara oranlandığında, 6 yıl boyunca her gün 6-8 bira veya bir şişe şarap tüketenlerde, içkiyi bıraktıktan sonra öğrenme, hafıza yeteneği ve sinir sistemi üzerindeki zararın 9 yıl boyunca sürebildiği ortaya çıktı. 
     Kentucky Üniversitesi uzmanlarından Dr. Alan Butterfield, özellikle öğrencilerin eğitimlerinde başarılı olabilmeleri için alkolden uzak durmalarını tavsiye etti. 
     
     Hamilelikte alkol ve sigara, bebekte enfeksiyon riskini artırıyor 

     Bu arada, ABD'li bilim adamları, hamilelik öncesi ya da hamilelik döneminde alkol ve sigara kullanan annelerin bebeklerinde enfeksiyona yakalanma riskinin daha yüksek olduğunu saptadı. 
     Atlanta kentindeki iki doğum kliniğinde 872 hamile kadın üzerinde araştırma yapan uzmanlar, alkol ve sigaranın ana rahmindeki bebeğin beyin gelişimini olumsuz yönde etkilediğini ve bağışıklık sisteminin düzgün gelişememesine yol açtığını belirledi. 
     
     PREMATÜRE DOĞUMLARIN YÜZDE 15’İNİN NEDENİ ALKOL 

     Emory Üniversitesi uzmanlarından Dr. Theresa Gauthier, Amerika’da gerçekleşen premature doğumların yüzde 15’inin, hamilelik döneminde alkol kullanımından kaynaklandığını vurguladı. Uzmanlar, hamileliğe hazırlanan annelerin alkol ve sigaradan vazgeçmesi gerektiğini hatırlatıyor. 
     Alkol ve sigaranın ayrıca, ana rahmindeki bebeğin diğer organlarının gelişmesini de etkilediği ifade edilirken, uzmanlar hamilelikte çok az miktarda alkol alınmasını bile tavsiye etmiyor. 
     Daha önceki araştırmalarda, alkol ve sigara tüketiminin yetişkinlerde de enfeksiyon riskini artırabildiği gözlenmişti. 
     
</TEXT>
</DOC>
