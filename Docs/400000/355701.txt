<DOC>
<DOCNO> 355701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sontur32.html </URL>
<DATE> 2005/06/26/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Kazım Koyuncu'nun cenazesi Trabzon'a getirildi... 
</HEADLINE>
<TEXT>

     Kanser hastalığı nedeniyle dün hayatını kaybeden Karadenizli sanatçı Kazım Koyuncu’nun cenazesi, Trabzon’a getirildi. 
     Trabzon Havaalanı’na getirilen cenazeyi, Koyuncu’nun yakınları, Trabzon Belediye Başkanı Volkan Canalioğlu, Karadeniz Teknik Üniversitesi Rektörü Prof. Dr. İbrahim Özen, Trabzon’un Maçka İlçesi Belediye Başkanı Ertuğrul Genç, Artvin’in Hopa İlçesi Belediye Başkanı Yılmaz Topaloğlu ve sevenleri karşıladı. 
     Uçaktan alınarak minibüse konulan tabutun üzerine önce bordo-mavi bayrak, ardından da Trabzon Belediye Başkanı Volkan Canalioğlu tarafından Kazım Koyuncu’nun adının yazıldığı "61" numaralı forma konuldu. 
     Koyuncu’nun cenazesi, bir dakikalık saygı duruşunun ardından karayoluyla memleketi Artvin’in Hopa İlçesi’ne gönderildi. 
     Kazım Koyuncu için, yarın Hopa Belediyesi önünde tören düzenlenecek. Cenaze, Merkez Camii’nde öğle namazına müteakip kılınacak cenaze namazının ardından Yeşilköy Köyü’ndeki aile mezarlığında toprağa verilecek. 
     
</TEXT>
</DOC>
