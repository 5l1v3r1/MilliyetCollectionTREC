<DOC>
<DOCNO> 364362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko08.html </URL>
<DATE> 2005/07/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İhracatın yarısı 7 ülkeye 
</HEADLINE>
<TEXT>

     Leyla Özel 

      İhracatta rekor üstüne rekor kırmaya devam eden Türkiye, bu yılın ilk yarısındaki ihracatının yaklaşık yarısını 7 ülkeye yaptı. 
     Türkiye'den toplam 218 ülkeye, 15 binin üzerinde ürün ihraç edilirken, bu ülkelerden Almanya, İngiltere, İtalya, ABD, Fransa, İspanya ve Hollanda'nın yer aldığı 7'sine, 6 ayda yapılan ihracat 16 milyar 906 milyon 17 bin dolara ulaştı. 
     Bu oran bu yılın Ocak-Haziran döneminde 35 milyar 362 milyon dolarlık toplam ihracatın yaklaşık yüzde 47.8'ini oluşturdu. 
     Dış Ticaret Müsteşarlığı DTM verilerinden yapılan hesaplamaya göre, geçen yılın Ocak-Haziran döneminde söz konusu 7 ülkeye 15 milyar 18 milyon 71 bin dolarlık ihracat gerçekleştirilmişti. 
     Öte yandan, en fazla ihracat yapılan 10 ülkeye ihracatın tutarı da 20 milyar 24 milyon 798 bin doları buldu. Geçen yılın Ocak-Haziran döneminde ise 10 ülkeye 17 milyar 405 milyon 312 bin dolarlık ihracat yapılmıştı. 
     
     İHRACATIN YÜZDE 72.4'Ü 20 ÜLKEYE 
     Bu arada, dünyanın dört bir yanına ihracat yapan Türkiye'nin yılın ilk yarısındaki ihracatının yüzde 72.4'ünü sadece 20 ülke oluşturuyor. 
     Türkiye'nin en fazla ihracat yaptığı ülkelerin ilk sırasında Almanya bulunurken, bu ülkeyi sırasıyla İngiltere, İtalya, ABD, Fransa, İspanya, Hollanda, Rusya Federasyonu, Irak, İsrail, Romanya, Belçika, Yunanistan, Birleşik Arap Emirlikleri, Bulgaristan, Cezayir, İran, Suudi Arabistan, Polonya ve Danimarka takip etti. 
     
</TEXT>
</DOC>
