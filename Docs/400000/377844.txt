<DOC>
<DOCNO> 377844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur06.html </URL>
<DATE> 2005/09/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Zorunlu hizmet yapmayan doktora çalışma izni yok 
</HEADLINE>
<TEXT>

     Yurtiçi ve yurtdışında öğrenimlerini bitirerek tabip, uzman tabip olmaya hak kazananlara zorunlu hizmet yükümlülüğü getirildi. Zorunlu hizmet yükümlülüklerini yerine getirmeyenlere çalışma izni verilmeyeceği kaydedildi. 
     Devlet Hizmeti Yükümlüğü’ne ilişkin Başbakan Recep Tayyip Erdoğan imzalı genelge Resmi Gazete’de yayımlanarak yürürlüğe girdi. Genelgeyle, yurtiçi ve yurtdışında öğrenimlerini bitirerek tabip, uzman tabip olmaya hak kazananlara zorunlu hizmet yükümlülüğü getirildiği belirtilerek, "Yükümlülüklerini yerine getirmekten imtina edenlere çalışma izni verilmeyecek, mesleklerini icra etmelerine imkan tanınmayacaktır" denildi. 
     Genelge’de, tıp fakülteleri dekanlıklarıyla eğitim hasteneleri başhekimliklerinin, mezun olan veya uzmanlık ve yan dal uzmanlık eğitimini tamamlayan tabip ve uzman tabiplerin isim ve adreslerini 15 gün içinde Sağlık Bakanlığı’na bildirmeleri istendi. Adalet Bakanlığı, Adli Tıp Kurumu, üniversiteler, mahalli idareler ile tabip ve uzman tabip çalıştırabilecek kamu kurum ve kuruluşlarının hekim ihtiyaçlarını Sağlık Bakanlığı’na bildirmesi istendi. 
     
     İZİNLER TAKİBE ALINACAK 
     Genelge’de zorunlu hizmeti yerine getiren hekimlerin izinlerinin takibe alınacağı vurgulanarak, "Göreve başlamalarından ayrılmalarına kadar geçen süre içerisinde kullandıkları her türlü izinlerinin takibi yapılacak, yükümlü olduğu süre tamamlanmadan görevinden ayrılanlar ile yükümlülüğünü tamamlayanlar bir ay içerisinde Sağlık Bakanlığı’na bildirilecektir" denildi. 
     
</TEXT>
</DOC>
