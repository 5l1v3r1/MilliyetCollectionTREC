<DOC>
<DOCNO> 357562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/spo04.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'in mesajı 
</HEADLINE>
<TEXT>


Trabzonspor Teknik Direktörü, almayı hedefledikleri üç Brezilyalı'nın transferinin İsviçre kampına kadar bitirilmesini umduğunu dile getirdi 


Bordo - Mavili takımın teknik patronu Şenol Güneş, Gerede kampında dün basın toplantısı düzenleyerek, gündemdeki konuları yanıtladı. Güneş, yönetime mesaj göndererek, bir Brezilyalı ile anlaştıklarını, planlanan iki oyuncuyla daha imza atılmasını beklediğini söyledi. Trabzonspor Teknik Direktörü, "Yönetim, canla başla çalışıyor. Karel ile Petkoviç'in gitmesi gündemde. Üç oyuncu katılmasını bekliyorduk. Biri imza attı. Brezilya uzak olduğu için bağlantı kurmak zor. Ama kalbimiz onlarla beraber. Oradaki arkadaşlarımız olağanüstü çalışıyor. Umarım İsviçre'de üç yeni oyuncu katılmış olur" diye konuştu. 

'Rakip fark etmez' 
Şenol Güneş, Şampiyonlar Ligi ön elemesindeki muhtemel rakiplerinden Dinamo Minsk'i de değerlendirdi. Rakiplerini izlediğini hatırlatan tecrübeli teknik adam, "Rakibimiz zayıf değil. Yetenekli ve tecrübeli futbolculara sahip. Şartlar ne olursa olsun bizim için rakip fark etmiyor. Kazanıp turu geçmek istiyoruz. Herhangi bir korkumuz yok. Kıbrıs temsilcisini ise büyük bir ihtimalle yardımcılarımdan birisi izleyecek" dedi. 

'Halil bizi istedi' 
Bordo - Mavililer'in hocası, futbol hayatını Almanya'da sürdüren Halil Altıntop'un Trabzonspor'a gelmek istediğini de iddia etti. Şenol Güneş, "Kulübüyle görüştük. Bir yıllık daha mukavelesi olduğu için bizden çok yüksek bir rakam talep ettiler. Bu yüzden transfer gerçekleşmedi" yorumunu yaptı. Güneş, Alpay'ın transferinin ise gündemlerine gelmediğini açıkladı. 
Tecrübeli teknik adam, Milli Takım'ın başına getirilen Fatih Terim'e de destek verirken, "Hepimiz onun ekibindeyiz. Yardım etmeye hazırız" diye konuştu. 

Szymkowiak korkuttu 

Trabzonspor, Gerede'deki son antrenmanını dün sabah yaptı. Teknik Direktör Şenol Güneş yönetiminde yapılan çift kale maç sırasında Polonyalı yıldız Szymkowiak, ikili mücadele sonrasında sakatlandı. Acı içinde yere yığılan tecrübeli futbolcuya ilk müdahalesi saha içinde yapıldı. Kulüp doktorları Szymkowiak'ın baldırında esneme olduğunu ve durumunun ciddi olmadığını açıkladı. 
Şenol Güneş, çift kale maç sırasında pas hatası yapan futbolcularını uyararak, daha dikkatli olmalarını istedi. Tecrübeli teknik adam, "Bireysellikten uzak durun. Takım için oynayın, yardımlaşın" uyarısında bulundu. 
Gerede'deki çalışmalarını tamamlayan Bordo - Mavililer, bir günlük izne çıktı. Trabzonspor kafilesi pazar günü İstanbul'da toplandıktan sonra üçüncü etap çalışmaları için İsviçre'ye gidecek. 

Transfer karıştı 

Transfer girişimlerini yoğun bir şekilde sürdüren Trabzonspor'da gündeme gelen oyunculara yeni kulüplerin de talip olması sıkıntı yarattı. Ponto Preta'nın forvet oyuncusu Souza Floresta için Fransa'nın Paris Saint Germain takımının da devreye girdiği öğrenildi. Bu arada Trabzonspor yönetimi, stoper arayışlarında liste başına Flamengo'da forma giyen Henrique'yi aldı. 1.93 boyundaki tecrübeli futbolcu ile temasların sürdüğü öğrenildi. 

Ukrayna'ya ilk ihraç 

Trabzonspor'dan, Shakhtar Donetsk'e transfer olan Tolga Seyhan, yurt dışına giden 61. futbolcu unvanını yakaladı. Türkiye böylece Ukrayna ile birlikte 17 değişik ülkeye oyuncu yollamış oldu 

HABER ARAŞTIRMA - UĞUR MELEKE 


Shakhtar Donetsk'e giden Trabzonsporlu Tolga Seyhan, Türkiye'nin yurt dışına ihraç ettiği 61'inci profesyonel futbolcu oldu. Ukrayna ise Türkiye'den futbolcu transfer eden 17'nci değişik ülke olarak kayıtlara geçti. 
Futbolumuzun profesyonel döneme geçişi öncesinde Talat Erboy, Nejat Evliyazade, Yusuf Ziya Öniş ve Bekir Rafet Teker Avrupa sınırlarını geçen oyuncularımız oldular. İlk olarak 1932'de Fransa'nın Racing Paris takımına transfer olan Vahap Özaltay'la başlayan profesyonel futbolcu ihracımız, aynı takımın 9 yıl sonra Basri Taşkavak'ı almasıyla devam etti. 

50'lerde çıkış 
1940'larda yalnızca üç temsilcisini Avrupa'ya gönderebilen Türk futbolu, 50'li ve 60'lı yıllarda iki kez dünya kupalarına katılma hakkı kazanması ve Avrupa kupalarında da boy göstermesiyle çıkışa geçti. Lefter, Metin Oktay, Can Bartu ve Ogün Altıparmak bu dönemde dünya pazarında adlarından söz ettiren isimler. 
Futbolumuzun tekrar düşüş yaşadığı ve 6-0'larla 8-0'ları bir arada gördüğümüz 70 ve 80'li yıllarda Ogün Altıparmak'ın açtığı ABD kapısından Yasin Özdenak, Salim Görür ve Güngör Tekin de geçtiler. Engin Verel, Almanya, Fransa ve Belçika'da futbol oynayarak üç ülkede birden top koşturan ilk lejyonerimiz olurken, 1995'e kadar diğer ihraçlarımızın yönü yine Almanya ve Belçika idi. 

Ve Hakan 
FIFA kayıtlarına Türk futbol tarihinin sembol oyuncusu olarak geçen Hakan Şükür, 1995'te İtalya'nın Torino takımına transfer olduğunda, o günlerde ilk gençlik çağlarında olanlar için bu transfer çıplak gözle gördükleri ilk ihraçtı. Hakan'dan önce 90 yılda 30 ihraç yapan futbolumuz, Hakan'dan sonra 10 yılda 36 farklı oyuncusunu dünyanın dört bir yanına göndermeyi başardı. Futbol tarihimizde 4 ayrı yabancı takımda oynayan tek futbolcumuz Hakan Şükür. Engin Verel'den sonra Alpay Özalan, Oktay Derelioğlu ve Fatih Akyel de üç değişik ülke gezerek futbolumuzun Evliya Çelebileri olmayı başardılar. 
Türk futbolu, 90 yılda üç değişik kıtadan 17 farklı ülkeye futbolcu ihraç ederken, Almanya 16 değişik oyuncumuza iş imkanı vererek başı çekti. İtalya ve Belçika 9, İspanya 7, İngiltere de 6 oyuncuyla Türk futbolcuları en çok tercih eden diğer ülkeler oldu. 

LEJYONERLER Futbolcu Oynadığı Takımlar Talat Erboy İngiltere 1905-1907 amatör Nejat Evliyazade Belçika 1905-1907 amatör Yusuf Ziya Öniş Servette-İsviçre 1916-1919 amatör Bekir Rafet Teker Karlsruhe-Almanya 1921-1925 amatör Vahap Özaltay Racing Paris-Fransa 1932 Basri Taşkavak Racing Paris-Fransa 1941 Cemil Erlertürk Angouleme-Fransa 1943-1944 Ali Oraloğlu Neuchatel Xamax-İsviçre 1945 Sabit Cinol Servette-İsviçre 1950 Şükrü Gülesin Palermo, Lazio-İtalya 1950-1953 Bülent Eken Salernitana, Palermo-İtalya 1950-1952 Lefter Küçükandonyadis Fiorentina-İtalya, Nice-Fransa 1951-1953 Bülent Esel Spal-İtalya 1951-1954 Sabri Mahir Racing Paris-Fransa 1955 Feridun Buğeker Stuttgart Kickers-Almanya 1955-1959 Metin Oktay Palermo-İtalya 1961-1962 Can Bartu Fiorentina-İtalya, Venezia-İtalya, Lazio-İtalya 1961-1967 Akgün Kaçmaz Ausburg-Almanya 1962-1966 Şükrü Ersoy Avustria Salzburg-Avusturya 1962-1964 Özcan Arkoç Austria Wien-Avusturya 1964-1966 , Hamburg-Almanya 1966-1970 Ergun Öztuna A.Klagenfurt-Avusturya 1965-1966 Ogün Altıparmak Washington Whips-ABD 1968 Cenap Genç St.Truiden-Belçika 1969-1972 Salim Görür Los Angeles Aztecs-ABD 1969-1972 Ender Konca Eintracht Frankfurt-Almanya 1971-1973 Yasin Özdenak Cosmos-ABD 1976-1979 Engin Verel H.Berlin-Almanya, Lille-Fransa, Anderlecht-Belçika 1979-1983 Güngör Tekin Toronto Blizzard-Kanada 1980-1981 Selçuk Yula Blau Weiss Berlin-Almanya 1986-1987 Erdal Keser Dortmund-Almanya 1987 Hakan Şükür Torino-İtalya 1995-1996 , Inter-İtalya 2000-2002 , Parma-İtalya 2002 , B.Rovers-İngiltere 2002-2003 Hami Mandıralı Schalke 04-Almanya 1998-1999 Erol Bulut E.Frankfurt-Almanya 1999-2000 , Panionios-Yunanistan 2001-2003 , 1860 Münih-Almanya 2004- Tugay Kerimoğlu G.Rangers-İskoçya 2000-2001 , Blackburn R.-İngiltere 2001- Fehmi Alpay Özalan A.Villa-İngiltere 2000-2003 , Incheon U.-G.Kore 2004 , Urawa R.D.-Japonya 2004 Arif Erdem Real Sociedad-İspanya 2000 Tayfun Korkut Real Sociedad-İspanya 2000-2003 , RCD Espanyol-İspanya 2003-2004 Oktay Derelioğlu Las Palmas-İspanya 2000 , Nürnberg-Almanya 2003-2004 , Hazar Lankaran-Azerbaycan 2004- Hikmet Çapanoğlu Beveren-Belçika 2000-2001 Mehmet Gönülaçar Beveren-Belçika 2000-2001 Osman Coşkun Beveren-Belçika 2000-2001 Volkan Kilimci Beveren-Belçika 2000-2001 Orhan Kaynak S.İskeçe-Yunanistan 2000-2001 Emre Belözoğlu Inter-İtalya 2001- Okan Buruk Inter-İtalya 2001-2004 Fatih Akyel Real Mallorca-İspanya 2001 , VFL Bochum-Almanya 2005 , PAOK 2005- Ümit Davala AC Milan-İtalya 2001-2002 , Werder Bremen-Almanya 2003- Erhan Albayrak Arminia Bielefeld-Almanya 2001-2003 Nihat Kahveci Real Sociedad-İspanya 2002- Hakan Ünsal Blackburn Rovers-İngiltere 2002 Bülent Akın Bolton Wanderers-İngiltere 2002-2003 Tolunay Kafkas Pasching-Avusturya 2002- Rahim Zafer Daegu FC-Güney Kore 2002-2004 Semavi Uzun Changchun Yatai-Çin 2002-2003 İdris Gümüşdere Changchun Yatai-Çin 2002-2003 Atilla Birlik Mannheim-Almanya 2002-2003 Volkan Kahraman Pasching-Avusturya 2002-2003 , Avustria Wien-Avusturya 2003- Faruk Atalay FC Karnten-Avusturya 2003 , Pasching-Avusturya 2003-2004 , Antwerp-Belçika 2004- Rüştü Reçber FC Barcelona-İspanya 2003-2004 İlhan Mansız Vissel Kobe-Japonya 2004 , Hertha Berlin-Almanya 2004-2005 Ahmet Dursun Tianjin Taida-Çin 2004 Önder Deniz Kolgu Hazar Lankaran-Azerbaycan 2005- Turan Tunç Kip Hazar Lankaran-Azerbaycan 2005- Serhat Akın Anderlecht-Belçika 2005- Tolga Seyhan Shakhtar Donetsk-Ukrayna 2005- 

Bereket getirdi 

Ukrayna'nın Shakhtar Donetsk takımına giden Tolga Seyhan, Trabzonspor'a 8 kat gelir sağladı. Malatyaspor'da yıllık 200 bin YTL'ye 200 milyar lira oynayan Tolga, Trabzonspor'a 600 bin YTL'ye alındı. Bordo - Mavili takımda 1,5 yıl oynayan milli futbolcu, bu sezonun sonunda yönetimin önerdiği 1 milyon 200 bin YTL'yi kabul etmeyip 1 milyon 600 bin YTL istedi. Anlaşma sağlanamayınca da Tolga, yıllığı 2 milyon 150 YTL'ye Shakhtar Donetsk'e gitti. Ayrıca Trabzonspor, 3 milyon 750 bin dolar gelir elde etti. 

TRABZONSPOR GÜNLÜĞÜ 

Sağolasın Tolga 
Shakhtar Donetsk, bonservis bedeli olarak ödediği 3 milyon 750 bin doları Trabzonspor'un hesabına aktardı. Bu parayla Brezilyalı kaleci Jefferson Galvao'nun bonservis bedeli olan 600 bin dolar Botafogo'ya ödendi. Ayrıca futbolculara da Şampiyonlar Ligi'ne katılmaları halinde ödenecek olan 1 milyon 500 bin YTL'nin 500 bin YTL'lik bölümü de dağıtıldı. 

Forma tanıtımı 
Trabzonspor, kendi ürettiği forma ve spor malzemelerini bu akşam İstanbul'da tanıtacak. Kuruçeşme A Plus'ta 19.30-21.00 arasındaki tanıtımda futbolcuların yanı sıra ünlü mankenler Fatoş Seğmen, Aysu Baceoğlu, Duygu Ulaş, Fatma Yaman ve Tatiana podyuma çıkacak. Trabzonspor, ilk etapta 150 bin forma satışı ve 2 milyon YTL'nin üzerinde bir gelir hedefliyor. 

Hagi devrede 
18 yaşındaki forvet Ergin Keleş için Galatasaray'ın eski çalıştırıcısı Gheorghe Hagi devreye girdi. PSV Eindhoven'in listesine giren Ergin için babası Galip Keleş'i arayan Hagi'nin, "Galatasaray'a almak istiyordum. Şimdi Romanya'da çok güçlü bir takıma alabiliriz" teklifini iletti. Galip Keleş ise, önce Bordo - Mavili kulüple görüşeceklerini söyledi. 


</TEXT>
</DOC>
