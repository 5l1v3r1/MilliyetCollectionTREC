<DOC>
<DOCNO> 350568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/spo03.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın 1 numara 
</HEADLINE>
<TEXT>


Galatasaray'dan ayrılan Hakan Ünsal, Özhan Canaydın'ın en iyi başkan olduğunu söyledi. Tecrübeli futbolcu, "Hagi gönderilmemeliydi" dedi 

CÜNEYT KARAKAYA 


Sadece Galatasaray değil, Türk Futbolu'nun unutulmaz isimlerinden oldu Hakan Ünsal... Sarı - Kırmızılılar'ın, UEFA, Süper Kupa ve lig şampiyonluklarıyla dolu geçmişinde her zaman ön plana çıktı. Ve uzaklarda gözüken o ayrılık vakti kapıya geldi. Galatasaray'dan ayrılan Hakan Ünsal yaşadıklarını Süper Taktik'e anlattı. İşte yıldız futbolcunun A'dan Z'ye Galatasaray'a bakışı... 
- Özhan Canaydın geçmiş tüm başkanlar arasında direkt, '1 numara'dır. Faruk Süren, Mehmet Cansun ile de çalıştım. Alp Yalman ile az çalıştım, onu saymayayım. Canaydın, yapamayacağı sözü vermedi, verdiğini de tuttu. Bize 'baba' gibi yaklaştı. Elini hep öperdim ve öpmekten gocunmadım. 
- Hagi ilk geldiğinde Arif, Bülent, Ergün, Hasan ve ben kendi aramızda konuştuk ve dedik ki "Spekülasyonlara izin vermeden biz Hagi'ye arkadaşımız gibi değil hocamız gibi davrandığımızı takımdakilere hissettirelim. Saygıda kusur etmeyelim." Bu noktada biz örnek olmalıydık, olduk da. Hagi başarılıydı. Yaptığı hataları daha büyük hocalar da yapıyor. Bence gönderilmemesi gerekirdi. Yeni sezonda daha başarılı olacaktı. 
- Fatih Terim ile 1996 - 2000 sezonu tartışılmaz. Ondan sonra Lucescu tecrübesiyle bir adım öne geçer. Sonra da Hagi gelir. Ama "Hagi mi, Lucescu mu " diye sorarsanız, az bir farkla Hagi'yi tercih ederim. 
- Geçen sezonki kadromuz kötü değildi. Tomas ve Song, Galatasaray'a gelmiş en iyi defans oyuncularındandır. Mevkimde yıllardır oynadığım için de onlarla uyumumuz zor olmadı. Ergün ile de hareketlerimiz otomatikleşmişti. 
- Aziz Yıldırım, bulunduğu ortam nedeniyle başarılarımıza "tesadüf" dedi. Aklı selim ve düzgün bir insan. Tesadüfü o anlamda kullandığına inanmıyorum. Çünkü büyük başarılar elde ettik. 
- H l Florya'ya gidip geliyorum. "Artık burada futbolcu değilim, kulüpte laf olur mu Girmesem mi acaba diye" düşünüyorum. Ama bu duruma düşmek bana çok garip geliyor. Benim kulübüm orası. Evim gibi olduğu için rahatlıkla girip çıkacağımı düşünüyorum. Ama girme derlerse de girmem. 

Arif kazık çaktı 

Arif ile birlikte kalıyorduk. Ben yokken Arif ile Okan kalıyormuş. Arif ikimizi de yolcu etti, Galatasaray'dan ayrıldık. Odaya kazık çakmıştı ki, o da ayrıldı. O odada 14 sene Arif, 11 senedir de Okan ile ben kaldım. Bakalım kim gelecek Belki Cihan ile Orhan kalır. O ikisinin odalarımızda gözü vardı. Şaka tabii... Çok güzel anılar yaşadık. Bazen Okan, Arif, Emre ve ben aynı odada kalırdık. İki kişi yerde uyurdu. Sabah odaya girilmezdi. 

Hırsızlık olayı 

Hagi, 'Hırsız kim' diye sordu, 'Hırsızsınız' demedi. Taraftarlara neden 'hırsız' desin. Onu da yapmaması gerekirdi o ayrı. Aslında olayın öncesi var. Antalya kampına giderken ilk çıkanlardan biri bendim. Sağolsunlar yanımıza gelip büyük ilgi gösterdiler. Kalabalıktan çıktım, yanıma Arif geldi, "Aaa kravatın gitmiş" dedi. Bir baktım yok. Arif'e döndüm, onunki de gitmiş. Sonra Hakan Şükür geldi, saatini almak isteyen bir kişiyi son anda yakalamış. Taraftarın arasına kötü niyetli insanlar karışıyor. Oturduk konuştuk, Hagi de bu olayların üzerine telefon tatsızlığı yaşanınca çok sinirlendi ve bağırdı. 

Hagi uğurlandı 

Galatasaray'daki görevi sona eren Hagi dün İstanbul'dan ayrıldı. Rumen hocayı havalaanında İkinci Başkan Ergun Gürsoy ile Sportif Direktör Bülent Tulun uğurladı. Gürsoy, "Hagi bizim evladımız. Bugün UEFA Kupası konuşuluyorsa onun hakkını asla ödeyemeyiz. Belki birgün yeniden birlikte çalışırız" dedi. 

Zam bekliyor 

Denizli ile oynanan son lig maçının ardından Galatasaray'dan ayrılabileceğini ima eden Mondragon'un yıllık kazancından şikayetçi olduğu öğrenildi. Kolombiyalı kalecinin, geçtiğimiz sezon 1 milyon 300 bin dolardan 750 bin dolara indirilen kazancının eski seviyesine çekilmesini istediği bildirildi. Yönetim ise sözleşmenin aynı şekilde devam etmesi için ısrar ediyor. 

Sorun fiyatta 

Galatasaray'ın Brezilyalı yıldızı Conceiçao'nun Panathinaikos'a transferi pazarlıkların tıkanması nedeniyle sonuçsuz kaldı. Sambacının, Yunan kulübünden Sarı-Kırmızılılar'dan yıllık olarak aldığı 2 milyon euroyu istediği bildirildi. Ancak Panathinaikos 1 milyon 700 bin Euro'nun üzerine çıkmıyor. 

Olumlu rapor 

Yeni sezonda Galatasaray'ı çalıştıracak olan Eric Gerets, Yunanistan'a tatile giderken yanında götürdüğü kasetleri izledi ve yönetime ilk izlenimleriyle ilgili bilgi verdi. Sağ kanata takviye yapılması gerektiğini söyleyen Belçikalı çalıştırıcının, forvetleri yeterli bulduğu bildirildi. 

Örnek Hakan 

Sakarya Özel Işık Lisesi, Hakan Şükür'ü "Yılın örnek futbolcusu" seçti. Yıldız futbolcu mezuniyet törenine katılırken, Sakaryalı olmaktan gurur duyduğunu söyledi. Hakan Şükür, "Uzun bir zamandır ödül alamıyorum. Bunun sebeplerini bilmiyorum. Aslında tahmin edebiliyorum. Uzun zamandır aldığım ilk ödül olduğu için bunun anlamı büyük" yorumunu yaptı. 


</TEXT>
</DOC>
