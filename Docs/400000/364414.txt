<DOC>
<DOCNO> 364414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy21.html </URL>
<DATE> 2005/07/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İşsizliğin en önemli nedeni hızlı nüfus artışı 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu’nun, dünkü Bakanlar Kurulu toplantısında sunduğu istihdam raporunda, Türkiye’deki işsizliğin en önemli sebeplerinin başında hızlı nüfus artışının geldiği vurgulandı. 
     A.A muhabirinin aldığı bilgiye göre Başesgioğlu tarafından sunulan "İşsizlikle Mücadele ve İstihdamın Artırılması" konulu raporda, işsizliğin Türkiye’de 2001 krizine kadar yüzde 9 seviyesini geçmezken, krizin ardından 10’u aştığı belirtildi. 
     İşsizliğin, global bir sorun olduğu kaydedilen raporda, yüzde 5-6 düzeyindeki işsizlik oranının, "kabul edilebilir bir seviye olduğu" ifade edildi. 
     İşsizliğin birçok sebebi bulunmakla beraber, Türkiye’deki en önemli sebeplerinin başında hızlı nüfus artışının geldiğine işaret edilen raporda, Türkiye’de nüfus artış hızının yüzde 1.4-1.5 düzeyinde olduğu ve 2010’a kadar her yıl ortalama 750 bin kişiye iş yaratılması gerektiği kaydedildi. 
     Raporda, Türkiye’nin istihdam vergileri açısından durumuna da değinildi. OECD verilerine göre, Türkiye’de vergi ve sigorta priminin işgücü maliyetine oranının yüzde 42.7 olduğu belirtilen raporda, bu oranla Türkiye’nin, 30 OECD ülkesi arasında 12’nci sırada bulunduğu belirtildi. 
     İşsizliğin sadece hükümetin problemi olmadığı belirtilen raporda, işsizliğe karşı, sosyal tarafların da katılımıyla "topyekün mücadele" platformu yaratılması gerektiği kaydedildi. 
     Raporda, işsizlikle mücadele için, insan kaynakları ve işgücü planlamasının yapılması eğitim planlamasının insan kaynakları ve işgücü planlamasına paralel kılınması aktif işgücü programları, genç işsizler ve KOBİ’lere önem verilmesi, kayıtdışının azaltılması ve kredi, teşvik ve diğer politika araçlarının, istihdam odaklı ve koordineli olarak yürütülmesi gerektiği vurgulandı. 
     İşsizliğin toplumsal bir sorun olduğu belirtilen raporda, sürdürülebilir ekonomik büyüme ve etkin bir şekilde uygulanacak aktif istihdam programlarıyla, Türkiye’deki işsizliğin, 2010’lu yıllarda makul seviyelere çekilebileceği bildirildi. 
     
</TEXT>
</DOC>
