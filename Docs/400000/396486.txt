<DOC>
<DOCNO> 396486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sondun06.html </URL>
<DATE> 2005/11/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İran, nükleer dosyanın kapatılmasını istiyor... 
</HEADLINE>
<TEXT>

     İran'ın, uzun zamandan beri Uluslararası Atom Enerjisi Kurumu UAEK gündeminde bulunan nükleer dosyasının kapatılmasını istediği belirtildi. 
     Dışişleri Bakanlığı sözcüsü Hamid Rıza Asefi, düzenlediği basın toplantısında, UAEK Başkanı Muhammed El Baradei'nin, İran'ın nükleer faaliyetleri hakkındaki son raporunu değerlendirdi. 
     Raporda kendileri açısından olumlu noktalar bulunduğunu ifade eden Asefi, ''Raporda, İran'ın UAEK ile işbirliğine işaret edilmiş ve denetlenmek istenen yerlere izin verildiği belirtilmiştir. Bu yüzden biz bu raporda, eski raporlara göre bir ilerleme görüyoruz'' dedi. 
     UAEK'nin son raporunun daha önce İran aleyhine alınan eski karar tasarısını ortadan kaldırdığını ifade eden Asefi, ''Biz İran'ın nükleer dosyasının kapatılmasını istiyorduk ama maalesef kapanmadı. Bu dosyanın en kısa zamanda kapatılmasından yanayız'' diye konuştu. 
     Asefi, Lavizan ile bazı askeri tesislerin UAEK denetimine açılmasıyla ilgili soruya karşılık da bu tesislerin niçin denetlenmek istendiği konusunda kendilerinin ikna edilmesi gerektiğini kaydetti. 
     Viyana'da geçen cuma günü yayımlanan raporda, İran'ın nükleer faaliyetleri hakkında daha şeffaf olması ve daha fazla işbirliği yapması istenmişti. 
     UAEK'nin İran raporu, yönetim kurulunun perşembe günü yapacağı toplantıda ele alınacak. Toplantıda, İran dosyasının BM Güvenlik Konseyi'ne gönderilip gönderilmemesi konusunun gündeme gelmesi bekleniyor. 
     Tahran yönetimi, son UAEK raporunu olumlu bulduğunu açıklamıştı. 
     UAEK'nin 24 Eylül'de kabul ettiği ''yumuşatılmış karar tasarısı'', İran'ın nükleer dosyasının ''hemen değil'', ancak İran'ın taraf olduğu Nükleer Silahların Yayılmasının Önlenmesi Antlaşması'nı NPT ve ek protokolü ihlal etmesi halinde BM Güvenlik Konseyi'ne havale edilmesini öngörüyor. 
     
     İNSAN HAKLARI 
     BM Genel Kurulu'nda İran'daki insan hakları ihlallerine ilişkin kabul edilen bildiriye de değinen Asefi, ''İnsan haklarının asıl batı ülkelerinde çiğnendiğini'' söyledi. 
     ''Batı ülkelerinde Müslümanlara, gayrimüslimlere ve azınlıklara nasıl davranıldığını görüyoruz'' diyen Asefi, ''Bazı Avrupa ülkelerindeki son olaylar da bunun bir ispatı. Bu olaylar, insan haklarının dikkate alınmamasından kaynaklanıyor'' diye konuştu. 
     İran'daki insan hakları ihlallerine ilişkin bildiri, BM Genel Kurulu'nda 77 oyla kabul edilmişti. Oylamada 51 ülke karşı oy kullanırken, 46 ülke çekimser kalmıştı. 
     Bildiride, İran'daki insan hakları ihlallerinin endişe verici boyutta olduğu dile getirilmiş ve bu ülkeden, aleni cezalandırmaları ve işkenceleri durdurması istenmişti. 
     
</TEXT>
</DOC>
