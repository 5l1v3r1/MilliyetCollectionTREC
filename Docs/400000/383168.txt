<DOC>
<DOCNO> 383168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo28.html </URL>
<DATE> 2005/10/01/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Masa Tenisi'nde Türkiye, Kosova'yı 3-0 yendi 
</HEADLINE>
<TEXT>

     Kosova'nın başkenti Priştine'de yapılan 2007 Avrupa Masa Tenisi Şampiyonası A Grubu elemelerinde Türkiye, ilk maçında Kosova'yı 3-0 yendi. 
     Milli takım oyuncuları Pen Fei Jiang, Safa Avcı ve İrfan Tavukçuoğlu, Kosova'lı rakipleri Rahman Ademay, Milot Makoli ve Besart Domanik'le yaptıkları maçı 3-0 kazandılar. 
     Türkiye, İskoçya, İzlanda ve Kosova'nın yer aldığı A Grubu elemelerinde bugün yapılan diğer maçta, İskoçya, İzlanda'yı 3-2 yendi. Kosova Radyo Televizyonu'nun RTK canlı yayınladığı elemelerde bu akşam TSİ 21.00'de Türkiye-İskoçya, İzlanda-Kosova maçları yapılacak. 
     
     MİLLİ TAKIM ANTRENÖRÜ YILDIZ ''MUTLUYUZ'' 
     Türk Milli Takımı Antrenörü Gürhan Yıldız, maçtan sonra A.A muhabirine yaptığı açıklamada, sonuçtan mutlu olduğunu, grupta birinci olmak için yoğun bir çalışma içinde olduklarını belirterek, ''İzlanda ve İskoçya'yı da yeneceğimize inanıyorum'' dedi. 
     Kosova Milli Takım Antrenörü Rıfat Rıfat ise Türk takımını çok başarılı bulduklarını ve bu yarışmada elde edecekleri en büyük kazancın, uluslararası deneyim olacağını söyledi. 
     
</TEXT>
</DOC>
