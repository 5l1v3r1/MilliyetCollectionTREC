<DOC>
<DOCNO> 374034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/yazar/kohen.html </URL>
<DATE> 2005/08/30/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Fransa Nereye kadar .. 
</HEADLINE>
<TEXT>


FRANSA'nın Türkiye-AB müzakereleri konusunu Kıbrıs'ın tanınması şartı ile irtibatlandırmasının anlamı nedir Başbakan Dominique de Villepin'den sonra Cumhurbaşkanı Jacques Chirac da bu konuda neden bu kadar ısrarlı davranıyor Paris bu tavrını nereye kadar götürecek .. 
Önce son sorudan başlayalım. Çeşitli telefon söyleşileri ile Paris'ten aldığımız hava şu Evet, Fransa "prensip olarak", Türkiye'nin AB ile müzakerelere oturmadan, Güney Kıbrıs'ı Kıbrıs Cumhuriyeti olarak tanıması gerektiğini savunuyor, bunu hukuki bir zorunluk görüyor. Ancak bu, Fransa'nın 3 Ekim'de başlaması gereken müzakereleri "engelleyeceği" anlamına gelmiyor. Fransa Türkiye'nin Güney Kıbrıs'ı tanımama konusundaki deklarasyonuna karşı AB'nin de 3 Ekim'e kadar bir "karşı deklarasyon" yayımlamasını arzuluyor. İçeriği daha ziyade, Türkiye'nin Güney Kıbrıs'ı tanıması zorunluğunu hatırlatan nitelikte olacak. 
Kısacası, Fransa'nın Türkiye'ye karşı vetosunu kullanması veya Rum-Yunan tarafını bu yönde teşvik etmesi söz konusu değil. Fransız diplomasisi şimdi daha çok "karşı deklarasyon" fikrini kabul ettirme çabasında. Ne var ki AB içinde bu konuda bir görüş birliği sağlansa dahi böyle bir deklarasyon Türkiye-AB müzakerelerinin 3 Ekim'de başlamasına engel olamaz... 

GELELİM Fransız liderlerinin son "çıkışları"nın anlamına... 
Tabii bizim açımızdan ve hatta birçok AB üyesinin bakış açısından bu tavrı rasyonel saymak mümkün değil. Ama Fransızlar bu duruşu kendilerine göre bir mantıkla izah ediyorlar. Resmi argüman, bunun bir "prensip meselesi" olduğudur. Yani, AB ile müzakereye oturacak ülke, önce üye ülkeleri tanımak durumundadır... Aslında bu argüman, nazari olarak doğru. Ama Kıbrıs sorununun karmaşık boyutları ve AB'nin çelişkili davranışları dikkate alındığında, "tanıma" veya "tanımama" meselesinin o kadar basit ve dar bir mantıkla çözülemeyeceği anlaşılır... 
Fransa'nın bu son olaydaki duruşunun sırf "prensip sevdası"ndan kaynaklanmadığını da bizzat Fransız analistler açıkça söylüyorlar "Liberation" gazetesinden Marc Semo bunu bir "bahane" olarak nitelendirmekten çekinmiyor ... 

FRANSIZ siyasetçilerini muhalefettekileri de, iktidardakileri de adeta "Rumdan daha fazla Rum gibi hareket etmeye" sevk eden -ve gerçekte bunun "Kıbrıs'a büyük ilgi" veya "Rumlara sempati" ile hiç ilgisi olmayan- bambaşka nedenleri var. 
Özetle Fransa son dönemde küreselleşmeye ayak uyduramadı, bazı temel reformları gerçekleştiremedi, ekonomisini arzulanan biçimde geliştiremedi, birçok AB üyesinin gerisinde kaldı... Paris, AB'deki önder durumunu da koruyamadı, son referandumda itibarı, etkinliği sarsıldı... Fransız siyaseti karıştı, sağ da sol da bölündü, güçlü lider eksikliği hissedilmeye başladı... Fransız halkı AB konusundaki eski heyecanını kaybetti, genişlemeye karşı cephe aldı... 
Bu geniş çerçeve içinde, Chirac dahil kendi siyasi geleceklerini düşünen liderlerin, Türkiye-AB ilişkileri konusunda neden bu kadar ürkek -veya apaçık karşı- davrandıklarını anlamak zor değil. 
Ancak Chirac gibi sorumlu mevkideki Fransızlar, Türkiye'nin AB ile 3 Ekim tarihi randevusunu mahvedecek bir davranış içine girmenin mantıklı olmayacağını anlıyor olmalı. Nitekim Cumhurbaşkanı'na yakın çevreler, Fransa'nın Türkiye-AB ilişkilerindeki bir "milat"ı engelleyen ülke durumuna düşmek istemeyeceğinden emin görünüyorlar... 



</TEXT>
</DOC>
