<DOC>
<DOCNO> 398618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko01.html </URL>
<DATE> 2005/11/28/ </DATE>
<TIME> 04.05 </TIME>
<AUTHOR>  </AUTHOR>
<HEADLINE>
Avrupalı işadamlarının GAP çıkarması 
</HEADLINE>
<TEXT>

     Türkiye Genç İşadamları Derneği TÜGİAD Başkanı Murat Saraylı, Güneydoğu Anadolu Projesi'nin GAP tanıtımı konusunda gerek ulusal gerekse uluslararası bilgi paylaşımına ihtiyaç duyulduğunu söyledi. 
     Saraylı, ''Avrupa'da Yaşayan Genç İşadamlarımızın GAP Buluşması Forumu'' kapsamında geldiği Şanlıurfa'da, gazetecilerin foruma ilişkin sorularını yanıtladı. 
     Gaziantep'te dün başlayan foruma katılan işadamlarının, GAP bölgesindeki tarım, enerji, su ve altyapı potansiyeli hakkında bilgi sahibi olduğunu ifade eden Saraylı, bu tür toplantıların bölgede yeni yatırım fırsatlarına zemin hazırlayacağı görüşünde olduğunu kaydetti. 
     GAP'ın, ''ciddi bir başarı hikayesi'' olduğunu, bunda milli emeğin, mühendisliğin ve Türk işçiliğinin büyük payı bulunduğunu aktaran Saraylı, ''Maalesef bu başarı hikayesi ne Türkiye'de ne de yurtdışında yeterince tanıtılmamış'' dedi. 
     Bu konudaki bilgi paylaşımını artırmanın önemi vurgulayan Saraylı, şunları söyledi 
     ''GAP'ın tanıtımı konusunda gerek ulusal gerekse uluslararası bilgi paylaşımına ihtiyaç var. Projeye ilişkin yeterli bilgi paylaşımı sağlanmıyor. Bu forumla işadamlarına, bölgedeki potansiyeli anlatma şansı bulduk. Müspet sonuçlar aldığımızı görüyorum. Özellikle de Gaziantep'teki toplantıda, işadamlarının bire bir görüşmeler yapması, proje ve programlar konusunda görüş alışverişinde bulunması, gelecek adına bizleri ümitlendirdi.'' 
     
     SEKTÖREL YÖNLENDİRME 
     Toplantıya Almanya'dan katılan işadamları adına bir açıklama yapan Murat Güner ise bölgeye yatırımın artması için işadamlarının hangi sektörlerde yatırım yapması gerektiği konusunda yönlendirilmesi gerektiğini söyledi. 
     Foruma katılan işadamlarının hemen hemen hepsinin Türkiye'ye yatırım yapmak üzere geldiğini, ancak daha çok Gaziantep ve Şanlıurfa'nın tanıtımının yapıldığını öne süren Güner, ''Toplantının getirisi olduğuna inanıyorum. Ama keşke ticaret oda başkanları ve bakanlar, bize biraz daha değişik yanaşabilselerdi. Örneğin yurtdışında yaşayanların ne şekilde yatırım yapması gerektiğini söyleyebilir, yatırım sonucunda elde edilecek avantajları anlatabilirlerdi. İşveren olarak bizler bunu bekliyorduk. Ancak bu ilk toplantıydı, bu nedenle daha çok kentlerin tanıtımı yapıldı'' dedi. 
     Her şeye karşın forumun amacına ulaştığını ve işadamlarının bölgeyi tanıma fırsatı bulduğunu belirten Güner, ''İnşallah bundan sonra daha geniş kapsamlı toplantılarda bir araya geliriz. Türkiye o kadar güzel bir potansiyele sahip ki umarım birlikte değerlendiririz. Bizler Türkiye'nin yurtdışındaki büyükelçileri ve bekçileriyiz'' diye konuştu. 
     Heyettekiler, daha sonra Şanlıurfa'daki tarihi Balıklıgöl'ü ziyaret ederek, balıklara yem atıp, dua ettiler. 
     
</TEXT>
</DOC>
