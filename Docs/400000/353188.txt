<DOC>
<DOCNO> 353188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/yasam/axyas01.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödev mi, kopya mı 
</HEADLINE>
<TEXT>


Kopyacılıkla suçlanan ressam İsmail Acar, iddialara neden olan tabloyu üniversite yıllarında ödev olarak yaptığını iddia etti... 

Yasemin Bay 

Ünlü ressam İsmail Acar'ın bir müzayedede satışa sunulan kadın tablosu, ABD'li ressam Andrew Wyeth'in tablosunun kopyası mı Mehmet Y. Yılmaz'ın dün Milliyet'teki köşesinde gündeme getirdiği bu iddia sanat dünyasında tartışma yarattı. Genç Sanat dergisindeki bir haberden alıntı yapan Yılmaz'ın köşesinde, iki ressamın eserleri yan yanaydı. Ve iki tablo, bir iki detay dışında aynıydı. 

'Taşınırken vermiş olabilirim' 
Ressam Acar, Genç Sanat dergisinde kendisine yöneltilen 'kopyacılık' suçlamasını şöyle yanıtladı 
"Tablo 2003 tarihli değil. 1992 - 1995 yılları arasında yapıldı. Akademide, güzel sanatlar fakültelerinde hocalar ödev verir, ünlü bir ressamın tablosunun kopyasını yaparsınız. Bazen altına imza da atarsınız. Dergiye konu olan, üniversitede yaptığım bir kopya resim." 
Tabloyu müzayedeye kendisinin vermediğini, 1999'dan bu yana da bu tabloyu görmediğini söyleyen Acar, "Taşınırken birisine vermiş olabilirim" dedi. Konunun özellikle Venedik'teki bienal dönemine denk getirilmesini art niyetli bir yaklaşım olarak değerlendiren Acar, "Haberi yapan dergiyle aramızda kişisel bir sorun var" iddiasında da bulundu. 

'Sahtecilik yapmış' 
Genç Sanat Dergisi Sahibi ve Genel Yayın Yönetmeni Doğan Paksoy ise aralarında kişisel bir husumetin söz konusu olamayacağını vurguladı. Resimle ilgili bir arkadaşının kendisini uyardığını anlatan Paksoy, şöyle devam etti 
"Resmi, Antik A.Ş. kataloğunda gördüm. Tarihini de aynı katalogda okudum. Böyle bir şeyle karşılaşınca, insanların bu kadar çok tablo satan bir adamın ne olduğunu görmelerini istedim. Tablosu imzalı bir şekilde müzayede şirketinde yer almış ve satılmış. Dediği gibi kopya bir resimse, imzasının üstünde kopya diye belirtmesi lazım. Ayrıca kopya olsa, Wyeth'in tablosuyla birebir aynı olması lazımdı. Oysa Wyeth'in tablosunda karyola başlığı var, Acar'ınkinde yok. Ben de akademide okudum. Kopya ödevi demek, size verilen resmin birebir aynısını yapmak demektir. Tablonun hiçbir yerini değiştiremezsiniz. Acar'ın yaptığı sahteciliktir." 

'Çekemeyenlerin komplosu' 
Antik A.Ş.'nin sahibi Turgay Artam da, 14 Haziran 2003'te 5 bin YTL'den satışa sunulan tablonun 6 bin YTL'ye alıcı bulduğunu vurgulayarak, şunları söyledi 
"Acar daha önce satmış bu tabloyu. Satın alan kişi getirdi bize. Çalıp müzayedeye getirmiş olamaz. Bu tamamen sanatçının sorumluluğunda olan bir durum. Kopya yaptığını gazeteden okudum. Ama 2003'te bu tablo sergilendiğinde, müzayedede satıldığında kimse rahatsızlık duymadığına göre, bunun bugün gündeme gelmesi sanırım Acar'ın başarısını çekemeyenler tarafından hazırlanmış bir komplo. Tablonun genel bilgileri içinde, yapıldığı tarihe dair bir bilgi yok. Katalogda da '2003' denilmiyor." 


</TEXT>
</DOC>
