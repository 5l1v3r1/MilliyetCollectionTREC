<DOC>
<DOCNO> 352880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun32.html </URL>
<DATE> 2005/06/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
AB bütçesinde uzlaşmazlık sürüyor 
</HEADLINE>
<TEXT>

     AB zirvesi çerçevesinde Brüksel'de görüşmelerini sürdüren devlet ve hükümet başkanları, temasların bugünkü ilk bölümünde, 2007-2013 dönemi bütçe ortak politikası konusunda uzlaşma sağlayamadı. 
     AB dönem başkanı Lüksemburg, yeni önerilerin ele alınması için delegasyonlar arasında ikili görüşmeler yapıldığını belirtirken, uzlaşma umudunu koruduğunu bildirdi. 
     Üye ülkeler arasında bütçe payı pazarlıklarının ''sakin bir ortamda'' yapıldığını belirten dönem başkanlığı, görüş ayrılıklarının sürdüğünü duyurdu. 
     Sorunların özellikle, bütçe payının artırılmasına karşı çıkan İngiltere ile payının yeterince azaltılmadığını savunan Hollanda'dan kaynaklandığı belirtiliyor. 
     İngiltere, son referandumların olumsuz sonuçlarının, AB halkının daha farklı bir politika görmek istediğini kanıtladığını savunarak, bütçe kısıtlaması ve tarım destek politikasının değişmesi önerisi getiriyor. 
     İngiltere Başbakanı Tony Blair, bugün sonuca ulaşılması gerekmediğini, ancak reform konusunda uzlaşıldığının gösterilebileceğini söyledi. 
     Üye ülkelerin çoğunluğu, bütçe konusunda kararların verilmesi için 2006 sonuna kadar vakit bulunmasına rağmen, AB'nin yaşadığı kriz nedeniyle, uzlaşmazlık havasının sürdürülmemesi gerektiğini savunarak, müzakerelere devam edilmesini, bugün sonuca varılmasını istiyor. 
     
</TEXT>
</DOC>
