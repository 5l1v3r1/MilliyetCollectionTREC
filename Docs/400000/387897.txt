<DOC>
<DOCNO> 387897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun19.html </URL>
<DATE> 2005/10/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kuş gribi, Ortadoğu ve Afrika'ya yayılabilir 
</HEADLINE>
<TEXT>

     BM Gıda ve Tarım Örgütü FAO , Türkiye ve Romanya'da öldürücü kuş gribi vakalarının ardından, hastalığın göçmen kuşlarla Ortadoğu ve Afrika'ya yayılma riskine karşı uyardı. 
     FAO'nun açıklamasında, Romanya ve Türkiye'deki vakaların ölümcül kuş gribi H5N1 olduğunun doğrulanmasının, virüsün göçmen kuşlar aracılığıyla güneydoğu Asya dışına yayıldığını gösterdiğine dikkat çekildi. 
     BM Gıda ve Tarım Örgütü'nün hayvan sağlığı birimi yetkilisi Joseph Domenech, ''En büyük endişelerimizden biri, göçmen kuşlar aracılığıyla gribin doğu ve kuzey Afrika'ya yayılma ihtimalidir'' dedi. 
     Bunun için büyük risk bulunduğuna dikkat çeken Domenech, ayrıca kuş gribinin Ortadoğu'ya yayılabilme riskinin arttığını kaydetti. 
     
</TEXT>
</DOC>
