<DOC>
<DOCNO> 389760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun23.html </URL>
<DATE> 2005/10/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Okuyucularına 'kız arkadaşları için meme ameliyatı hediye eden" dergi 
</HEADLINE>
<TEXT>

     İngiltere'de okuyucularına ''kız arkadaşları için meme büyütme ameliyatı hediye eden'' erkek dergisi büyük tepki topladı. 
     ZOO dergisinin reklamına tepki gösterenler, dergideki kampanyanın kadınların erkeklerce ameliyata zorlanmasına yol açabileceği uyarısında bulunarak, şikayet dilekçesi verdiler. 
     İngiliz Reklam Kurulu da, derginin reklamını sorumsuzca bularak, meme büyütme ameliyatının potansiyel olarak tehlikeli bir operasyon olabileceğini bildirdi. 
     ZOO dergisindeki makalede, İngiltere'de meme büyütme operasyonunun 4 bin sterline yaklaşık 9 bin YTL mal olduğu belirtilerek, düzenlenen yarışmayı kazanacak okuyuculara bin sterlin, kız arkadaşlarına da bu ameliyat için 4 bin sterlin verileceği açıklandı. 
     Dergi, iki sayfa verdiği reklamda ünlü model Jordan'ın meme ameliyatı olmadan önceki ve operasyonu geçirdikten sonraki fotoğrafları yayımladı. 
     
</TEXT>
</DOC>
