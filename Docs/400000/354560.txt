<DOC>
<DOCNO> 354560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonyas29.html </URL>
<DATE> 2005/06/22/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Kimsesiz çocuklar partide buluştu... 
</HEADLINE>
<TEXT>

     Antalya’nın Kemer İlçesi’ndeki bir tatil köyünde, kimsesiz çocuklar için parti düzenlendi. 
     Club Med Palmiye Tatil Köyü tarafından organize edilen partiye, Antalya Zübeyde Hanım Çocuk Sitesi’nde bulunan 41 kimsesiz çocuk katıldı. 
     Club Med Palmiye Tatil Köyü Genel Müdürü Jean Marc Desy, AA muhabirine, kulübün yardım vakfının dünyanın çeşitli yerlerindeki 95 tatil köyünde, 8 bin kimsesiz ve engelli çocuk için aynı gün parti düzenlediğini söyledi. 
     "Dünya Çocuk Partisi"ni 2000 yılından bu yana sürekli olarak düzenlediklerini belirten Desy, şöyle konuştu 
     "Bu etkinliğin temel amacı yardıma muhtaç, kimsesiz ve özürlü çocukların güzel bir gün geçirmesini sağlamak. Club Med’in Yardım Vakfı aslında 1978 yılından bu yana dünyanın çeşitli yerlerinde yaşayan muhtaç insanlara bir şekilde destek sunuyor." Desy, Club Med’in, Fransa’da halka açık bir yapısının bulunduğunu, bu kulüpte farklı kültürlerden çok sayıda insanın kaynaşma olanağı bulduğunu, kulüpte kesinlikle din, dil, ırk ayrımı yapılmadığını kaydetti. 
     Etkinliklerinin bir günle sınırlı kalmadığını ifade eden Desy, "Kimsesiz çocuklara her türlü yardımı yapmak için ilişkiler geliştirdik. Çocukların her türlü ihtiyacının giderilmesi için bir kapı açıldı. Çocukların giysi, kırtasiye ve diğer ihtiyaçlarını gidermek için birçok şirketle görüşüldü" diye konuştu. 
     Desy, çocukların partide mutlu olduklarını ve her istediklerinde onları tatil köyünde eğlendireceklerini söyledi. 
     Zübeyde Hanım Çocuk Sitesi yetkilileri ise bu etkinliklerle kimsesiz çocukları topluma kazandırmaya çalıştıklarını belirttiler. 
     
</TEXT>
</DOC>
