<DOC>
<DOCNO> 382191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun20.html </URL>
<DATE> 2005/09/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Cezayir'de radikal dinciler için 'referandum' 
</HEADLINE>
<TEXT>

     Cezayir, on yıldan fazla bir süre ülkeyi kana bulayan radikal dincilerin affedilmesini yarın referandumla halkoyuna sunuyor. 
     Devlet Başkanı Abdülaziz Buteflika, hazırladığı Barış ve Ulusal Uzlaşma Sözleşmesi'nin, radikal dincilerle güvenlik güçleri arasındaki, tahmini 120 bin kişinin ölümüyle sonuçlanan savaşın yaralarını sarmayı amaçladığını söylüyor. 
     Muhalifler ise sözleşmeyi, devlet başkanının iktidarını daha da pekiştirmek için yaptığı bir manevradan ibaret görüyorlar. Muhalifler, şiddete karışmış insanların affedilmesinin, barış nosyonuna aykırı olduğu görüşünü savunuyorlar. 
     Buteflika, haftalardır ülkeyi dolaşarak yaptığı konuşmalarda, halkı ''evet'' oyu vermeye davet etti. Devlet başkanı, şiddetin yaşayan kurbanlarından ulusun çıkarı için yeni bir fedakarlıkta bulunmalarını istedi. 
     
     SÖZLEŞME NELER GETİRİYOR 
     Sözleşme, radikal dincilerden yakınları isyana katılmış ailelere kadar herkese bir şeyler öneriyor. 
     Sözleşme çerçevesinde, silahlarını bırakanlardan, terörizmi desteklemek suçundan aranan ve gıyaplarında mahkum olanlara kadar birçok radikal dinciye karşı yasal kovuşturma sona erecek. Ancak katliam, tecavüz ve halka açık yerlerde bombalı saldırılara karışmış olanlar hariç tutulacak. 
     Sözleşme, yakınları kaybolan ailelere de tazminat verilmesini öngörüyor. 
     
     MUHALİFLER 
     Ancak, geçmişle hesaplaşmak açısından Cezayir haklı için kayıplar meselesi büyük önem arz ediyor. 
     Sosyalist Güçler Cephesi'nden Hocine Ayt Ahmet, sözleşmeyi Cezayirlilere karşı yeni bir saldırı olarak nitelendirerek, ''Bunun rejimi aklamak için bir plebisit'' olduğunu söyledi. 
     Eski Başbakan Sid Ahmet Gazali de ''Kayıplar meselesini halletmezseniz sivil barışı sağlayamazsınız'' dedi. Gazali, işsizlik oranının artması ve yoksulluk gibi kökten dincileri besleyen meselelerin üzerine gitmeden gerçek barışa ulaşılamayacağını söyledi. 
     Cezayir'de 1992'de yapılan genel seçimleri kökten dincilerin kazandığının kesinleşmesi üzerine seçimler iptal edilmiş, bunun üzerine radikal dinciler şiddet eylemlerine başlamıştı. 
     Çatışmalarda ölenlerin yanı sıra binlerce kişi bu dönemde kaybolmuştu. Kurbanların aileleri ve insan hakları örgütleri kayıplardan güvenlik güçlerini sorumlu tutuyor. 
     
</TEXT>
</DOC>
