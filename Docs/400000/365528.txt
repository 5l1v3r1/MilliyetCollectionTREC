<DOC>
<DOCNO> 365528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonyas15.html </URL>
<DATE> 2005/07/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İsrail gazetesi 2005 yılının en gözde tatil ülkesi Türkiye 
</HEADLINE>
<TEXT>

     İsrail’in en yüksek tirajlı gazetesi "Yediot Ahronot", Akdeniz çanağında 2005 yılının en gözde tatil ülkesi olarak Türkiye’yi seçti. 
     Kültür ve Turizm Bakanlığı’ndan yapılan yazılı açıklamaya göre, 2005 yılının ilk 6 ayında 8 milyon 558 bin 834 turist ağırlayan 
     Türkiye, bu rakamın yüzde 33.96’sını 2 milyon 906 bin 155 kişi ile Akdeniz kıyılarından elde etti. 
     Türkiye’nin eşsiz sahilleri, kaliteli tesisleri ve mavi bayraklı plajlarıyla 2005 yazında kıyı turizminin vazgeçilmez ülkesi olduğu ifade edilen açıklamada, İsrail’in en yüksek tirajlı gazetesi "Yediot Ahronot"un, Akdeniz çanağında 2005 yılının en gözde tatil ülkesi olarak Türkiye’yi seçtiği bildirildi. 
     Gazete, turizm bölümünde yılın en gözde iki turizm ülkesinin Türkiye ve ABD olduğuna yer vererek, Türkiye’nin İsrail’e yakın olmasının, muhteşem sahillerinin, Akdeniz’in en güzel tatil köylerine sahip olmasının ve ödenen paranın karşılığının fazlasıyla verilmesinin bunda etkili olduğu bildirildi. 
     Açıklamada, geçen yıla oranla Türkiye’ye gelen İsrailli turist sayısının yüzde 42.76 oranında arttığı, Ocak-Haziran 2005 döneminde 154 bin 329 İsrailli turistin ağırlandığı kaydedildi. Sadece Haziran 
     ayı verilerinde ise bu değişimin bir önceki yıla oranla yüzde 72.78’e yükseldiği belirtildi. 
     
</TEXT>
</DOC>
