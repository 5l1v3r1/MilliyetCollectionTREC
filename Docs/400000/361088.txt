<DOC>
<DOCNO> 361088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo11.html </URL>
<DATE> 2005/07/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Gençlerbirliği, golcüsünü Polonya'da arıyor..,. 
</HEADLINE>
<TEXT>

     Sezon hazırlıklarının ikinci etabını Belçika'da kamp yaparak sürdüren Gençlerbirliği, golcü oyuncu arayışlarına hız verdi. 
     Kırmızı-siyahlı ekibin ikinci başkanı Atilla Aytek, hemen hemen tüm mevkilere transfer yaptıklarını belirterek, ''Tek eksiğimiz iyi bir golcü oyuncu, onun için Polonya'da arayışlarımız sürüyor. Daha önce Nijeryalı futbolcu İsaac ile ön sözleşme yaptık. Transferi 2 golcüyü alarak kapmayı düşünüyoruz'' dedi. 
     
     SAMİ GTARİ'YE KULÜP ARANIYOR 
     Atilla Aytek, teknik direktör Ziya Doğan'ın Belçika kampına götürmeyerek, kadro dışı bıraktığı Tunus asıllı Fransız futbolcu Sami Gtari için yurt dışından 1-2 takımla görüştüklerini, ancak henüz kesin bir sonuç alamadıklarını söyledi. 
     Aytek, şöyle konuştu 
     ''Sami için yurt içinden de gelecek teklifleri bekliyoruz. Biz Sami Gtari'yi kiralık veya bonservisiyle vermeyi düşünüyoruz. Bu 2 koşuldan hangisiyle ilgili yurt içi veya yurt dışından teklif alırsak o doğrultuda hareket edeceğiz.'' Skoko'nun da bugün Belçika kampına katılmasını beklediklerini, fakat henüz kampa katılmadığı haberini aldıklarını bildiren Atilla Aytek, sözlerini şöyle sürdürdü 
     ''Ancak Skoko'nun 1 yıl önceden takımdan ayrılmak isteğini biliyoruz. Bu sezon Ziya hoca da kendisinin takımdan ayrılmasına sıcak bakıyor. Zannediyorum ki büyük ölçüde İngiltere'de bir takıma transferi çok yakın bir zamanda gerçekleşecek.'' 
     
     FİKSTÜR DEĞERLENDİRMESİ 
     Gençlerbirliği Kulübü İkinci Başkanı Atilla Aytek, 2005-2006 sezonu fikstürü ile ilgili olarak da ilk maçın Fenerbahçe ile olmasının takımı olumlu yönde etkileyeceğini ifade ederek, ''Seyircimiz az olduğu için takım deplasman maçlarına daha iyi motive oluyordu. Ancak bu sezon baştan büyük takımlarla oynamak, hem seyirci toplama açısından, hem de iç saha maçlarına daha iyi motive olmak açısından avantajlı olacağına inanıyorum. Bu açıdan sezona Fenerbahçe maçıyla başlamanın futbolcular üzerinde olumlu motivasyon yaratacağı kanısındayım'' diye konuştu. 
     
     ALİ ÖZTÜRK, MARDİNSPOR'A KİRALANDI 
     Öte yandan, kulüp genel menajeri Hasan Çetinkaya, takımdan bazı oyuncuların kiralık olarak verildiğini belirterek, ''Ali Öztürk ve Murat Kalkan'ı Mardinspor'a, Emrah Yılmaz'ı İstanbulspor'a ve Hakan Aslantaş'ı da Malatyaspor'a bu sezon için kiralık olarak verdik'' dedi. 
     
</TEXT>
</DOC>
