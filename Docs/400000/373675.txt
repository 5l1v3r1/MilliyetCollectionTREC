<DOC>
<DOCNO> 373675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/spor/aspo.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal STOP 1-1 
</HEADLINE>
<TEXT>


Siyah-Beyazlı takım, ilk yarıda bastırdıkça bastırdı, pozisyon da buldu, ancak golle buluşamadı. İlyas'ın golü Beşiktaş'ı sıkıntıya soktu, İbrahim Toraman 90 2'de puanı kurtardı 


90 dakika 

BİLAL MEŞE 

Doğrusu Diyarbakır'ı kutlamak gerek... Son haftaların flaş takımı Beşiktaş karşısında inanılmaz bir "direniş" gösterdi. Takım olarak zamana oynadılar, bu özellikleriyle de Kartal'ı psikolojik olarak sinirlendirdiler. 
Sadece Diyarbakırspor mu 
Elbette bu etkene orta hakem Orhan Erdemir'i eklemezsek haksızlık ederiz Aslında iyi hakem, oyunda ön plana çıkmayandır. Ne var ki Erdemir'in tecrübesine, başta kaleci Murat'ın sürekli zaman çalmasına uyarı ve bir kart göstermemesi yakışmadı. Ayrıca Jupi'nin, Üzülmez'e arkadan faulü de ikinci sarı kartı gerektiriyordu. 
Şimdi doksan dakikayı şöyle bir analiz edecek olursak, kantarda ağır basan elbette Beşiktaş idi. Pozisyon zenginliğine giren Beşiktaş maalesef son vuruşlarda yetersiz kaldı, topu sürekli kaleciye nişanladı, bir topu da direkten döndü. 
Beşiktaş kilidi çözmek için inanılmaz ter döktü... 8'de Ailton solda topu İbrahim Üzülmez'e kazandırdı, tecrübeli futbolcu altı pasa kesti, Kleberson aradan sıyrıldı, kafayı çaktı, top yan direkte patladı. 
21'de yine Kleberson bu kez yaklaşık yirmi metreden kaleyi yokladı, Murat son anda parmaklarının ucuyla dokunda, top üstten kornere gitti. 
26'da A.Hassan topla ceza yayı üzerine girdi, solda Kleberson'a kazandırdı. Brezilyalı futbolcu sert vurdu, kaleci iki hamlede topa sahip oldu. 
İkinci yarıya yine baskılı başlayan taraf Beşiktaş idi... Ancak 62'de kalesinde büyük tehlike yaşadı. Toraman'ın kaptırdığı topla Maznov soldan ceza alanına girdi, Koray Avcı son anda ayak koydu, topu kornere çeldi. 70'te Kleberson nefis bir ara pasıyla solda Ailton'u buluşturdu. Sambacı döndü, sert vurdu, kaleci Murat kornere çeldi. 
80'de konuk takımın başarılı ismi İlyas sahneye çıktı. Cumhur sağdan kesti, İlyas savunmanın bakışları arasında kafayı çaktı, top filelerle kucaklaştı 0-1 
Adeta bir sinir harbi şeklinde geçen mücadelede Kartal pes etmedi, tüm hatlarıyla rakip kaleye yüklendi. 90 artı 2'de kazanılan serbest atışı Tümer altı pasa kesti, İbrahim Toraman göğsüyle topu yumuşattı, sağıyla sert vurdu 1-1 
Tüm gerğinliğe karşın temposu yüksek bir doksan dakikaya tanıklık ettik. Beşiktaş çok kaçırdı, Diyarbakırspor'un üç puanlık sevinci uzatmada kursağında kaldı. 
Bu skora karşın Beşiktaş, kazanmak adına iyi mücadele etti, pres ve yardımlaşmadan iyi örnekler verdi. Dünkü skor bizce bir iş kazasıydı. Ancak Diyarbakırspor'un hakkını da yememek gerekir, İnönü'den bir puanla çıkma başarısı gösterdiği için. 

Çalımbay memnun 

Beşiktaş Teknik Direktörü Rıza Çalımbay, karşılaşma sonrası yaptığı açıklamada takımın ortaya koyduğu futboldan memnun olduğunu söyledi. Çalımbay, "Rahat kazanacağımız bir maçtı. Ancak basit gol yeme hastalığımız devam ediyor. Çok istekli ve arzulu bir oyun ortaya koyduk. Böyle devam edersek mutlaka başarılı oluruz" ifadelerini kullandı. 
İki gün önce zorlu bir maç oynadıklarını hatırlatan Siyah - Beyazlı takımın hocası, buna rağmen futbolcularının sahada iyi mücadele ettiğini yineleyerek, "Eğer biraz şanslı olsaydık ve son paslarda dikkatli davransaydık farklı galip gelebilirdik. Yine de 1 puan, hiç puan alamamaktan daha iyidir" diye konuştu. 

Forma protestosu 

İnönü Stadı'nın altında bulunan BJK Store maç öncesi taraftarların akınına uğradı. Ancak Siyah - Beyazlılar büyük bir hayal kırıklığı yaşadılar. Taraftarlar Ailton ve Kleberson'un formalarını istediler ancak Store yetkilileri maç günü dolayısı ile formaların arkasına isim basmayacaklarını hazırda da bulunmadığı bildirince büyük bir protesto ile karşılaştılar. Store'de istediklerini bulamayan Beşiktaşlılar, stat çevresindeki seyyar satıcılardaki korsan ürünlere hücum ettiler. 

Kalpar'ın isyanı 

Diyarbakırspor Teknik Direktörü Hüseyin Kalpar ise hakem Orhan Erdemir'e tepki gösterdi. Kalpar, "İsyan etmemek mümkün değil. Nerede adalet. Bu futbolcuların emeğine, inancına yazık" dedi. Beşiktaş'ın kendilerinden daha fazla pozisyon bulduğunu belirten Hüseyin Kalpar, "Ancak biz de iyi direnç gösterdik. Son dakika yanlış verilen bir taç kararı her şeyi yok etti" ifadesini kullandı. 

MAÇIN YILDIZI 
İlyas 
Doğrusu kaptan, dün gemisini kurtaran adamdı... Sahada kaldığı süre içinde tecrübesini konuşturdu, takımını ileri - geri yönetti, attığı kritik paslarla oyunu başarıyla yönlendirdi. Bu özelliklerine bir de şık gol ekledi, kahramanlık kürsüsüne çıkmayı hak etti. 

MAÇIN HAKEMİ 
Pasif kaldı 
Erdemir'in tecrübesine lafımız yok, ama yönetimine var Aslında ona fazla iş düşmedi, ancak sabrıyla tribünleri çıldırttı Maç süresince iki büyük hata yaptı, biri İbrahim Üzülmez'e arkadan sert giren Jupi'ye ikinci sarı kartı çıkarmaması, diğeri ise maç süresince sürekli zaman çalmaya oynayan kaleci Murat'ı bir kez olsun uyarmayışı. Ayrıca Beşiktaş'ın golünden önce verdiği yanlış taç kararıyla skorda etkili oldu. 


</TEXT>
</DOC>
