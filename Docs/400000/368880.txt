<DOC>
<DOCNO> 368880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun16.html </URL>
<DATE> 2005/08/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
ABD İran batağa saplanıyor 
</HEADLINE>
<TEXT>

     BBC TÜRKÇE ve A.A 

İran'ın İsfahan'daki nükleer santralının mühürlerini sökerek uranyum işleme çalışmalarına başlaması, Washington'da öfke yarattı. Tahran yönetiminin ise, UAEK'nın bugün görüşeceği karar tasarısını da kabul etmeyeceği bildirildi. 
     İran'ın hareketini kınayan Amerikan Dışişleri Bakanlığı Sözcüsü Adam Ereli'ye göre, attığı son adım Tahran'ın uluslararası toplumu dikkate almadığının göstergesi. 
     ''Biz, bu hareketi, İran'ın 2004'te varılan Paris anlaşmasının ihlali yönünde bir başka olumsuz adım olarak görüyoruz'' diyen Ereli, Tahran'ın bu adımıyla kendisini daha da yalnızlaştırdığını ve İran'ın kendi kazdığı çukura düşmekte olduğunu savundu. 
     İran'ın uranyum işleme tesislerindeki mühürleri sökmesi Birleşmiş Milletler'e bağlı Atom Enerjisi Kurumu'nda da memnuniyetle karşılanmadı. 
     Geçen kasım ayında Avrupa Birliği, Tahran'ı nükleer faaliyetlerini durdurması ve tesise güven arttırıcı önlem olarak kamera yerleştirilmesine izin vermeye ikna edebilmişti. 
     Faaliyetlerin durdurulması yasal açıdan bağlayıcı değil ve İran, baş müzakerecisinin ifadesiyle, zorlu görüşme sürecinde sabrını tüketti. 
     İranlı yetkili Cyrus Nasır'a göre, "Tahran'ın sivil amaçlı nükleer teknoloji geliştirme hakkı var ve Batı'nın korkmasını gerektirecek bir şey yok". 
     ''Bütün istediğimiz, nükleer yakıt üretmek. Avrupalı ortaklarımıza, bunu başka amaçlarla kullanılacak malzemeye dönüştürmeyeceğimize ilişkin ikna edici güvenceler vermeye hazırız'' diyen Nasır, bu konuda esnek olduklarını söylüyor. 
     Tahran'la müzakereleri yürüten Avrupa Birliği ülkelerinden İngiltere, İran'ın son hareketiyle, Uluslararası Atom Enerjisi Kurumu'nu göz göre göre hiçe saydığını savunuyor ve Washington yönetimiyle birlikte, Tahran'a karşı katı önlemler alınması çağrısı yapıyor. 
     İran'la görüşmeleri yürüten İngitere, Fransa ve Almanya, Uluslararası Atom Enerjisi Kurumu'na İran'ı nükleer faaliyetlerini derhal durdurma çağrısı yapan bir tasarı sundular. 
     Atom Enerjisi Kurumu'nun tasarıyı bugün görüşmesi bekleniyor. 
     
     İRAN, UAEK'NİN TASARISINI KABUL ETMEYECEK 

     Bu arada, Tahran yönetiminin, Uluslararası Atom Enerjisi Kurumu UAEK yönetim kurulunun bugün görüşeceği karar tasarısını kabul etmeyeceği bildirildi. 
     Viyana'daki toplantılara katılan müzakere heyetinde yer alan İran Atom Enerjisi Kurumu Başkan Yardımcısı Muhammed Saidi, İRNA ajansına yaptığı açıklamada, karar tasarısında belirtilen bazı noktaların Nükleer Silahların Yayılmasını Önleme Anlaşması'na ve ek protokole aykırı olduğunu savundu. 
     Karar tasarısında ''hukuka aykırı noktalar'' bulunduğunu öne süren Saidi, bunu kabul etmelerinin mümkün olmadığını belirtti. 
     Saidi, İsfahan'daki uranyum dönüştürme merkezinin faaliyetlerinin tamamen durdurulmasının istendiğini ifade ederek, böyle bir talep için hiçbir hukuki gerekçenin mevcut olmadığını söyledi. 
     AB ülkelerinin önceki görüşmelerde ''İran'ın nükleer faaliyetlerini, güven ortamının oluşması için gönüllü olarak askıya aldığını kabul ettiklerine'' işaret eden Saidi, İran'dan faaliyetlerinin durdurulmasının istendiğini, bunun ''bir çelişki'' olduğunu kaydetti. 
     UAEK yönetim kurulundaki bazı ülkelerin de tasarıya karşı olduğunu söyleyen Saidi, bu ülkelerin, ''sorunun kurum dışında, İran ve AB arasında yapılacak müzakerelerle çözülmesinden yana'' olduklarını ifade etti. 
     UAEK yönetim kurulunun, İran'ın nükleer faaliyetlerine ilişkin karar tasarısını TSİ 16.00'da yapılması planlanan toplantıda ele alması bekleniyor. 
     
</TEXT>
</DOC>
