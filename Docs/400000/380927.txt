<DOC>
<DOCNO> 380927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo21.html </URL>
<DATE> 2005/09/23/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Fenerbahçe, galibiyet serisini sürdürmek istiyor 
</HEADLINE>
<TEXT>

     Turkcell Süper Ligi'nde yarın kendi sahasında Kayserispor ile karşılaşacak Fenerbahçe, galibiyet serisini sürdürmek istiyor. 
     Ligin ilk 2 haftasında aldığı beraberliklerin ardından, 4 maçtır kazanan sarı-lacivertliler, yarın kendi sahasındaki mücadeleden de galibiyetle ayrılarak, seriyi 5 maça çıkarmayı hedefliyor. 
     Fenerbahçe için, Kayserispor mücadalesi, 28 Eylül Çarşamba günü Avrupa Şampiyonlar Ligi'nde PSV Eindhoven ile yapacağı maç öncesi de moral açısından önem taşıyor. 
     Fenerbahçe'de, hastalığı nedeniyle geçirdiği tedavi sürecinin ardından, çalışmalarını takımdan ayrı sürdüren Zafer'in dışında eksik oyuncu bulunmuyor. 
     Dünkü antrenmanda sakatlık geçiren Tuncay'ın durumunun iyi olduğu öğrenildi. 
     Sarı-lacivertliler, Kayserispor maçının hazırlıklarını bu akşam yapacağı antrenmanla tamamlayarak kampa girecek. 
     
     DAUM, KADROYU DEĞİŞTİRMEYECEK 
     Teknik direktör Christoph Daum'un, AC Milan ve Beşiktaş maçlarında sahaya sürdüğü 11 kişilik kadroyu, Kayserispor maçında da görevlendirmesi bekleniyor. 
     Sarı-lacivertlilerin, Kayserispor karşısına çıkması beklenen muhtemel 11 şöyle 
     Volkan, Serkan, Önder, Luciano, Ümit, Appiah, Aurelio, Selçuk, Tuncay, Alex, Anelka. 
     Fenerbahçe Şükrü Saracoğlu Stadı'nda saat 20.00'da başlayacak Fenerbahçe-Kayserispor maçını hakem Selçuk Dereli yönetecek. Karşılaşma Digitürk Lig TV'den naklen yayınlanacak. 
     
     KAYSERİSPOR MAÇINDA TRİBÜN KAPASİTESİ 41 BİN 500 OLACAK 
     Fenerbahçe Şükrü Saraoğlu Stadı'nın yenilenen Fenerium Tribünü'ndeki 1907 bölümü, Kayserispor maçıyla hizmete girecek. 
     Yeni tribünün üst katına seyirci alınmayacağı, stat kapasitesinin Kayserispor ve Avrupa Şampiyonlar Ligi'ndeki PSV Eindhoven maçlarında 41 bin 500 olacağı bildirildi. 
     
</TEXT>
</DOC>
