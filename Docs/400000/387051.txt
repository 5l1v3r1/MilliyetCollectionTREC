<DOC>
<DOCNO> 387051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/spor/spo05.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil resitali 
</HEADLINE>
<TEXT>


Kaiserslautern'de forma giyen milli yıldız, attığı üç golle takımını B.Dortmund önünde yenilgiden kurtardı. Dortmund'da Nuri yedek kaldı 


A Milli Takımımız'ın yıldız futbolcularından Halil Altıntop, Almanya Ligi'nde gollerini sıralamaya devam ediyor. 
Kaiserslautern'i, kendi sahasında oynadığı Borussia Dortmund maçında yenilgiden yıldız forvetin üç golü kurtardı. 
Konuk takımda hat-trick yapan Smolarek ile adeta gol yarışına giren Halil, böylece ligdeki gol sayısını 10'a yükselterek Werder Bremenli Miroslaw Klose ile birlikte ilk sıradaki yerini korudu. Smolarek'in henüz 7. dakikadaki golüne Halil 13'te yanıt verdi. Ancak Polonyalı oyuncunun iki golüyle ev sahibi ekip devreyi 3-1 yenik kapadı. Halil'in 57 ve 78. dakikadaki golleri Kaiserslautern'i beraberliğe taşıdı. Borussia Dortmund forması giyen 17 yaşındaki milli futbolcumuz Nuri Şahin ise 90 dakika kulübede bekledi. 
Yıldıray'ın 90 dakika görev yaptığı Hertha Berlin, A.Bielefeld'e rakip sahada 3-0 yenildi. Almanya'da Nürnberg'i kendi sahasında 6-2 yenen Werder Bremen, averajla liderliğe yükseldi. 

Emre yetmedi 

İngiltere Premier Ligi'nde Emre'nin takımı Newcastle, olaylı maçta Wigan'a deplasmanda 1 - 0 mağlup oldu. Wigan'ın 40.dakikada Roberts ile öne geçtiği karşılaşmada ikinci yarıda Faye'nin yerine giren Emre oyuna hereket getirdi. 64'te Emre'nin kornerinde Shearer'ın kafasında top çizgiyi geçti ancak hakem gol vermedi. 84.dakikada Emre'yi düşüren McCulloch kırmızı kart gördü. Ancak Bowyer ile bir topu da direkten dönen Newcastle'ın baskısı sonuç getirmedi. 


</TEXT>
</DOC>
