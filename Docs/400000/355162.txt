<DOC>
<DOCNO> 355162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonspo12.html </URL>
<DATE> 2005/06/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Trabzonspor, henüz transfer yapamadığı için taraftarından özür diledi 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, transfer yapıp kampa futbolcu getiremedikleri için taraftarlardan özür dilediklerini söyledi. 
     İbrahim Şahin, Mehmet Ali Yılmaz Tesisleri'nde düzenlediği basın toplantısında, 2 dönemdir yönetimde bulunduklarını ve bu süre içinde 8 futbolcu transfer ettiklerini belirterek, ''Bu yıl da çalışmalarımızın sürdüğünü ve kampa kadar futbolcu transferi yapacağımızın sözünü vermiştik. Eksiğimiz bu oldu. Transfer yapıp, kampa futbolcu getiremediğimiz için taraftarlarımızdan özür diliyoruz'' dedi. 
     Sırf transfer yapmak için transfer yapmayacaklarını dile getiren Şahin, ''Hata yapmak istemiyoruz. Sabırlı olmaya çalıştık. Sözümüzü de en iyisini yapmaya çalıştığımızdan dolayı yerine getiremedik. Taraftarlarımız merak etmesin, 2-3 yabancı oyuncu transferi düşünüyoruz. Yaptığımız çalışmaların meyvesini alma zamanı geldi. Transferlerin son aşamasındayız'' diye konuştu. 
     Şahin, havuz sisteminin kuruluşunda Trabzonspor'un öncü olduğunu savunarak, şöyle konuştu 
     ''Havuz sisteminin kurucu ve yaratıcılarından biri olarak Trabzonspor, her zaman söz söyleme hakkına sahiptir. 2008'e kadar da naklen yayın ihalesi sözleşmesi vardır. Trabzonspor Kulübü de buna göre hamlelerini yapmıştır. Bu çerçevede borsaya açılmıştır. Süreç böyle işlerken federasyon seçiminde gündeme gelmeyen konu mali genel kurulda gündeme gelmiş ve restleşmeler olmuştur. Bu Türk futbolu için tehlikeli bir durumdur. Trabzonspor, bu konuda seviyeli üslubuyla fikirlerini dile getirmiştir, ancak seviyesiz sataşmalar olmuştur. 
     Havuzdan aldığı parayı beğenmeyenler havuzunun oluşumundan önce şu anki televizyon gelirlerinin 4'de 1'ini alıyorlardı ve bu televiyon girdisiyle ligi devam ettireceklerdi. Bunlar unutulmasın. Trabzonspor, 3-4 sezon hariç ligi hep ilk 4 içinde bitirmiştir ve her olumsuzluğa karşı yarışmacı kimliğini devam ettirmiştir. Futbolcu satarak, paralarını repo edip ''büyük yöneticilik kolaylığı''na düşmeyen Trabzonspor camiasına kimsenin söyleyecek sözü olamaz. Biz birilerinden alıp diğerlerine vermeye olumsuz bakıyoruz. Federasyondan yeni kaynaklar yaratılmasını bekliyoruz.'' Şahin, kombine bilet uygulamasında 4 bine yakın bilet satarak geçen sezon satılan kombine bilet miktarına ulaştıklarını da sözlerine ekledi. 
     
</TEXT>
</DOC>
