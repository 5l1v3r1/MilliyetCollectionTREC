<DOC>
<DOCNO> 351162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/ekonomi/eko09.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güven 1.5 yılda dibe indi 
</HEADLINE>
<TEXT>


ANKARA Anka 

Türkiye ekonomisindeki göstergelerde sağlanan istikrara rağmen, ekonomik gelişmelere olan güvenin de bir göstergesi olan tüketici ve reel kesim güveninde son 1.5 yıllık dönemde dramatik düşüşler yaşandı. Bu dönemde tüketici güveninde 10 puana, reel kesim güveninde ise 5 puana yakın düşüşler yaşandı. Reel kesimde gelecek dönemle ilgili iyimser beklenti içinde olanlar yüzde 36.6'da yüzde 26.6'ya geriledi. 
DİE ve Merkez Bankası'nın ortaklaşa hazırladıkları ve 100'ün üzerindeyken güveni 100'ün altındayken ise güvensizliği ifade eden tüketici güven endeksi Aralık 2003'te 110.3 ile oldukça yüksek bir düzeyde bulunuyordu. Endeks 2004'ün ilk aylarında 111.9'a kadar yükseldi. İzleyen aylarda ise sürekli aşağı doğru bir trend izledi. Ağustos 2004'te 101.2'ye kadar inen tüketici güveni, 2004 yılının son aylarında ve bu yılın ilk iki ayında yukarı yönlü olmaya devam etti. Ocakta 105.2 olan tüketici güveni, nisanda 100.4'le güvensizlik sınırına indi. 
Tüketicilerin ekonomik gelişmelere dönük olarak yaşadıkları bu güven erozyonu, beklenenin aksine satınalma gücünde, genel ekonomik durumda, iş bulma olanaklarında ve tasarruf edebilmeye ilişkin iyimser beklentilerin, yerini daha kötümser beklentilere bırakmasından kaynaklandı. 


</TEXT>
</DOC>
