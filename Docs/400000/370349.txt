<DOC>
<DOCNO> 370349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur07.html </URL>
<DATE> 2005/08/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Evleneceği gün sevdiği öldü, ama yaşıyor zannediyor... 
</HEADLINE>
<TEXT>

     İbrahim ÖZÇEKİÇ- Ali ALTUNDAŞ KAYSERİ, DHA 

      KAYSERİ'de, dün yürekleri sızlatan gelin-damat kazasına, sigara yakmak isteyen damadın direksiyonu bırakmasının neden olduğu ortaya çıktı. Trafikçilerin düzenlediği kaza raporuna, "Yorgunluk ve aşırı sürat" yazılırken, Gelin Gülçin Aydoğan, Yorgunluk vardı. Kazadan önce Kazım sigara yakmak istedi ve bu sırada direksiyonu bıraktı. Yolda önlem alınmayan çukurdan kaçarken de kaza oldu'' dedi. Bazı yakınlarının ilk anda Kazım öldü’ diye haber verdiği ancak, sağlık durumu düşünülerek daha sonra yaşadığı yönünde ikna edilen Gülçin Aydoğan, Kazım'dan haber alamıyorum. Yoğun bakımdaymış. Hemen çocuk sahibi olmak istiyorum'' ifadesini kullandı. 
     Kayseri-Sivas karayolunun 25'inci kilometresinde, Sivas yol ayrımında düğün günü meydana gelen ve damat Kazım Aydoğan’ın ölümüyle sonuçlanan kazada yaralanan gelin Gülçin Aydoğan'ın tedavisi Kayseri Devlet Hastanesi'nde devam ediyor. Sevdiği adam Kazım Aydoğan’ın önce ölüm haberini alan ancak, daha sonra yakınları tarafından yaşadığına ikna edilen Gülçin Aydoğan, tedavi gördüğü Beyin Cerrahi Servisi'nde DHA muhabirinin sorularını cevapladı. Görücü usulüyle tanışmalarına karşın Kazım ile birbirlerini çok sevdiklerini anlatan Gülçin Aydoğan, kazanın meydana geliş şekline ilişkin aydınlatıcı bilgiler verdi. 
     
     KAZAYA, DAMADIN SİGARA İSTEĞİ NEDEN OLMUŞ 
     Aydoğan, kaza gününü şöyle anlattı Güzel bir kına gecemiz olmuştu. Kayseri'deki kuaförden saat 08.00'de randevu alındığı için 07.30'da beni almaya gelmişlerdi. Yola çıktık. Kazım, kuaföre yetişebilmek için biraz acele ediyordu. Kına gecesinde yeterince uyumadığımız için her ikimizde de yorgunluk vardı. Kazım'ın ne kadar yorgun olduğu yüzünden belliydi. Yolda birara sigara yakmak istedi. Bu sırada direksiyonu bıraktı ve dikkatini sigaraya verdi. O anda yol kenarında hiç önlem alınmayan 1 metre çapında bir çukura girdik. Kurtarayım’ derken direksiyonu kırdı, önümüze levha çıktı, çarpmayım derken şarampole yuvarlandık. Ben başımı çarpmışım.'' 
     
     TELEFONLARIMA CEVAP VERMEDİ 
     Ambulansta kendine geldiğini ve belinde şiddetli bir ağrı hissettiğini kaydeden Gülçin Aydoğan, Şuurum yerindeydi. İlk işim Kazım'ı cep telefonundan aramak oldu. Defalarca aradım, mesaj gönderdim. Cevap alamadım. Telefonu kaza yerinde düşürmüştür’ diyerek kendimi teselli ettim. Şu an üniversite hastanesinde yoğun bakımdaymış. O nedenle benimle konuşamıyor. Yanına da götürmüyorlar. Ama, iyi olacağını hissediyorum. Görücü usulüyle tanıştık ama, birbirimizi herkesten daha çok sevdik. Mutlu bir yuvamız olacak. Hemen çocuk sahibi olmak istiyorum'' dedi. 
     
     DİKKATLİ OLSUNLAR 
     Kazayı büyük bir talihsizlik olarak değerlendiren Gülçin Aydoğan, düğün heyecanından sağlıklı düşünemediklerini ve aracı bir başkasının kullanmasının daha doğru olduğunu şimdi daha iyi anladığını ifade etti. Geleneklerden dolayı gelin ve damadın kına gecesinde sabaha kadar uyutulmadığına dikkat çeken Aydoğan, Haliyle bütün bunlar insanı etkiliyor. Ben, buradan, bu tür durumlarda daha dikkatli olunmasını ve büyüklerin yönlendirme yapması gerektiğini söylüyorum. Böyle olursa, insanlar üzülmez. Hayat daha güzel olur'' şeklinde konuştu. 
     
     İNANCIMI KAYBETMEDİM 
     Kaza oldu ama, dünyanın sonu gelmedi’ diyerek kararlılığını ortaya koyan Gülçin Aydoğan, çok güzel günlerin kendilerini beklediğini dile getirdi. Gülçin Aydoğan'ın ölüm haberini almasını engellemek amacıyla annesi Feruze Erdem ile üvey annesi Şaziye Çulha yanında nöbet tutuyor. 
     
     DAMATLIK CEKETİYLE UĞURLANDI 
     Damat Kazım Aydoğan'ın cenazesi ise Hunat Cami'nde kılınan cenaze namazının ardından bugün Şehir Mezarlığı'nda toprağa verildi. Kazım Erdoğan'ın tabutuna, geleneklere göre damatlık ceketi konuldu. Ceketin üzerine de gelinin kullanacağı çiçek bırakıldı. Cenazede baba Mustafa Aydoğan'ın güçlükle ayakta durabildiği, yakınlarının ise talihsiz kazaya isyan ederek gözyaşı döktükleri gözlendi. 
     
</TEXT>
</DOC>
