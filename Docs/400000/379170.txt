<DOC>
<DOCNO> 379170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yazar/bila.html </URL>
<DATE> 2005/09/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Partiler Kürt sorununu tartışmalı 
</HEADLINE>
<TEXT>


CHP'nin başvurusuyla TBMM pazartesi günü olağanüstü toplanacak. CHP'yle birlikte ANAP ve DYP de toplantıya katılacaklarını açıkladılar. AKP ise tereddütlü. Sözcülerinin açıklamalarından, dışarıda bekleyerek muhalefetin Meclis'i açıp açamayacağına bakacakları anlaşılıyor. İktidar partisi TBMM'nin toplanmasına sıcak bakmıyor. Başbakan Erdoğan'ın da TBMM açılsa bile katılmayacağı önceden ilan edildi. Erdoğan aynı gün Samsun'da olacak. 

Taktik konusu olmamalı 
Türkiye'nin 25 yıldır yaşadığı acılı süreç ve bunun siyasi sonuçları, bu sorunun, siyasi partiler arasında "taktik" konusu olacak günlük bir "malzeme" olmadığını şimdiye kadar öğretmiş olmalı. 
Bu böyle olduğu halde, toplantıya Başbakan Erdoğan'ın katılmaması için çaba gösterilmesi, sanki katılırsa muhalefete prim verecekmiş veya çıtayı düşürecekmiş gibi bir tavır takınılması yanlıştır. Eğer muhalefet de bu çağrıyı günlük taktik gereği yapıyorsa, o da yanlıştır. 
25 yıldır yaşanan terör, ona paralel seyreden siyasal sonuç sonucunda sorun, Başbakan'ın ağzından "Kürt sorunu" olarak tanımlanıyorsa, bunu TBMM'de partilerin tartışması, enine boyuna ele almaları kadar doğal bir şey yoktur. Sonuçta Türkiye'deki her sorunun asıl sahibi ve çözüm mercii TBMM'dir. 
Böyle bir sorunu TBMM ele almayacak da hangi kurum ele alacak 
Sadece sandalye çoğunluğuna dayanarak hükümetin TBMM'yi devre dışı bırakması demokratik sisteme uygun değildir. Ki AKP, iktidara geldiği gün sandalye çoğunluğuna dayanarak değil hem Meclis'te, hem toplumda geniş tabanlı uzlaşmalara dayanarak ülkeyi yöneteceğine söz vermiş bir partidir. 
Şimdi, Meclis'i bir formalite platformu gibi görmek, bu sözle bağdaşmaz. 

Ulusal sorun 
Başbakan Erdoğan'ın, "Kürt sorunu" dediği ve "daha fazla demokrasiyle" çözmeyi vaat ettiği sorun, ulusal boyutta bir sorundur. Bu nitelikte bir sorun hakkında tüm siyasi partilerin görüşlerini ve önerilerini ortaya koymalarında ve birlikte tartışmalarında büyük fayda vardır. 
Başbakan Erdoğan ve muhalefet liderleri, bu konunun siyasi çıkar açısından istismar edilmemesi gereken bir nitelik taşıdığını her fırsatta söylediklerine göre, buna uygun davranmaları gerekir. Sorun, Türkiye'yi temelden ilgilendiren bir sorundur. 

Sadece terör boyutu yok 
Yaşadığımız 25 yıllık süreç ve sonuçları sadece "güvenlik sorunu" olarak ele alınırsa yanıltıcı olur. Güvenlik boyutu vardır ve çok önemlidir ancak, sorun sadece güvenlik sorunu, terör sorunun değildir. 
Bu saptama artık Genelkurmay Başkanı dahil, bütün güvenlik yetkililerince vurgulanmaktadır. 
Olay siyasi nitelik kazanmıştır. Ve bu boyutu o denli önemli hale gelmiştir ki, gelişmeleri sadece "terör" veya "ekonomik nedenler"le izah etmek yetersiz kalmaktadır. 
Sorunu özünden ve tüm boyutlarıyla kavramak yerine, onun üzerinden günlük mesajlarla iç ve dış politik fayda sağlamaya çalışmak, sorumlu bir davranış değildir. 
Herkes sorumlu, samimi ve açık davranmalıdır. 
Bu davranış da önce siyasi partilere ve liderlerine düşer. 



</TEXT>
</DOC>
