<DOC>
<DOCNO> 376404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko24.html </URL>
<DATE> 2005/09/07/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
TOBB AB sürecinin günlük siyasete kurban edilmesi yararlı değil 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Avrupa Birliği AB ile başlayan sürecin günlük siyasete kurban edilmesinin, Avrupa için de yararlı olmayacağını'' söyledi. 
     Hisarcıklıoğlu, TOBB Merkezi'nde düzenlenen ''Avrupa ile İletişim Projesi-II Ankara Toplantısı'nın'' açılışında konuştu. 
     AB müzakere sürecinde Avrupalı partnerlerin kafasının bugünlerde son derece karışık olduğunu kaydeden Hisarcıklıoğlu, tartışılan noktalardan birinin de, AB'nin Türkiye'yi içine alabilme kapasitesinin olduğunu söyledi. 
     Söz konusu olanın bugünkü Türkiye olmadığını ifade eden Hisarcıklıoğlu, Türkiye'nin, başladığı iktisadi dönüşüm sürecini, AB müzakere süreciyle birlikte düzenli biçimde tamamladığını söyledi. 
     ''Türkiye ile AB katılım müzakerelerinin, planlandığı gibi 3 Ekim 2005 tarihinde başlayacağına inanıyorum'' diyen Hisarcıklıoğlu, Türkiye'nin müzakerelerin başlaması için öngörülen yasal düzenlemeleri tamamladığını vurgularken, şöyle devam etti 
     ''Başlayan sürecin günlük siyasete kurban edilmesi, Avrupa için de yaralı değildir. Türkiye ile AB arasındaki müzakereler kuşkusuz tam üye olmak için yapılacaktır. Bizleri üyelik dışına götürecek diğer bir bütünleşme şekline iş dünyası olarak sıcak bakmamız mümkün değildir. 
     İmtiyazlı ortaklık gibi öneriler, günlük siyasetin kısır çekişmelerinin eseri olarak kabul edilmek durumundayız. Türkiye zaten AB ile Gümrük Birliği içindedir. Bir dizi AB mekanizmasında güvenilir bir ortak olarak yer almaktadır. Bunlar ortadayken imtiyazlı ortaklık lafının ne ima ettiğini ben bilemiyorum. Biz imtiyazlı ortaklık değil, eşit şartlarda tam üyelik istiyoruz.'' Hisarcıklıoğlu, iktisadi entegrasyon sürecini ''bir aşama daha ileri'' sıçratmak için Türkiye'nin tam üyelik istediğini belirtirken, bunu da ancak AB'nin karar mekanizmalarında tam üye olarak yer aldığında gerçekleştirebileceğini bildirdi. 
     
     TÜRKİYE NİYE AB'YE ÜYE OLMALI 
     Asya'dan yükselen rekabete karşı birlikte karşı konulabileceği için ''Türkiye'nin, AB'nin tam üyesi olması'' gerektiğine işaret eden Hisarcıklıoğlu, şunları söyledi 
     ''Ortadaki tartışmalar, Avrupa'nın, Türkiye ve dünyaya bakarken biraz daha fazla özgüvene ihtiyacı olduğunu düşündürmektedir. Avrupa, küreselleşme sürecine, ortaya koyduğu fırsatları değerlendirmek üzere bakmayı öğrenmek durumundadır. Bizimle bunu öğrenecektir de. 
     Avrupa'nın, kürselleşmenin getirdiği global rekabet dalgası karşısında, genişlemeden başka seçeneği yoktur. Ortak çıkarlar, ortak hedefleri gündeme getirirler. O hedef de Türkiye'nin AB'ye tam üyeliğidir.'' Toplantıya Hisarcıklıoğlu'nun yanı sıra TÜRK-İŞ Genel Başkanı Salih Kılıç, TEPAV EPRI Direktörü Güven Sak ve Avrupa Birliği Yönelim Grubu ABYG Başkanı Ahmet Sever ile davetliler katıldı. 
     
</TEXT>
</DOC>
