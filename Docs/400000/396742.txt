<DOC>
<DOCNO> 396742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy09.html </URL>
<DATE> 2005/11/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Doktor milletvekili, ağır yaralı genç kızı hayata döndürdü 
</HEADLINE>
<TEXT>

     AK Parti Balıkesir Milletvekili Turhan Çömez, Kepsut İlçesi Devlet Hastanesi’nin ek binasında incelemelerde bulunduğu sırada getirilen ağır yaralı genç kıza, müdahalede bulundu. 
     Hastanede genel cerrahın bulunmadığı öğrenen Çömez, beraberinde götürdüğü hastayı Balıkesir Devlet Hastanesi’nde ameliyat ederek, hayata döndürdü. 
     AA muhabirinin aldığı bilgiye göre, Kepsut İlçesi’ne bağlı Aşağıkatrancı Köyü’nde oturan Halil İbrahim Can ile yakını olduğu öğrenilen Erdoğan Ş. 39 tartışmaya başladı. 
     Tartışmanın kavgaya dönüşmesi üzerine Erdoğan Ş, Halil İbrahim Can’ın evindeki tüfeği alarak ateş etti. Halil İbrahim Can kaçmayı başarırken, tüfekten çıkan kurşunlar evin önünde çamaşır asan kızı Zeynep Can’a 17 , isabet etti. 
     Göğsünden ağır yaralı olarak Kepsut Devlet Hastanesi’ne getirilen genç kıza, bu sırada ek binada incelemelerde bulunan AK Parti Balıkesir Milletvekili Turhan Çömez, ilk müdahaleyi yaptı. 
     Hastanede genel cerrahın olmadığını öğrenen Çömez, Balıkesir Devlet Hastanesi Başhekimi Hasan Hocaoğlu’nu telefonla arayarak, ameliyathaneyi hazırlatmasını istedi. 
     Çömez, ambulansla beraberinde götürdüğü yaralı genç kızı, Balıkesir Devlet Hastanesi’nde yaklaşık 3 saat süren ameliyatın ardından hayata döndürdü. 
     Çömez, AA muhabirine yaptığı açıklamada, ilçe devlet hastanesinde genel cerrahın bulunmadığını öğrenince hastaya ilk müdahaleyi kendisinin yaptığını belirterek, şunları söyledi 
     "Durumu çok ağırdı ve soluk alıp vermekte zorlanıyordu. Balıkesir Devlet Hastanesi’ni aradım, ameliyathaneyi hazırlamalarını istedim. Bu sırada, oksijen ile hastamızı hayatta tutmaya çalıştık. Balıkesir’de yaptığımız ameliyatla yaranın olduğu bölgeyi hijyenik koşullarda temizledik. Genç kızımız şu anda yoğun bakımda, ancak hayati tehlikeyi atlattı." Genç kızın annesi Elif ve babası Halil İbrahim Can ise Op. Dr. Turhan Çömez’e minnettar olduklarını ifade ettiler. 
     Bu arada, olayın ardından kaçan Erdoğan Ş’nin, jandarma ekiplerince yakalandığı bildirildi. 
     
</TEXT>
</DOC>
