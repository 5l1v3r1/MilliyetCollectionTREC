<DOC>
<DOCNO> 366760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo30.html </URL>
<DATE> 2005/08/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ferrari'de Barrichello'nun yerine Massa... 
</HEADLINE>
<TEXT>

     Formula 1'de markalar klasmanında son 5 yılın şampiyonu Ferrari'nin pilotu Rubens Barrichello'nun yerine gelecek yıldan itibaren Felipe Massa'nın getirileceğinin açıklanmasının yankıları sürüyor. 
     Dünyaca ünlü İtalyan takıma 2000 yılında katılan ve Ferrari takımının son 5 sezondur markalar klasmanında dünya şampiyonluğuna ulaşmasında büyük katkıları olan Brezilyalı pilotun, 2006 yılı sonunda dolacak olan sözleşmesi, öne alınarak 2005 sezonunun bitimiyle birlikte takımdan ayrılacağı belirtilmişti. 
     Ferrari takımından yapılan açıklamada, 33 yaşındaki Barrichello'nun yerine bir dönem İtalyan takımda test pilotu olarak da görev yapan bir diğer Brezilyalı Felipe Massa'nın getirileceği kaydedildi. 
     Açıklamada ayrıca, ''Rubens Barrichello, Scuderia'yadan bu sezonun sonunda ayrılacak. 2000 yılında başlayan çok yararlı ve talihli işbirliği neticesinde Ferrari takımı son 5 yılın markalar şampiyonluğuna ulaştı'' denildi. 
     Bu yılın sonunda Sauber ile sözleşmesi dolacak olan Massa'nın, 2006 yılından itibaren Ferrari'de olacağı ifade edilirken, uzun dönemdir üzerinde çalışılan bir karar alındığı ve Massa ile teknik konularda anlaşıldığı duyurulmuştu. 
     Ferrari adına yarışlara katılan ilk Brezilyalı unvanını elinde bulunduran ve İtalyan takımla 2 kez ikincilik, 1 üçüncülük ve 1 kez de dördüncülük elde eden Barrichello'nun, sözleşmesi dolmadan takımdan ayrılmasıyla ilgili ayrıntılı bilgi verilmedi. 
     
</TEXT>
</DOC>
