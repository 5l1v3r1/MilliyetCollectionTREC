<DOC>
<DOCNO> 364189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur51.html </URL>
<DATE> 2005/07/25/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Gaziosmanpaşa'da koca cinayet... 
</HEADLINE>
<TEXT>

     Gaziosmanpaşa’da bir kişi, tartıştığı eşi ile beraberindeki kimliği henüz belirlenemeyen bir kadını, otomobilin içinde tabancayla vurarak öldürdü. 
     Alınan bilgiye göre, Özel Sultan Hastanesi yanına park edilen 34 PFR 38 plakalı otomobilde kanlar içinde 2 kadın bulunduğunu fark eden vatandaşlar, durumu hastane görevlilerine bildirdi. 
     Hastanenin sağlık ekiplerince yapılan kontrolde, tabancayla vurulan Serap Ö’nün hayatını kaybettiği anlaşıldı. Halen yaşadığı belirlenerek hastaneye götürülen, üzerinden kimliğinin tespit edilmesine yarayacak bir belge çıkmayan diğer kadın da yapılan müdahaleye rağmen kurtarılamadı. 
     Soruşturma sonucu, Serap Ö’nün, ayrı yaşadığı eşi H.Ö’nün konuşmak için kendisini çağırması üzerine, yanına bayan arkadaşını da alarak, 34 PFR 38 plakalı otomobiliyle Sultançiftliği’ndeki Fatih Sultan 
     Mehmet Camii önüne gittiği belirlendi. 
     H.Ö’nün, burada otomobil içinde yapılan görüşmede, aralarında çıkan tartışma sonucu eşi Serap Ö. ile yanındaki kadını tabancayla vurduktan sonra kaçtığı tespit edildi. Yaralı kadınların içinde bulunduğu otomobilin ise henüz kimliği belirlenemeyen başka bir kişi tarafından Özel Sultan Hastanesi önüne getirilerek terk edildiği anlaşıldı. 
     Polis yetkilileri, soruşturmanın sürdürüldüğünü, H.Ö’nün yakalanması için çalışma başlatıldığını bildirdiler. 
     
</TEXT>
</DOC>
