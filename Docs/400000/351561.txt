<DOC>
<DOCNO> 351561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo18.html </URL>
<DATE> 2005/06/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Pistons'ı 97-76 yenen Spurs, seride 2-0 öne geçti... 
</HEADLINE>
<TEXT>

     ABD Profesyonel Basketbol Ligi’nde NBA 2004-2005 sezonu play-off final serisinin 2. maçında Detroit Pistons’ı sahasında 97-76 yenen San Antonio Spurs, seride 2-0 öne geçti. 
     Batı Konferansı Şampiyonu San Antonio Spurs’ün, SBC Arena Salonu’nda evsahipliğini yaptığı maçta, Doğu Konferansı lideri Detroit Pistons, rakibi karşısında fazla direnemedi ve açık farkla yenildi. 
     Spurs taraftarlarını coşturan Arjantinli Emanuel Ginobili, 27 sayı, 3 ribaunt, 7 asist ve 3 top çalmalık performansıyla takımını galibiyete taşıdı. 
     Tarihinde 2 kez NBA Ligi Şampiyonu olan takımda, double-double yapan Tim Duncan, 18 sayı ve 11 ribauntla en iyi ikinci performansı sergilerken, 15 sayıyla Bruce Bowen, 12’şer sayıyla da Fransız oyuncu Tony Parker ve Robert Horry, galibiyete katkıda bulunan diğer isimler oldular. 
     Maçın devresini de 58-42’lik skorla 16 sayı geride kapatan Detroit Pistons’ta ise Antonio McDyess’in 15, Richard Hamilton’ın 14, Chauncey Billups’un 13 ve Rasheed Wallace’ın 11 sayılık performansları yeterli olmadı. 
     Serinin 3. maçına, 15 Haziran Çarşamba günü TSİ sabaha karşı Auburn Hills’de Detroit Pistons evsahipliği yapacak. 
     
</TEXT>
</DOC>
