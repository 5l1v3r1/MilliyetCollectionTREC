<DOC>
<DOCNO> 391289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/spor/aspo.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Anahtar Daum'da 
</HEADLINE>
<TEXT>


Kadıköy'deki maçta iki kenar oyuncusu Ümit Özat ve Serkan, Schalke ataklarında çok yalnız kaldı. Bu kez bu bölgeler iki oyuncuyla sağlama alınmalı. Tek forvet sahaya çıkılmalı. Alex'in olmayışı da dezavantaj 

RIDVAN DİLMEN 


Fenerbahçe bir futbol takımından çok azgın bir boğa ile karşılaşacak. Schalke hem son haftalarda aldığı kötü sonuçlar, hem de Şampiyonlar Ligi'ndeki geleceği açısından bu geceki maçı son kozu olarak görecektir. Dolayısıyla agresif ve sert oynayacaklardır. Sarı - lacivertli ekip bunu avantaja çevirebilir. 

Soğukkanlı olmalı 
Oyunun özellikle başında gol yemediği taktirde Fenerbahçe'nin şansı çok artar. Schalke ilerleyen bölümlerde sinirleneceğinden şuursuz ataklara yönelebilir. Bu durumda hem savunmasında açıklar verebilir, hem de oyuncu açısından eksik kalabilir. Mutlaka kazanmak için sahaya çıkacak bir takım bu ortamda fazla hatalar yapacaktır. Fenerbahçe'nin soğukkanlı bir şekilde, disiplinden kopmadan bu hataları beklemesi gerek. 
İstanbul'da iyi bir takım izlenimi veren Schalke, Daum'un taktiksel anlamdaki değişikliği ile zorlanabilir. O taktik de şudur Fenerbahçe, Kadıköy'de kenarlarda oynayan Ümit Özat ve Serkan'ı hep eksik bıraktı. Bu kez normal Avrupa düzenine dönerek, iki kanatta da ikişer oyuncu oynayacağını düşünüyorum. Tabii tek forvetle. Doğrusu da bu olacaktır. 

B planı düşünülmemiş 
Çoğu kişi sohbetlerde Alex'in olmamasına "daha iyi" diyor. Bu düşünce komik geliyor bana. Alex, kontrataklarda Tuncay ve Anelka'yı araya tek toplarla ciddi pozisyonlara sokabilir, daha da önemlisi tempoyu yükseltmek isteyen Schalke karşısında risk alarak, ayağa paslarla oyunu soğutabilirdi. Allah korusun geriye düşüldüğü anlarda, hücum yaptığınız bölümlerde özellikle duran toplarda etkili olabilirdi. Genelde her maç oynadığı ve istikrarlı olduğu için Fenerbahçe'nin bugüne kadar B planı hiç olmamıştı. Özellikle duran toplarda. 
Özet olarak Fenerbahçe'ye bir puan yeter ama Schalke'ye yetmez. Öncelikle sakin olmak gerekir. 



Almanya sallandı 

Özel bir uçakla dün sabah Almanya'ya giden Fenerbahçe kafilesini kalabalık bir taraftar topluluğu karşıladı. Havalimanında dev bir Fenerbahçe bayrağı açan taraftarlar, kafilenin dışarı çıkışıyla birlikte futbolcular ve Daum'a büyük sevgi gösterisinde bulundular. Gurbetçilerimiz hayranı oldukları futbolculara çiçekler vererek, "Hoş geldiniz" derken, Daum'un Türkçe "Hoş bulduk" demesi dikkat çekti. Özellikle Tuncay ve Anelka özel ilgi görürken, Tuncay'ın havalimanı çıkışında bineceği otobüse kadar güçlükle ilerleyebildiği görüldü. Taraftarlar Aziz Yıldırım'a da "Büyük başkan" şeklinde tezahüratta bulundu. Maçın oynanacağı Schalke Arena Stadı'nda son hazırlığını yapan Fenerbahçe'nin antrenmanını yaklaşık dört bin gurbetçinin yanı sıra Schalke'nin antrenörleri de izledi. Bu nedenle Daum, taktik antrenman yapmadı. 

Anelka korkusu 

Schalke Teknik Direktörü Ralf Rangnik, Anelka için özel önlem aldığını açıkladı. Rangnik, Fenerbahçe'yi iyi etüt ettiklerini belirtti, "Mağlubiyeti aklımızın ucundan bile geçirmiyoruz. Takımımla özel bir görüşmem oldu. Sahada gerekeni yapmalarını futbolcularımdan istedim" dedi. Takımında Levan Kobiashvili, Sören Larsen ve Rafinha'nın sakat olduklarını ifade eden Rangnik, bu futbolcuların durumunun son çalışmada kesinlik kazanacağını söyledi. 

PSV - Milan karşı karşıya 

Şampiyonlar Ligi'nde Fenerbahçe'nin yer aldığı E Grubu'nda bu akşamki diğer maçta PSV Eindhoven ile Milan, TSİ 21.45'te Eindhoven'ın Philips Stadı'nda karşı karşıya gelecekler. Grupta 4 puanla Fenerbahçe'nin ardından averajla üçüncü durumda bulunan PSV, 5 puanlı grup lideri Milan'ı devirerek zirve şansını artırmaya çalışacak. 

116. randevu ORGANİZASYON O G B M UEFA Kup. 46 15 7 24 Şam.Kul. 33 9 4 20 Şam.Ö.E. 6 2 2 2 Şam.Ligi 21 6 2 13 Kupa Gal. 9 3 1 5 TOPLAM 115 35 16 64 

E GRUBU O G B M A Y P Milan 3 1 2 0 5 3 5 FENERBAHÇE 3 1 1 1 7 6 4 PSV Eindhoven 3 1 1 1 1 3 4 Schalke 04 3 0 2 1 5 6 2 

Schalke 04 
Rost 
Rafinha 
Ernst 
Bordon 
Krstajic 
Rodriguez 
Poulsen 
Hamit 
Kobiashvili 
Lincoln 
Kuranyi 
Larsen 
Sand 

FENERBAHÇE 
Volkan 
Serkan 
Luciano 
Önder 
Ümit 
M.Yozgatlı 
Appiah 
Aurelio 
Tuncay 
Anelka 
Nobre 


</TEXT>
</DOC>
