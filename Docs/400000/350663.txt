<DOC>
<DOCNO> 350663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko07.html </URL>
<DATE> 2005/06/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bütçe fazlası kamu bankalarından 
</HEADLINE>
<TEXT>

     Mayıs ayı bütçesinin 1 milyar 681 milyon YTL fazla vermesinin, büyük ölçüde kamu bankalarının bütçeye aktarılan 2004 yılı karlarından kaynaklandığı belirlendi. Ziraat Bankası 
     ve Halk Bankası mayıs ayında bütçeye 2004 ylı karlarından toplam 1 milyar 272 milyon YTL aktardı. Toplam bütçe gelirlerinin 13.7 milyar YTL ile bu yılın en yüksek aylık düzeyine ulaştığı mayısta, vergi dışı gelirlerin toplam bütçe gelirleri içerisindeki payı da 3.6 milyar YTL’yle bu yılın başından itibaren en yüksek düzeye ulaştı. Bu artışta ise kamu bankalarının mayıs ayında bütçeye gelir olarak aktarılan 2004 yılı karları etkili oldu. Ziraat ve Halk Bankası mayısta toplam 1 milyar 272 milyon YTL aktardı. Bu rakam mayıs ayında açıklanan bütçe fazlasının yüzde 76’sını oluşturdu. 
     
     BÜTÇE 1995’TEN BERİ 11 AY FAZLA VERDİ 
     Mayıs ayında verilen bütçe fazlasının ilk kez olduğu iddiaları ise gerçekleri yansıtmıyor. Son olarak geçen yılın kasım ayında bütçe 417.6 trilyon lira fazla vermişti. Bütçe, 2001’de kriz ayı olan martta bile 4.4 trilyon lira fazla 
     vermişti. Bütçe gerçekleşmelerine 1995 yılına kadar geriye dönük bakıldığında ise toplam 11 ayda bütçe fazlası verildiği görülüyor. 
     
     ŞİRKET GELİRLERİ DÜŞÜYOR 
     Mayıs ayında vergi geliri tahsilatının 10 milyar 86 milyon YTL’ye yükselmesinde, bu yılın birinci üç aylık dönemine ilişkin kazançlar üzerinden alınan geçici vergi tahsilatı belirleyici oldu. Mayıs ayında geçici kurumlar vergisi tahsilatı 1 milyar 602 milyon YTL olarak gerçekleşti. Geçici kurumlar vergisinden ilk 5 ayda yapılan tahsilat, 4.2 milyar YTL ile geçen yılın aynı döneminde yapılan 3.8 milyar YTL’den yüksek olmakla birlikte, mayıs ayındaki tahsilat hem geçen yılın aynı ayına hem de yine geçici vergi tahsilatı yapılan bu yılın şubat ayına göre düşük kaldı. Geçen yıl mayıs ayında geçici kurumlar vergisi tahsilatı 1 milyar 916 milyon YTL, bu yılın şubat ayında da 2 milyar 289 milyon YTL olmuştu. Bu düşüşte kurumlar vergisi oranının yıl başından itibaren yüzde 33’ten yüzde 30’a düşürülmesinin yanı sıra şirketlerin 
     karlarındaki düşüşün de etkili olduğu tahmin ediliyor. 
     Büyük bölümünü ücretlilerden alınan gelir vergisinin oluşturduğu gelir vergisi tevkifatı da mayıs ayında 1 milyar 900 milyon YTL’yle bu yılın en yüksek düzeyine ulaştı. Gelir 
     vergisi tevkifatı, şubat ayında 676.7 milyon YTL, mart ayında 1 milyar 276 milyon YTL, nisan ayında 1 milyar 146 milyon YTL olmuştu. Ancak mayıs ayındaki göreceli yükselişin, önceki aylarda ücretlilere yapılan vergi iadelerinin gelir vergisi tevkifatından düşülmesinden kaynaklandığı belirtiliyor. 
     
     ÖTV ARTIŞINDAN 15 MİLYON YTL 
     Cari açığı önlemeye yönelik olarak dayanıklı tüketim malları dışarıda tutularak, başta cep telefonu, parfümeri, havyar, değerli taş gibi lüks tüketimi sayılan ürünlerde ÖTV’nin yüzde 6.7’den yüzde 20’ye çıkarılmasına bağlı ilk gelir artışı mayıs ayına yansıdı. Mayıs ayında "Dayanıklı Tüketim ve Diğer Mallara İlişkin ÖTV" kalemindeki vergi tahsilatı, bir önceki aya göre yüzde 43.9 oranında artarak 52.5 milyon YTL’ye yükseldi. Geçen yıl mayıs ayında bu kalemdeki ÖTV tahsilatının 31.5 milyon YTL düzeyinde olduğu dikkate alındığında da geçen 
     yıla göre ÖTV artışına bağlı olarak yaklaşık yüzde 67 oranında artış sağlandığı görülüyor. Böylece yılın ilk 4 ayında geçen yılın aynı dönemine göre yüzde 25 olan artış oranı, mayıs ayında vergi oranlarındaki artışla birlikte ilk 5 ayda yüzde 35’e yükseldi. 
     
     SİGARADA VERGİ ARTIŞI GELİRE YANSIMIYOR 
     Maliye, içki ve sigaradan alınan ÖTV tutarlarını yüksek miktarlarda artırmasına karşın, beklediği gelire ulaşamıyor. 
     Maliye Bakanlığı, 1 Şubat 2005 tarihinden itibaren geçerli olmak üzere maktu olarak alınan kolalı gazoz, alkollü içki ve tütün mamullerine ilişkin ÖTV tutarlarını yüzde 7.4 ile yüzde 118.6 arasında değişen oranlarda artırmıştı. Bu yılın mayıs 
     ayında kolalı gazoz, alkollü içki ve tütün mamüllerine ilişkin ÖTV tahsilatı 741.6 milyon YTL ile geçen aya göre artış gösterdi. Bu artışa karşın yılın ilk 5 ayındaki toplam tahsilat 2 milyar 788 milyon YTL’de kaldı. Geçen yılın ilk 5 ayında ise bu kalemden 2 milyar 427 milyon YTL tahsilat yapılmıştı. 
     
</TEXT>
</DOC>
