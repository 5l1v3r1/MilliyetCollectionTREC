<DOC>
<DOCNO> 391204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur45.html </URL>
<DATE> 2005/10/31/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Şanlıurfa Valisi Uzun, taciz iddiası bulunan yurtta iftar yaptı 
</HEADLINE>
<TEXT>

     Şanlıurfa Valisi Şemsettin Uzun, eşi Gülseren Uzun ile birlikte orucunu Sabancı Kız Yetiştirme Yurdu'nda açtı. 
     Yurt yemekhanesinde öğrencilerle yemek yiyen ve sohbet eden Vali Uzun, öğrencilere derslerinin nasıl olduğunu sordu. Uzun, takdirname alacak öğrencilere para ödülü vereceğini söyledi. 
     Gazetecilerin, bazı basın organlarında yer alan şiddet iddialarıyla ilgili soruları üzerine, Uzun, konuyla ilgili yazılı açıklama yapacağını belirtti. 
     Vali Uzun, beraberindekilerle birlikte incelemelerde bulunduktan sonra yurttan ayrıldı. 
     İftar yemeğine AK Parti Şanlıurfa milletvekili Mahmut Kaplan, İl Jandarma Komutanı Albay Fahri Cici, Emniyet Müdürü Kutlay Çelik, Cumhuriyet Başsavcısı Haluk Kırca, yurttaki iddiaları soruşturan başmüfettiş Sedat Ergenç ile yurt müdürü ve Sosyal Hizmetler İl Müdür Vekili Aytekin Erdoğan da katıldı. 
     Şanlıurfa'da, Sosyal Hizmetler ve Çocuk Esirgeme Kurumu'na bağlı Sabancı Kız Yetiştirme Yurdu'nda koruma altında bulunan 3 öğrenci, kentte yerel yayın yapan bir televizyon kuruluşunca hazırlanan ve yetiştirme yurtlarındaki koşulların ele alındığı programa katılarak ''yurt müdürünün kendilerine şiddet uyguladığı ve tacizde bulunduğu'' iddiasında bulunmuş, bu açıklamalar bazı yazılı basın kuruluşlarında da yer almıştı. 
     İddialar üzerine, yurttaki olayların araştırılması için müfettiş görevlendirilmişti. 
     
</TEXT>
</DOC>
