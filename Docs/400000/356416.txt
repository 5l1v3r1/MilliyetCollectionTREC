<DOC>
<DOCNO> 356416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas12.html </URL>
<DATE> 2005/06/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Beckham'lara "dövme davası" açılabilir 
</HEADLINE>
<TEXT>

     Hilal YILMAZ LONDRA, DHA 

      İNGİLİZ dövme tasarımcısı Louis Molloy, İngiltere kaptanı David Beckham ile eşi Victoria’yı, kendi dizaynı olan dövmeleri bir reklam kampanyasında kullanmayı planlamakla suçladı. David Beckham’ın 9, Victoria’nın ise 2 dövmesinin kendisi tarafından yapıldığını ve bunların haklarının kendisine ait olduğunu savunan 42 yaşındaki Molloy, bu tasarımları izinsiz olarak kullandıkları takdirde Beckham çiftini dava edeceğini söyledi. 
     İngiltere’nin Manchester kentinde yaşayan Molloy, vücutlarındaki dövmeleri bir reklam kampanyasında kullanmak isteyen Beckham çiftinin, kendisine özel bir kontrat imzalatmak için baskıda bulunduğunu da öne sürdü. Molloy, "Dizaynların kendilerine ait olduğunu iddia ediyorlar ama yanılıyorlar. Dövmeler benim kendi tasarımım ve dolayısıyla şahsi malımdır. Benden izinsiz kullanırlarsa onları dava edeceğim" dedi. 
     
     ’DAVID’İN İMAJINI KORUMAK İÇİN DÖVME TASARIMLARINI SATMADIM’ 
     David Beckham için tasarladığı dövmelerin kopyasının bir çok dizayn ve tekstil şirketi tarafından da satın alınmak istendiğini belirten Molloy, "David’in imajını korumak için tasarımları vermeyi reddettim. O da bana saygı duymalı. Benim yarattığım bir şeyden başkalarının para kazanmasına göz yumamam" dedi. 
     Molloy’un yaptığı dövmeler arasında Beckham’ın sırtındaki ünlü koruyucu melek ile, Victoria’nın belindeki 5 yıldız dövmeleri de bulunuyor. 
     Olay karşısında zor durumda kalan David Beckham’ın bir arkadaşı ise ünlü çifti koruyarak, "Tasarımlar Molloy’a ait olabilir, ancak onun anlamadığı şey şu ki, eğer bu dövmeleri David Beckham taşımazsa kimse Molloy’un tasarımlarıyla ilgilenmez'' dedi. David - Victoria Beckham çiftinin, dövmeleri reklam kampanyasında kullanıp kullanmayacağı ise henüz netlik kazanmadı. 
     
</TEXT>
</DOC>
