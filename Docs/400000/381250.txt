<DOC>
<DOCNO> 381250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonyas01.html </URL>
<DATE> 2005/09/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Mankenlerin transparan’ yarışı 
</HEADLINE>
<TEXT>

     İbrahim LALELİ ANTALYA, DHA 

ANTALYA Migros Alışveriş Merkezi'nde bu yıl 4'üncüsü gerçekleştirilen Moda Günleri'nde mankenler Nefise Karatay, Gizem Özdilli, Ece Gürsel, Nilay Dorsa'nın yanı sıra yerel mankenler de podyuma çıktı. 
     Dünyaca ünlü çok sayıda firmanın ürünlerinin tanıtıldığı defilede Ece Gürsel ile Nilay Dorsa, transparan’ kıyafet nedeniyle kuliste tartıştı. Ece Gürsel'in transparan kıyafet taşıyacağını öğrenen Dorsa, bu duruma itiraz ederek, kendisinin de transparan kıyafet giymek istediğini söyledi. Mankenler arasında yaşanan transparan krizi, defile organizatörü Serpil Çınar'ın müdahalesiyle sona erdi. 
     Çınar, Dorsa için de bir transparan kıyafet ayarlayarak, sorunu çözdü. İki mankenin tartışması, podyuma da yansıdı. Defile koreografı nedeniyle sürekli arka arkaya yürüyen iki manken, birbirlerine karşı soğuk davranışlar sergiledi. 
     Defilede Gizem Özdilli ise, altın sarısı baklava desenli bluzun altına giydiği kısa mini kot etek nedeniyle podyumda zor anlar yaşadı. Özdilli, podyumda yürürken elindeki çanta ile eteğin arka kısmını kapattı. 
     Boyner, Mudo, Atalar, Kiğılı, Colins Loft, Adil Işık, Adidas, Little Big, Damat Tween ve Vakkorama'nın 2005 yılı Sonbahar- Kış koleksiyonundan 80 parça ürünü tanıtan mankenler, defile sonunda alkışlandı. 
     Moda Günleri'ne, Antalya'nın yerel ajansı Podyum'un mankenleri de ilginç kıyafetlerle renk kattı. 
     
</TEXT>
</DOC>
