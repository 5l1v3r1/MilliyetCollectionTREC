<DOC>
<DOCNO> 370162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/spor/spo08.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DİRİLİŞ 
</HEADLINE>
<TEXT>


Premier Lig'in de başlamasıyla Avrupa futbolu hareketlendi. Henüz fikir yürütmek için çok erken ama Fransa'da ilk üç maçını kazanan PSG bu sezon adeta yeniden doğdu 


Avrupa'da Premier Lig'in de perdesini açmasıyla futbol heyecanı giderek artıyor. Ada'da son şampiyon Chelsea, ligin yeni ekibi Wigan Athletic deplasmanında galibiyete son nefeste ulaştı. Milan'dan geri çağırdığı Arjantin golcü Hernan Crespo, mükemmel vuruşuyla Mavi - Beyazlılar'ı uçurdu. Arsenal 1 kişi fazla oynamanın avantajını Newcastle karşısında iyi kullanıp, 3 puana net bir skorla ulaştı. Tugay'ın yedek kulübesinde oturduğu maçta Blackburn, Upton Park'ta West Ham'a 3-1 kaybetti. Oysa ki konuk ekip maçın başında 1-0 üstünlüğü yakalamıştı. Manchester United, Everton deplasmanında aldığı 2-0'lık galibiyet ve futboluyla zirve yarışında bu sezon 'ben de varım' dedi. Avrupa şampiyonu Liverpool ise Riverside'da M.Brough karşısında 1 puana razı oldu. 
Fransa Ligi bu sezon bir devin yeniden doğuşuna tanık oluyor. Üst üste k bus dolu sezonlar geçiren Paris Saint Germain, Portekizli golcü Pauleta'nın önderliğinde fırtına gibi esiyor. Kırmızı - Lacivertliler, Toulouse'u 2-0 yenerek, üçte üç yaptı. 9 puanlı tek takım olan PSG ligin zirvesine kuruldu. Son şampiyon Lyon yine Carew'le puana uzandı. İlk iki haftada attığı gollerle Lyon'a 6 puan kazandıran Norveçli golcü bu sefer de Marsilya deplasmanında beraberliği kurtardı. 
Almanya'da Bayern Münih rüzgarı sürüyor. Kırmızı - Beyazlılar, Bundesliga'nın güçlü ekibi Leverkusen deplasmanında her takımın kolay kolay elde edemeyeceği 5-2'lik skorla 3 puana ulaşıp, bu sezon da şampiyonluğu kimseye bırakmayacağının sinyallerini verdi. Trapattoni'nin Stuttgart'ını deplasmanda 3-2'yle geçen Köln haftanın en flaş sonucunu aldı. Werder Bremen, Hamburg ve Schalke ikinci haftayı da firesiz geçen diğer ekipler oldular. 


</TEXT>
</DOC>
