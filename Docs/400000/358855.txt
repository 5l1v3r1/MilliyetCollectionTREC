<DOC>
<DOCNO> 358855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/yasam/axyas02.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Merdiven yetmedi küçük Vedat yandı 
</HEADLINE>
<TEXT>


Apartmanın 12. katındaki yangına müdahaleye gelen itfaiyenin merdiveni, ancak 5. kata çıkabildi. Evde tek başına olan 8 yaşındaki Vedat Karabudak, takviye ekip gelene kadar yanarak can verdi 

M. AKİF ERSOY İstanbul 

Büyükçekmece'ye bağlı Beylikdüzü beldesindeki bir apartmanın 12. katında çıkan yangında, itfaiye merdiveni yetişmeyince 8 yaşındaki bir çocuk öldü. 
Barış Mahallesi Ankara Caddesi Av-kon Sitesi 5.Blok'un 12. katındaki 52 no'lu dairede dün 15.15'te bilinmeyen bir nedenle yangın çıktı. Anne ve babası işte olduğu öğrenilen Vedat Karabudak 8 , evde mahsur kaldı. İhbar üzerine gelen Beylikdüzü itfaiye ekipleri, merdivenli aracın ancak 5. kata çıkabilmesi sebebiyle yangına müdahale edemedi. Hortumla bina içerisinden söndürme çalışması başlatılırken, 15 dakika sonra bölgeye ulaşan Avcılar itfaiyesinin merdiveni de yangının olduğu kata ulaşamadı. Alevler, apartmanın içinden kontrol altına alınabildi. 

Vatandaşlardan tepki 
Yangın söndürüldükten sonra dairede arama yapan itfaiye erleri, küçük Vedat'ın yanmış cesediyle karşılaştı. Vatandaşlar, müdahalede yetersiz kalan itfaiye ekiplerine tepki gösterdi. İddiaya göre Vedat, anne ve babası çalıştığı için bir yıldır gündüzleri evde yalnız kalıyordu. 

'Tek araç var' 

Beylikdüzü belde itfaiye çalışanları, yalnızca bir aracın hizmetlerinde olduğunu, merdivenin ise 5. kata kadar ulaşabildiğini belirtti. İtfaiyenin hortumunun ise 15. kata çıktığını söyleyen çalışanlar, "Yangın, çocuğun odasında çıkmış. 10 dakikada olay yerine geldik. Hortumla, apartmanın yangın için tesisatından yararlanarak müdahale ettik, ancak çocuk ölmüştü" dediler. 


</TEXT>
</DOC>
