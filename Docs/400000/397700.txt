<DOC>
<DOCNO> 397700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo26.html </URL>
<DATE> 2005/11/24/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Beşiktaş, Tayfur, Gökhan, Pancu, Youla ve Ahmet Dursun'u götürmüyor 
</HEADLINE>
<TEXT>

     Beşiktaş'ta, sakatlıkları bulunan Tayfur, Gökhan, Pancu, Youla ve Ahmet Dursun, Sivasspor deplasmanına götürülmeyecek. 
     Siyah-beyazlılar, Sivasspor maçı hazırlıklarını bugün BJK Nevzat Demir Tesisleri'nde, Teknik Direktör Jean Tigana yönetiminde sürdürdü. Sakatlıkları bulunan Tayfur, Gökhan, Youla, Kleberson ve Ahmed Hassan ve Ahmet Dursun katılmazken, Koray ve Pancu takımdan ayrı düz koşu yaptı. Yağmur altında ısınma hareketleriyle başlayan ve 1,5 saat süren antrenmanda futbolcular, daha sonra gruplar halinde ayak tenisi oynadı. Yandan ortalarla şut ve gol çalışmasıyla antrenman sona erdi. 
     Kulüp doktoru Ayhan Optur, Tayfur, Gökhan, Pancu, Youla ve Ahmet Dursun'un, sakatlıkları nedeniyle Sivas'a götürülmeyeceğini söyledi. 
     Optur, sağ alt adalesinde ödem olan Ahmed Hassan ve Kleberson ile sağ kasığında ağrıları bulunan Koray'ın durumlarının ise yarınki çalışma sonrası netleşeceğini bildirdi. 
     Beşiktaş, Sivasspor maçı hazırlıklarını yarın sabah yapacağı antrenmanla tamamlayacak, öğle saatlerinde de Sivas'a gidecek. 
     
</TEXT>
</DOC>
