<DOC>
<DOCNO> 390488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo09.html </URL>
<DATE> 2005/10/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türk sporunun gen haritası çıkarılıyor... 
</HEADLINE>
<TEXT>

     Bekir N.Ada 

Türk sporunun ''Gen'' haritası çıkarılıyor. 
     Gençlik ve Spor Genel Müdürlüğü GSGM ile Türkiye Bilimsel ve Teknik Araştırma Kurumu TÜBİTAK ve Devlet İstatistik Enstitüsü DİE işbirliğiyle başlatılacak projeyle Türkiye'deki 7 bölge ve 81 il mercek altına alınacak. 
     İllere ve bölgelere göre spor branşlarının ve sporcuların tüm ayrıntılarını gözönüne serecek olan çalışma sonunda, Türkiye'nin, spor ve sporcuları için tüm istatistiksel ve bilimsel çalışmalarla ortaya çıkarılmış bir haritası olacak. Harita sayesinde hangi bölgedeki gençlerin, hangi sporlara daha yatkın oldukları ya da yönlendirilebilecekleri ortaya çıkacak. 
     Gençlik ve Spor Genel Müdürlüğü GSGM Araştırma Planlama ve Koordinasyon APK Daire Başkanlığı tarafından hazırlanan projenin, son ayrıntıların tamamlanmasının ardından yaşama geçirileceğini belirten yetkililer, TÜBİTAK ve DİE ile yapılacak bu çalışma sonunda önlerine konacak harita sayesinde daha başarılı sonuçlar alacak projeler geliştireceklerini belirterek, ''Hangi bölgeye ve sporcuya nasıl hizmet etmemiz gerektiğini gösterecek, yatırımlar ve sporcuların başarısı için fotoğrafı daha net görmemizi sağlayacak bu çalışma sonunda çok önemli bir harita göreceğiz karşımızda. Böylece daha rahat ve çabuk hizmet etme imkanına kavuşacağız. Özellikle sporcularımızın genetik araştırmaları konusunda üniversitelerimizden yardım alacağız. Tüm bilgileri toplayacak bir üniversitemiz, sporcularımızla ilgili gerekli tüm verileri bize sunacak'' diye konuştular. 
     
     ''TESİSLERDE EKSİK-FAZLA ORTAYA ÇIKACAK'' 
     Türkiye'de bölgelere göre sporcu sayısı ve tesislerin yeterliliği veya yetersizliği konusunda zaman zaman yaşanan sorunların da bu çalışma sonunda çözüme kavuşacağının altını çizen yetkililer, ''Tesislerin sayısına göre sporcu sayısının ters orantı içinde olduğu yerlerde rehabilitasyon çalışması yapıp, sporcularımızı tesissiz, yatırım yapılmış tesislerimizi de sporcusuz bırakmayacağız. Türkiye'nin sporda böyle bir haritaya olan ihtiyacını karşılayacağız'' diye konuştular. 
     
</TEXT>
</DOC>
