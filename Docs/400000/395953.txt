<DOC>
<DOCNO> 395953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/siyaset/siy05.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Kopenhag'a Roj TV kapanmalı 
</HEADLINE>
<TEXT>


UTKU ÇAKIRÖZER 


Türkiye'nin Roj TV'nin kapatılması konusunda Danimarka hükümeti nezdinde verdiği diplomatik mücadeleye ABD yönetiminin de destek verdiği ve Danimarka'nın da aralarında bulunduğu bazı Avrupa ülkeleriyle temas içinde olduğu öğrenildi. 
ABD'nin Ankara Büyükelçiliği Maslahatgüzarı Nancy McEldowney, "PKK'ya finans ve propaganda desteği veren grupların kapatılması konusunda Avrupalı dostlarımız nezdindeki girişimlerimizi sürdürüyoruz" dedi. 

Türkiye'ye destek 
Türk diplomatik kaynaklarından edinilen bilgilere göre, PKK'nın Avrupa'daki finans ve propaganda kaynaklarının kurutulması için çaba gösteren Türkiye'ye destek veren Washington, bir süre önce örgütün propagandasını yapan televizyon kanallarının yayın yaptığı Avrupalı ülkeler nezdinde girişimlerde bulunarak, bu kanallar ve diğer PKK sempatizanı örgütlerin kapatılması gerektiği mesajını iletti. 
ABD yönetimi, Roj TV konusunda da Danimarka'yla temasa geçerek, "Bu kanal ve onunla bağlantılı grupların niyetinin 'kötü' olduğu ve kapatılmaları gerektiği" uyarısında bulundu. ABD yönetiminin elindeki delilleri de ilgili Avrupa ülkelerine aktardı. 



</TEXT>
</DOC>
