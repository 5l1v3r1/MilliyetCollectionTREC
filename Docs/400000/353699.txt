<DOC>
<DOCNO> 353699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy06.html </URL>
<DATE> 2005/06/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Baykal Başbakan rotasını şaşırdı 
</HEADLINE>
<TEXT>

     CHP Genel Başkanı Deniz Baykal, Başbakan Erdoğan’ın ABD’ye "yeni rotamı verin" diye gittiğini ancak içerde rotasını şaşırdığını söyledi. 
     Baykal, yaptığı yazılı açıklamada, Başbakan Erdoğan’ın ABD ziyareti öncesinde söylediği sözleri ziyaret sonrası artık söyleyemeyeceğini ileri sürerek, "Sayın Başbakan ABD’ye yeni rotasını öğrenmek, yeni rotasını belirlemek için gitti geldi. Yaptığı açıklamalar, ABD’de de söylediği sözler ayrıntılı olarak incelendiğinde görülecektir ki Başbakan bu Ziyaretten sonra, bu ziyaretten önce söylediği bazı sözleri artık söylemeyecektir" dedi. 
     Başbakan’ın ABD gezisinin hükümetin bölge sorunlarına Amerikan penceresinden bakmayı kabul ettiği bir gezi olduğunu ifade eden Baykal, "Açıkça görülüyor ki, bu ziyarette, hükümetin başbakanın çizgisi, doğrultusu, rotası, yörüngesi yeniden ayarlandı, yeniden belirlendi, şimdi o istikamette açıklamalar yapacaktır" dedi. Baykal, Başbakan’ın içerde de rotasını şaşırdığını kaydetti. 
     
</TEXT>
</DOC>
