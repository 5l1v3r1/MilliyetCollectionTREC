<DOC>
<DOCNO> 367358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonsiy03.html </URL>
<DATE> 2005/08/05/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
DYP'den meslek liseliye "kota" formülü 
</HEADLINE>
<TEXT>

     Seçim için bastıran DYP, olası iktidarındaki hedefleri üzerinde de çalışmaya başladı. 
     Ar-Ge Başkanlığı’nca hazırlanan "DYP’nin Eğitim Hedefleri" başlıklı raporda Türk Milli Eğitimi’ne ilişkin amaçlanan uygulamalar sıralandı. 
     Okul öncesi eğitimde okullaşma oranının 10 yıl içerisinde yüzde yüze çıkarılacağı, özel sektörün okul öncesi eğitime teşvik edileceği hedefler arasında yer aldı. 
     Ayrıca orta öğretimde 9. Sınıfın "hazırlık sınıfı" olacağı, mesleki teknik eğitimin yüzde 65 seviyesine çıkarılacağı, "Mesleki teknik okullara, kota uygulanarak yüksek öğretime sınavsız geçişlerinin sağlanacağı" ifade edildi. 
     Raporda YÖK’ün görev ve yetkilerinin tekrar düzenleneceği, yüksek öğrenim konusunda bir "planlama, denetim ve akreditasyon organı" haline getirileceği belirtildi. 
     DYP, üniversiteler arasında rekabeti artırmak için kamu kaynaklarının üniversitelere "projeler temelinde" dağıtılmasını da öngördü. 
     Milli Eğitim Bakanlığı’nın örgüt yapısının 13 birim olarak yeniden yapılandırılması DYP’nin hedefleri arasında yer alırken, okul bazlı bütçe formülü de dikkat çekti. 
     Raporda, "eğitim çeki" olarak öngörülen bu uygulama "Okul türü, öğrenci sayısı, okulun bulunduğu yöre, okulun fiziki durumu da dikkate alınarak her yıl okul bazlı bütçe hazırlanacak. Her okulun harcayabileceği yıllık ödenek saptanarak eğitim çeki olarak okul idaresine aktarılacaktır" sözleriyle açıklandı. 
     
</TEXT>
</DOC>
