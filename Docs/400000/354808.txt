<DOC>
<DOCNO> 354808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo12.html </URL>
<DATE> 2005/06/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Celal Doğan Trabzonspor para uğruna 3 kulüp ile kenetlendi 
</HEADLINE>
<TEXT>

     Gaziantepspor Kulübü Başkanı Celal Doğan, Galatasaray, Fenerbahçe, Beşiktaş ve Trabzonspor Kulübü yöneticilerinin TV yayınları konusunda maddi çıkarlar uğruna kenetlendiklerini savunarak, ''Daha dün birbirlerine ağızlara alınmayacak sözler söyleyen 3 ulu çınar ile Anadolu'dan Trabzonspor'un da kenetlenmesi gerçekten çok acı'''dedi. 
     Havuz tartışmaları ve Gaziantepspor'un geleceği konusunda gazetecilere açıklamalarda bulunan Doğan, Fenerbahçe, Galatasaray, Beşiktaş ve Trabzonspor'un yıllardır saha içinde ve dışında fair-play'e aykırı davrandığını ileri sürerek, ''Ancak Galatasaray, Fenerbahçe, Beşiktaş ve Trabzonspor kulüplerinin yöneticileri, maddi gelirlerinin azalması kaygısıyla, yani maddi çıkarlar uğruna alışık olmadığımız bir şekilde kenetlenmişlerdir. Burada en acı olan şey, Anadolu'yu temsil ettiğini söyleyen ve yıllardır bizimle hareket eden Trabzonspor'un para uğruna bizleri terk etmesi'' dedi. 
     Gelir dağılımıyla ilgili alınan kararların, Futbol Federasyonu Genel Kurulu Kararı olduğunu hatırlatan Doğan, sözlerini şöyle sürdürdü 
     ''Futbol Federasyonu Genel Kurulu'nda alınmış bir kararı, oldu bitti olarak nitelendirmeyi, Futbol Federasyonu'na ve genel kurula yapılmış bir saygısızlık ve ayıp olarak değerlendiriyorum. Unutmamak gerekir ki, naklen yayın gelirleri dağılımıyla ilgili olarak alınan ve bugün tartışma konusu yapılan karar, herhangi bir kulüp veya birkaç kulübün almış olduğu karar değil, Kulüpler Birliği Vakfı'nın kararı da değil, Futbol Federasyonu Genel Kurulu kararıdır. 
     Yönetim kurulu, genel kurul tarafından seçilmiş bir organdır. Yönetim kurulunun kendisini seçen genel kurur kararını hiçe sayması hukuken mümkün değildir. Bu hukuki sonuçlar yeni hukuki yollarla ispatlanacaktır.'' 
     
     ''HAKKIMIZI İSTİYORUZ'' 
     Gaziantepspor Kulübü Başkanı Doğan, havuz gelirinin kulüplere adil dağıtımı konusunda blöf yapmadıklarını belirterek, ''Havuz sistemi dün gibi olmayacak, bunu herkes böyle bilsin. Biz adalet istiyoruz, hakkımızı istiyoruz. En önemlisi mezarlığa giden, gömülmek üzere olan Türk futbolunu kurtarmak istiyoruz'' dedi. 
     Avrupa'da, futbolun sevildiği diğer dünya ülkelerinde havuz gelirlerinin adaletsiz dağıtılmadığını, Avrupa'da oynanan liglerde 3 büyük kulübün sürekli şampiyon olmadığını anlatan Doğan, sözlerini şöyle sürdürdü 
     ''Biz havuz gelirinin adaletli dağıtılarak rekabetin artırılmasını istiyoruz. Bu hak arama mücadelesidir, isyan değildir. Mevcut sistemin değişmesi şarttır ve biz blöf yapmıyoruz. Herkes oturdu haysiyet, şeref, namus sözü verdi, sistem değişmezse kimse sahaya çıkmayacak. 
     Biz Türk futbolunu büyütmek için mücadele ediyoruz. Rekabet artarsa Türk futbolu büyür ve gelişir. Rekabeti artırmak da parayla olur. Bakın Fenerbahçe 130 milyon dolarlık bütçe yapıyor, tekelleşiyor, bu Türk futbolu için çok tehlikeli. 
     Tüm profesyonel kulüpleri temsil eden federasyon başkanı ve yönetim kurulunun alacağı kararlar önemli. Levent Bıçakcı, adil bir dağılım için çalışma yapıyor. Ligleri protesto etme amacında değiliz. Hakkımızı savunuyoruz. Şahsi çıkar için bir şey istemiyoruz. Eski çamaşırları ortaya koymanın manası yok. Futbol Federasyonu bu işi çözecek, çözmek zorunda.'' 
     
     ''HAVUZDAN ÇIKMAK SÖZ KONUSU OLAMAZ'' 
     Doğan, genel kurulda, naklen yayın gelirlerinin yüzde 50'sinin 18 takıma, yüzde 40'ının puanlamaya, yüzde 10'unun da maç yayınlarının dağılımı ve son 3 yıllık şampiyonluklara göre dağıtılması yönünde önerge verdiklerini anımsattı. 
     Birliğin, 14 kulübün değil 18 kulübün birliği olduğunu vurgulayan Doğan, ''Menfaatleri çakışınca 4 büyük kulüp bizi yalnız bıraktı. Onlarsız lig olmadığı gibi, 14 kulübün iştirak etmediği bir lig de olmaz. Kulüpler bu konuda kesin karar almış durumda. Herkes namus, şeref sözü verdi. Birlikten hiçbir kulübün ayrılıp tek başına hareket edeceğini sanmıyorum. Sürüden ayrılanı kurt kapar'' dedi. 
     ''4 büyük kulübün'' Anadolu kulüplerinden futbolcu almayacaklarını anımsatan Doğan, ''Zaten almalarını da istemiyoruz. Bıraksınlar çocuklar bizde rahat oynasınlar, futboldan zevk alsınlar, taraftarları stada çeksinler. Bizler de ligde iddialı olalım. Yetenekli bir futbolcuyu alıp bir kenara atıyorlar. Türk futbolunu baltalıyorlar farkında bile değiller. Birinci lig genç futbolcu mezarlığı oldu. Bizden futbolcu almamalarından mutluluk duyarım'' dedi. 
     
     EŞİT DAĞITILSIN 
     Havuz sisteminin lig performansına göre olması gerektiğini vurgulayan Doğan, sözlerini şöyle tamamladı 
     ''Ligde mücadele eden 18 takım, yüzde 40'lık veya 50'lik payı eşit olarak almalı. Geriye kalan yüzde 40'lık veya 50'lik pay da performansa göre dağıtılmalı. 
     Ligdeki performans size para getirir. Anadolu kulüplerinin parası olsa hiçbir futbolcunu satmaz. Herkes adaletli yarışmak zorunda. 4 büyük kulüp, haksız yollardan diğer kulüplerden aldığı paralarla futbolcu transferi yapıyor. Yarışma bunun neresinde 4 büyük takım bir futbolcuya 5 milyon dolar verirken, diğer takımın toplamı 5 milyon dolar değil. 
     Bu koşullarda 14 Anadolu takımı antrenman takımı, 4 kulüp de ana takım olarak gözüküyor. 14 kulübü gereksiz görüyorlarsa, ayrı bir lig yapılsın. Onlar kendi aralarında maç yapsınlar, biz kendi aramızda yapalım. Sonra da 2 ligin birincileri karşılaşsın ve Türkiye Şampiyonu ortaya çıksın, hodri meydan. Biz onların başarısız olmalarını istemiyoruz, ama adaletli olunması taraftarıyız. Böylelikle Türk futbolu Edirne'den öte gider, Avrupa'da da başarılı olur.'' 
     
</TEXT>
</DOC>
