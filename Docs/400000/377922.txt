<DOC>
<DOCNO> 377922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/guncel/gun03.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telafer'e siyasi müdahale yapılsın' 
</HEADLINE>
<TEXT>


Irak'ın Telafer kentindeki operasyonları Milliyet'e değerlendiren Irak Türkmen Cephesi Başkanı Sadettin Ergeç, "Sivil halk zarar görüyor. Yaralılar hastaneye kaldırılmıyor" dedi 

NAMIK DURUKAN Ankara 

Irak Türkmen Cephesi ITC Başkanı Sadettin Ergeç, Telafer'deki operasyonlarda sivil halkın zarar gördüğünü kaydederek siyasi müdahale yapılması çağrısında bulundu. 
Operasyonu Milliyet'e değerlendiren Ergenç, ABD kuvvetleri desteğindeki Irak ordusunun kente yönelik ağır bombardımanının devam ettiğini belirterek, "Uçakla müdahale, rastgele tarama var. Enkaz altında çok kişinin kaldığını haber alıyoruz. Şehre giriş - çıkışlar kapatılmış durumda. Yaralılar hastaneye kaldırılmıyor" dedi. 

'Tutuklananlar Türkmen' 
Telafer'deki direnişin dışarıdan gelen teröristlerce yönetildiği iddialarına katılmadığını açıklayan Ergeç, "Bu açıklamayı yapan ABD'nin kendisi. İnsanlarımız, tutuklananların kendi çocukları ve tamamının Türkmen olduğunu söylüyorlar. ABD'lilerin iddiası kendilerine has bir şeydir. Yabancıları çıkarıp göstersinler" diye konuştu. 
Ergeç şöyle devam etti "Büyük bir dram yaşanıyor. İnsanların dayanışmasını, direncini kırıp göç ettirmek istiyorlar. Bunun arkasında çok büyük siyasi oyunlar var. Tüm sivil örgütlerden, Türkiye devletinden, komşu ülkelerden, insan hakları örgütlerinden girişimde bulunmalarını istiyoruz" 
ITC Türkiye Temsilcisi Ahmet Muratlı da, "Önümüzde 2 şık var. Ya Telafer bir Türkmen şehri olarak huzura kavuşur ya da bir trajedi yaşanır, herkesi sürgüne gönderirler, Kürt gruplar h kim olur. Böyle bir endişe var" dedi. 


</TEXT>
</DOC>
