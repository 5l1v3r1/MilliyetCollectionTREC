<DOC>
<DOCNO> 370386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur44.html </URL>
<DATE> 2005/08/16/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Deprem, eşini, kızını ve oğlunu aldı, kendini depremzedelere adadı... 
</HEADLINE>
<TEXT>

     Marmara Depremi’nde yaralı olarak kurtulan ve daha sonra kaybolan oğlunun mezarını, 3.5 yıl mücadeleden sonra Gölcük’teki kimsesizler mezarlığında bulan Emine Cebeci, dernek kurarak bundan sonraki yaşamını depremde sakat kalanlara adadı. 
     Gölcük Engelliler Derneği Dayanışma ve Yardımlaşma Derneği Başkanı Emine Cebeci, AA muhabirine yaptığı açıklamada, aradan 6 yıl geçtiğini, oğlunu unutamadığını söyledi. 
     Cebeci, depremde yaralı olarak kurtulan ve daha sonra kaybolan 18 yaşındaki oğlu Serkan’ı bulabilmek için mücadeleler verdiğini belirterek, "Depremde kaybettiğim oğlumu, 3.5 yıl süren mücadelem sonrasında mahkeme kararıyla açtırdığım kimsesizler mezarlığında buldum. Oğlumu bulduğum an bütün umutlarımı yitirdim, 17 Ağustos yaşamım boyunca unutamayacağım bir gün olarak hafızamda kalacak" dedi. 
     Depremde sakat kalanları bir çatı altında toplamak ve onların haklarını arayabilmek için geçen yıl dernek kurduğunu ifade eden Cebeci, "Bundan sonraki yaşamımı bu insanlara adayacağım. Şu anda 300’e yakın üyemiz var. Bunların 200’ü depremde sakat kalan insanlar. 
     Bu insanlara sahip çıkılması lazım. Senede bir kez hatırlanmak istemiyoruz" diye konuştu. 
     Cebeci, Kocaeli’nde resmi rakamlara göre 18, resmi olmayan rakamlara göre de 200 kişinin kayıp olduğunu öne sürdü. 
     
     "DEPREM EŞİMİ, KIZIMI, OĞLUMU ALDI" 
     Deprem sonrası oğlu, kızı ve eşini kaybeden ve sol kolu kesilen Huriye Beyhan Softaoğlu da sıkıntılarla yaşamaya devam ettiğini söyledi. 
     Deprem öncesinde yaşantısının iyi olduğunu, ancak depremle birlikte bütün hayatının değiştiğini anlatan Softaoğlu, şöyle konuştu 
     "Deprem eşimi, kızımı ve oğlumu aldı. Oğlum, deprem sırasında cezaevindeydi. Babasının ve kardeşinin öldüğünü öğrenince üzüntüden kısa bir süre sonra o da öldü. Şu anda 73 yaşındaki annemle birlikte yaşıyorum. 273 milyon lira maaş alıyorum. 150 milyon lira kira ödüyorum. Geri kalan parayla yaşamaya çalışıyoruz. Nasıl yaşarsınız bu parayla." 
     
</TEXT>
</DOC>
