<DOC>
<DOCNO> 397360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy19.html </URL>
<DATE> 2005/11/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Zekeriya Temizel beraat etti 
</HEADLINE>
<TEXT>

     Bir dönem BDDK Başkanlığı da yapan eski Maliye Bakanı Zekeriya Temizel ile kurum bürokratları Teoman Kerman ve Binnur Berberoğlu, el konulan İktisat Bankası’na yönetim kurulu atanması işleminde görevlerini ihmal ettikleri iddiasıyla yargılandıkları davada beraat etti. 
     Ankara 27. Asliye Ceza Mahkemesi’nde görülen davanın bugünkü karar duruşmasına, Temizel, eski BDDK Başkan Yardımcısı Teoman Kerman ile eski Daire Başkanı Binnur Berberoğlu ve avukatlarıyla, müdahil BDDK ve Tasarruf Mevduatı Sigorta Fonu’nun TMSF avukatları katıldılar. 
     Müdahil avukatları, mahkemeye sundukları yazılı beyanlarında, sanıkların eylemlerinin kusurlu olduğunu ve kamu zararı ortaya çıktığını savunarak, Temizel, Kerman ve Berberoğlu’nun cezalandırılmasını talep ettiler. 
     Son sözleri sorulan Temizel, görevlerini ihmal etmediklerini, Bankalar Kanunu’nun amir hükümlerini yerine getirdiklerini ifade ederek, beraatine karar verilmesini talep etti. 
     Kerman ve Berberoğlu da son sözlerinde beraat isteminde bulundular. 
     Yargıç Tuğrul Türksoy, sanıkların, Bankalar Kanunu’nun "Denetlemeler sonucu alınacak tedbirler" başlıklı 14. maddesine aykırı eylemleri bulunmadığından beraatlerine karar verildiğini açıkladı. 
     İddianamede, İktisat Bankası ile Trade Depozit Bank’ın birleşme sürecinin BDDK’nın kontrolünde gerçekleşmesi için bankaya yönetici atanmasına yönelik yeminli murakıp raporu hazırlanmasına rağmen, sanıkların bu yöndeki tedbirleri zamanında almayarak görevlerini ihmal ettikleri ileri sürülüyordu. 
     Temizel, Kerman ve Berberoğlu hakkında 765 sayılı Türk Ceza Kanunu’nun TCK "görevi ihmal" suçunu tanımlayan 230. maddesi uyarınca 3’er aydan 1’er yıla kadar hapis cezası talep ediliyordu. 
     
</TEXT>
</DOC>
