<DOC>
<DOCNO> 375573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur03.html </URL>
<DATE> 2005/09/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Üniversitelere kayıtlar yarın başlıyor... 
</HEADLINE>
<TEXT>

     Üniversitelere kayıtlar yarın başlıyor. 
     ÖSS sonuçlarına göre, 2005-2006 akademik yılında bir yükseköğretim programına kayıt yaptırmaya hak kazanan adayların kayıt işlemleri 12 Eylül'e kadar tamamlanacak. 
     Her yükseköğretim programının kayıt tarihinin farklı olması nedeniyle, adayların ÖSYS sonuç belgesinde belirtilen tarihte ilgili üniversitede kayıt için hazır bulunmaları gerekiyor. Belirtilen süre içinde kayıt için başvurmayan veya kayıt işlemlerini tamamlamayan adaylar, kayıt haklarını kaybedecekler. 
     Adaylardan kayıt için şu belgeler isteniyor 
     - ÖSYS sonuç belgesi, - Adayın mezun olduğu okuldan aldığı diplomanın aslı ya da yeni tarihli mezuniyet belgesi Başarı belgesi mezuniyet belgesi yerine kullanılamayacak 
     - Nüfus cüzdanının onaylı örneği, - İkametgahı ile ilgili beyanı, - 1983 ve daha önceki yıllarda doğmuş erkek adaylar için askerlik şubelerinden alınacak askerlik durum belgesi 1984, 1985 ve 1986 ve daha sonraki yıllarda doğmuş erkek adaylardan bu belge istenmeyecek , - 12 adet 4.5cm x 6cm boyutunda fotoğraf Fotoğraflar son 6 ay içinde, önden, başı açık, adayı kolaylıkla tanıtabilecek şekilde olacak , - Katkı payının ödenmesi ile ilgili belge, - Kayıttan önce belirlenip üniversite tarafından ilan edilecek diğer belgeler. 
     Adayların, kazandıkları üniversitenin sağlık raporu isteyip istemediğini öğrenmeleri gerekiyor. 
     
     FOTOKOPİ KABUL EDİLMEYECEK 
     Kayıt için adayların bizzat başvurması gerekiyor. Postayla kayıt yapılmayacak. Kayıt için istenen belgelerin onaysız sureti veya fotokopisi kabul edilmeyecek. Belgeler eksikse kayıt yapılmayacak. 
     Anadolu Üniversitesi merkezi Açıköğretim programlarını kazanan adayların, kayıt işlemleri ve kayıt tarihi için Anadolu Üniversitesi Rektörlüğü'ne başvurmaları gerekiyor. 
     
     HANGİ DURUMLARDA KAYIT YAPILMAYACAK 
     Merkezi yerleştirme işlemi ile bir yükseköğretim programına kayıt hakkı kazanan adayların kayıtlarını yaptırabilmeleri, ilgili yükseköğretim kurumunun aradığı bütün koşulları taşımalarına bağlı bulunuyor. 
     Alanıyla ilgili katsayıyla, ek puanla veya sınavsız olarak bir yükseköğretim programına yerleştirilen adaylardan kayıt sırasında okul türü veya alanlarını belgelendirmeleri istenecek. Belgelendiremeyen adaylar, yerleştirmeden doğan haklarını kaybedecek. 
     
</TEXT>
</DOC>
