<DOC>
<DOCNO> 353601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun05.html </URL>
<DATE> 2005/06/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Verheugen Türkiye ile müzakerelerin ucu açık olacak 
</HEADLINE>
<TEXT>

     AB Komisyonu üyesi Günter Verheugen, "Türkiye ile ekim ayında başlayacak üyelik müzakerelerinin ucunun açık olacağını" söyledi. 
     Alman Bild am Sonntag gazetesine açıklamalarda bulunan Verheugen, "Türkiye ile ekimde başlayacak müzakerelerin ucu açık olacak. Bu benim tavsiyemdi. Sonucu belki 10 sene sonra öğreneceğiz, ancak ondan sonra karar verilecek" dedi. 
     Verheugen, AB’nin mevcut yükümlülüklerinin dışında artık yeni sözler veremeyeceğini belirterek, "Avrupa’da siyasi ve ekonomik güveni sağlamak için tam üyelikten başka imkanlar da var" dedi. 
     Bulgaristan ve Romanya ile yapılan anlaşmaların yerine getirilmesi gerektiğini belirten Verheugen, "Ancak ülkelerin üyeliğe hazır olmaması durumunda üyeliğin ertelenmesi imkanı da var" diye konuştu. 
     
     FRANSA TÜRKİYE İLE MÜZAKERELER GECİKMEYECEK 

     Fransa Dışişleri Bakanı Philippe Douste-Blazy, "AB’nin, Türkiye ile tam üyelik müzakerelerinin başlatılmasını geciktirmeyeceğini" söyledi. 
     Europe-1 radyo kanalının sorularını yanıtlayan Fransız Bakan, bununla birlikte AB’nin üye olmak isteyen ülkelere standartlar dayatma konusunda katı olması gerektiğini savundu. 
     Fransız Bakan, "25’ler olarak birlikte yaşamanın yollarını bulma konusunda bugün zorluklar çekiyoruz. Yeni bir üye katılımında, kriterler konusunda daha katı olmamız gerekir" dedi. 
     "Türkiye ile müzakerelerin 3 Ekim tarihinde başlayıp başlamayacağı" yolundaki bir soru üzerine Fransız Bakan, "Evet" yanıtını verdi. 
     Douste-Blazy, Türkiye ile müzakerelerin sonunda, üyelik konusunda Fransızların görüşünü almak için referandum düzenleneceğini sözlerine ekledi. 
     
</TEXT>
</DOC>
