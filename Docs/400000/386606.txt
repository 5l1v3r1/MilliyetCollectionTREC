<DOC>
<DOCNO> 386606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun18.html </URL>
<DATE> 2005/10/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
30 bin hükümlünün erken tahliyesi İngiltere'yi karıştırdı 
</HEADLINE>
<TEXT>

     İngiltere'de hükümetin, hapishanelerdeki aşırı kalabalık nedeniyle 30 bin hükümlüyü erken tahliye etme kararı tartışmalara yol açtı. 
     İçişleri Bakanı Charles Clarke'ın aralarında hırsız, gaspçı ve dolandırıcıların bulunduğu 30 bin hükümlünün erken tahliye edileceğine dair açıklamasına tepki gösteren Daily Mail, toplumun erken tahliyenin bedelini ağır ödeyebileceği uyarısında bulundu. 
     Elektronik pranga sisteminin bu kişilerin tekrar suç işlemelerinin önüne geçilmesinde yetersiz kaldığına dair tartışmalara da dikkati çeken gazete, hükümetin erken tahliyeyi bir politika haline getireceği uyarısında bulundu. 
     Haberde, yeni uygulamayla cinsel taciz hükümlüsünün 4 yılın yerine 1 yıl yatarak hapishaneden kurtulabileceğine dikkat çekilirken, bir hırsızın da 3 yıl yerine 1 yıl hapis cezasıyla kurtulabileceği bildirildi. 
     Muhalefet partileri de, yeterli hapishane inşa edemeyen ve bunun yerine suçluları sokağa salmayı tercih eden hükümetin kararını eleştirdi. Muhafazakar partinin gölge İçişleri Bakanı ve partinin yeni lider adaylarından David Davies, hükümetin iyi hali olsun olmasın, mahkumları hapishanelerde yer açmak için erken tahliye eden hükümetin, toplumu büyük risklerle karşı karşıya bıraktığını vurguladı. 
     İngiltere'de halen hapishanelerde 77 bin hükümlünün bulunduğu ve yeni uygulamayla gelecek dönemde sonuçlanacak davalarda hakkında hapis cezası verilecek mahkumlara yer bulunmasının hedeflendiği bildirildi. 
     
</TEXT>
</DOC>
