<DOC>
<DOCNO> 363981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/yasam/axyas01.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız bu kez kaçamadı 
</HEADLINE>
<TEXT>


Topkapı Sarayı'na Gülhane tarafındaki yıkık duvardan giren hırsız, elindeki İznik çinileriyle jandarmaya yakalandı 

ÖZEL HABER Ömer Erbil 

Türkiye'nin en iyi korunan müzelerinden biri olduğu iddia edilen Topkapı Sarayı'nda dün gece yine bir hırsızlık olayı yaşandı. Kimliği açıklanmayan bir zanlı kaçmaya çalışırken elindeki İznik çinileriyle birlikte devriye gezen jandarma tarafından yakalandı. Zanlının, Milliyet'in önceki gün yetkilileri uyardığı Gülhane tarafındaki yıkık duvardan Saray'a girdiği belirlendi. 

Bir türlü onarılamadı 
Geçtiğimiz şubat ayında yıkılan ve aradan geçen bunca zamana rağmen h l onarımı tamamlanamayan duvarın üzerinden inerken yakalanan hırsızın, elindeki naylon poşette kırık İznik çinileri bulundu. Topkapı Sarayı'nın dış cephe güvenliğini sağlayan askerlerce yakalanan zanlı, sorgusunda, "Çok sıkışmıştım. İhtiyaç gidermek için duvardan içeriye girdim. Sonra yerde çinileri buldum. Onları bir poşetin içine koydum. Ve yine geldiğim duvardan dışarı çıkıyordum" dedi. 
Zanlının çinileri 3 hafta önce soyulan Bağdat Köşkü' nün içindeki duvarlardan, ya da Harem'e ait duvarlardan söktüğü sanılıyor. 
Kültür ve Turizm Bakanlığı Müsteşarı Mustafa İsen, "Amatörce ve ahmakça yapılmış bir hırsızlık. Sarayı soymaya kalkan bir insanın profesyonel olması ve günler öncesinden plan yapması gerekir. Ben bunu anlamıyorum. Daha önceki hırsızlık olayı da böyle amatörceydi. Birilerine zarar mı verilmek isteniyor, anlamış değilim" dedi. 
Topkapı Sarayı'nda 27 Haziran'da yine bir hırsızlık olayı yaşanmıştı. Saraya, Haliç'e bakan dördüncü avludaki Bağdat Köşkü'nün arkasında bulunan mühürlü müze deposunun camını kırarak içeri giren zanlı ya da zanlılar, birçok paha biçilemeyen eseri çalmıştı. Bu hırsızlık olayını kamuoyuna ilk kez Milliyet duyurmuştu. 


</TEXT>
</DOC>
