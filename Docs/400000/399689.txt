<DOC>
<DOCNO> 399689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy16.html </URL>
<DATE> 2005/12/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ulaştırma Bakanı Hava sahamız, yol geçen hanı değil 
</HEADLINE>
<TEXT>

     Ulaştırma Bakanı Binali Yıldırım, hava emniyetinin taviz vermeyecekleri en önemli konulardan biri olduğunu belirterek, "Hava sahamız, yol geçen hanı değil. ’Şu istihbarat uçağı gelecek, bu gelip geçecek.’ Burası muz cumhuriyeti değil" dedi. 
     TBMM Genel Kurulu, Başkanvekili Nevzat Pakdil başkanlığında toplandı. 
     AK Parti Erzurum Milletvekili Mustafa Ilıcalı’nın gündemdışı konuşmasına yanıt veren Bakan Yıldırım, ulaşım sektörünün, yıllardan beri bir plana bağlı olmadığını, ihtiyaçların, günübirlik karşılandığını söyledi. 
     Yıldırım, Türkiye’de karayollarına bağımlı bir ulaşım sistemi olduğunu, bunun, olumsuzluklarının görülmeye başlandığını kaydetti. 
     Bakan Yıldırım, yılda, AB ortalamasının 6 katı trafik kazası meydana geldiğini her yıl bir kasaba nüfusu kadar insanın hayatını kaybettiğini, 100-150 bin kişinin yaralandığını ve sakat kaldığını dile getirdi. Yıldırım, 25 yıl süreyle kullanılması öngörülen yolların, aşırı yoğunluk nedeniyle 2.5-3 yılda yenilenmesi ihtiyacı doğduğunu ifade etti. 
     Kara taşımacılığının, ülkenin kanayan yarası olduğuna işaret eden Yıldırım, yurtiçi taşıma yapan 890 bin kamyonun 300 bininin boş olduğunu, arz fazlası bulunduğunu söyledi. 
     Hava taşımacılığında yaşanan gelişmelere de değinen Yıldırım, 1 yıl içinde 9 milyon yolcu artışı yaşandığını bu kişilerin yarısının ilk kez uçağa bindiğini belirtti. Yıldırım, uçak ve yolcu sayısının 2 katına çıkmasının, bazı sıkıntılara neden olduğunu kaydetti. Yıldırım, "Şartlar ne olursa olsun, uçuş güvenliği, hava emniyeti vazgeçemeyeceğimiz, taviz vermeyeceğimiz en önemli konulardan biridir" dedi. 
     
     "MUZ CUMHURİYETİ DEĞİL" 
     Bakan Yıldırım, hava sahasında, gayri meşru uçuşların yapıldığına dair basında çıkan haberlere işaret ederek, havada da sınır kapılarının bulunduğunu, bu kapılardan girecek uçakların kendilerine tahsis edilen bölgede uçuş yapabileceğini, meydana inebileceğini ya da transit geçebileceğini kaydetti. 
     Türk hava sahasının, "yol geçen hanı" olmadığını vurgulayan Yıldırım, " Şu istihbarat uçağı gelecek, bu gelip geçecek... Burası muz cumhuriyeti değil. Kimse Türkiye üzerinden siyaset yapma gayretinde olmasın" diye konuştu. 
     Türkiye’de meydana inecek bir uçağın, tayin ettiği acente aracılığıyla izin aldığını anımsatan Yıldırım, bir ülkenin istihbarat ya da askeri uçağının uçuşunda da bazı prosedürler bulunduğuna dikkati çekti. 
     Yıldırım, izin taleplerinin, diplomatik yollardan kendilerine ulaştığını, Dışişleri Bakanlığı’nın izin vermesi halinde uçuşun gerçekleştiğini kaydederek, sivil amaçlı uçuşların sevk ve idaresinin ise Sivil Havacılık Genel Müdürlüğü’nün kontrolünde olduğunu ifade etti. 
     Genel Kurul’da, gündemdışı söz alan CHP Burdur Milletvekili Ramazan Kerim Özkan, veteriner hekimlerin sorunlarını dile getirdi ve çözüm önerilerini sıraladı. 
     AK Parti Erzurum Milletvekili Mustafa Ilıcalı ise gündemdışı konuşmasında, Ulaştırma Ana Plan Stratejisi hakkında bilgi verdi. 
     AK Parti Konya Milletvekili Remzi Çetin, Lozan müzakerelerinin başlamasının yıldönümü dolayısıyla gündemdışı söz aldı. 
     Genel Kurul’da daha sonra, görüşmeleri yarım kalan, kamu kurum ve kuruluşlarına ait okulların Milli Eğitim Bakanlığı’na devrini öngören yasa tasarısına geçildi. 
     
</TEXT>
</DOC>
