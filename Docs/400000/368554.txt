<DOC>
<DOCNO> 368554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/yazar/akyol.html </URL>
<DATE> 2005/08/10/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Erdoğan ve Kürt sorunu 
</HEADLINE>
<TEXT>


TERÖRÜ bırakması için PKK'ya çağrı yapan aydınlarla Başbakan Erdoğan bugün görüşüyor. Cuma günü de toplu konut açılışı töreni için Diyarbakır'a gidecek ve halka hitaben konuşma yapacak. 
İçinde bulunduğumuz kritik konjonktürde Başbakan Erdoğan'ın konuyla ilgili tavrı Türkiye için hayati önem taşıyor. 
Başbakan bu aydınlarla görüşmeli miydi 
Türkiye'de teröre büyük tepki olmakla beraber, İspanya'daki gibi büyük mitingler, teröre karşı güçlü aydın hareketleri ortaya koyamıyoruz. Değişik görüşlerden aydınlar ilk defa böyle toplu bir tepki ortaya koydular, PKK'nın "kayıtsız şartsız" silah bırakmasını istediler. 
Bu aydınlar farklı fikirlere sahiptir, meselenin teşhisinde bile aralarında görüş birliği yoktur ama "teröre karşı olma" konusunda birleşiyorlar. Kesinlikle "arabuluculuk" veya "af talebi" gibi şeyler de söz konusu değildir. 
Başbakan'ın bu aydınlarla teröre karşı çıkma bağlamında görüşmesi isabetlidir. 

GÖRÜŞMEDE tabii evvela teröre karşı tavır vurgulanacak. Elbette askeri metotlarla mücadele edilecektir. Ve elbette "halkın kucaklanması" gereği de belirtilecektir. Ama bu nasıl olacak 'Kürt' kimliğini bu "kucaklama"nın neresine, nasıl koyacaksınız mesela Bu konularda Türkiye genelinde de görüş birliği yok. 
PKK'nın beşinci kolu gibi çalışan İHD'nin... Veya PKK'lı eylemcilerle Irak'taki eylemcileri "terörist" olarak değil "direnişçi" diye eşitleyen şaşkınların... Böyle marjinal grupların önerileri, aklı başında insanlar tarafından görüşme konusu olarak bile kabul edilemez. 
Çözüm marjinallerden değil, ana eğilimlerden, ılımlı, aklı başında kitlelerin ve aydınların düşüncelerinden zamanla çıkacaktır. Bunun için de öncelikle teröre karşı çıkılmalıdır. 
"Halkı kucaklamak" da sorunları çözerek Türkiye'nin bütünlüğünü, 70 milyonun barışıklığını sağlamak içindir. 
İşte bu noktada Tayyip Erdoğan'a, hem başbakan olduğu için, hem bölgeden en çok oy alan partinin lideri olduğu için özel bir sorumluluk düşüyor. 

SEÇİM sonuçlarına politik anket gibi bakalım. Güneydoğu'da DEHAP dışında oy alabilen, yani Türkiye'nin genel siyasi yapısıyla Güneydoğu arasında siyasi uyum sağlayabilecek tek parti AKP'dir ve AKP'nin sorumluluğunu artırmaktadır. İşte rakamlar 

Güneydoğu'da oy dağılımı Parti 2002 2004 DEHAP SHP 24.63 18.50 AKP 30.33 38.89 

DEHAP ilk defa 2004 İl Genel Meclisi seçimlerinde oy kaybına uğramış ve belli ki AKP bu oyları çekmiştir. Nitekim DEHAP'ın elindeki 7 il belediyesinden 4'ünü AKP kazanmıştır. 
Keşke böyle bir de sol partimiz olsaydı Bask bölgesinde dengeyi kuran İspanyol Sosyalist Partisi gibi... Şu anda Türkiye'de siyasi entegrasyonu sadece AKP temsil etmektedir. Bunun devam ettirilmesinin önemi açık. 
Başbakan Diyarbakır konuşmasında "ekonomik paket" açıklamayacak, sadece bölgeye götürülen ekonomik hizmetleri anlatacak. Çünkü "İlgilenmiyorduk da, terör patladı, yeni paket açıyoruz" izlenimini vermek istemiyor haklı olarak... 

BUNUNLA beraber Başbakan'ın bölgede açlık sınırına yaklaşan yoksulluğa karşı makul, dengeli, tantanadan uzak, inandırıcı bir sosyal yardım programını açıklaması isabetli olur. 
Ekonomik ve sosyal yardım kadar önemli olan, bölge halkına, kimliklerine saygı ve sorunlarına yakın ilgi anlamında, sıcak bir benimsenmişlik duygusunu verebilmektir. 
Zamanın şartlarında Menderes, 1960'larda Demirel, 1980'- lerde Özal bunu yapmıştı. Bugünkü şartlarda Erdoğan bunu daha fazla yapmalı. 
Seçim sonuçları gösteriyor ki, yapılabilecek olan da o... Bölgeye sık sık gitmeli, gündeminde daima bu konuyu baş sıralarda tutmalı, halk bunu hissetmeli. 



</TEXT>
</DOC>
