<DOC>
<DOCNO> 358611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun47.html </URL>
<DATE> 2005/07/06/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Monako Prensi Albert, bir hostesten çocuğu olduğunu kabul etti... 
</HEADLINE>
<TEXT>

     Monako Prensi II. Albert, Togo uyruklu eski bir Fransız hostesle ilişkisinden 22 aylık bir çocuğunun olduğunu resmen kabul etti. 
     Prensin avukatı Thierry Lacoste, "Prens Albert’in bu çocuğu kabul ettiğini ve medyadan uzak, mutlu ve güvenli bir çocukluk ve gençlik geçirmesini arzu ettiğini" belirtti. 
     Lacoste, "gayri meşru olan bu çocuğun, taç giymeyeceğini ve Grimaldi soyadını almayacağını, ancak Prens Albert evlenip çocuk sahibi olduğunda, bu çocuklarla aynı miras hakkına sahip olacağını" kaydetti. 
     Haftalık Paris-Match dergisine konuşan 33 yaşındaki Nicole Costa isimli kadın, Prens Albert ile 1997 yılında Paris-Nice uçuşu sırasında tanıştığını ve 5 yıllık bir ilişki yaşadığını söylemişti. 
     Dergide, kucağında küçük bir çocuğu tutan Prensin fotoğrafıyla yayımlanan röportajda, Nicole Costa, Alexandre adındaki çocuğunun Prens Albert’ten olduğunu, 2003 yılında çocuğuna babalık testi yaptırdığını, Prensin de noter önünde bu belgeyi imzalayarak babalığını kabul ettiğini belirtmişti. 
     47 yaşında ve bekar olan Prens Albert, 3 ay önce ölen babası Prens 
     Rainier’nin yerine Monako Prensliği tahtına oturmuştu. 
     
</TEXT>
</DOC>
