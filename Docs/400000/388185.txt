<DOC>
<DOCNO> 388185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun04.html </URL>
<DATE> 2005/10/20/ </DATE>
<TIME> 04.15 </TIME>
<AUTHOR>  </AUTHOR>
<HEADLINE>
Yine sözde Ermeni soykırımı iddiaları 
</HEADLINE>
<TEXT>

     Ermenistan'daki seçimleri izlemek amacıyla Avrupa Komisyonu tarafından görevlendirilen gözlemci heyetinin İtalyan üyesi Luca Ciriani, AB'ye tam üyelik konusunda Türkiye'ye ''Ermeni soykırımı'' konusundaki sorumluluğunu kabul etmesinin şart koşulmasını istedi. 
     Ciriani, ''Avrupa Birliği, Ermenistan'da geçtiğimiz seçimlerle başlatılan demokratik gelişim sürecine yardımcı olmalı. Bunun için de AB'ye girişte Türkiye'ye, söz konusu halkın soykırımı konusundaki tarihi sorumluluklarını kabul etmesi şart koşulmalıdır'' dedi. 
     İtalya'nın ''Friuli-Venedik Giulia'' Bölge Meclisi üyesi olarak görev yapan Ulusal İttifak Partisi'ne mensup Ciriani'nin bu görüşünü, Ermenistan seçimlerine ilişkin kaleme aldığı ve dün itibarıyla Avrupa Komisyonu'na gönderdiği raporun ekinde dile getirdiği öğrenildi. 
     Ciriani, raporuna eklediği notta Ermenistan'da seçime katılan adayların da oy kullanan seçmenlerin de siyasi yaşama katkıda bulunma konusunda samimi bir arzu içinde olduklarına değinmesinin ardından, soykırım konusundaki iddialarını şu ifadelerle dile getirdi 
     ''Geçtiğimiz yüzyılda önce Türk ordusu tarafından soykırıma uğratılmanın korkusunu yaşamış, sonra da 50 yıl boyunca Sovyetlerin egemenliği altında kalmış Ermeni halkı, kendi tarihi, dinsel ve kültürel kimliğinin Avrupa kurumları tarafından tanınmasını talep etmektedir. Bu çerçevede, Avrupa Birliği'ne girmek isteyen Türk yetkililerin, soykırım konusunda söz konusu ülkeye karşı tarihi sorumluluklarını itiraf etmemeleri kabullenilebilir bir olgu değildir.'' Ermenistan seçimleri konusunda Avrupalı gözlemciler tarafından kaleme alınan raporların, Avrupa Konseyi Daimi Komitesi tarafından 9 Kasım 2005 tarihinde ele alınarak değerlendirileceği belirtiliyor. 
     
</TEXT>
</DOC>
