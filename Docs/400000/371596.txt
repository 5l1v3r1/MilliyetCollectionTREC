<DOC>
<DOCNO> 371596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/spor/axspo02.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve start 
</HEADLINE>
<TEXT>


Formula 1'in 14. yarışı bugün İstanbulPark Pisti'nde yapılacak. Sıralama turlarında en iyi zamana ulaşan Mclaren Mercedes'in Finli pilotu Raikkonen ilk cepten çıkacak. 15.00'deki dev mücadele Kanal D'den naklen yayınlanacak 

MURAT AĞCA - Fotoğraflar Hüseyin Yavuz 


Formula 1'in 14. yarışına bugün ev sahipliği yapacak İstanbulPark Pisti'nde dün sıralama heyecanı yaşandı. 
Pilotlar antrenmanlar sırasında "çok eğlenceli" buldukları pistte, bu kez yarıştaki en iyi grid başlangıç pozisyonunu elde etmek için mücadele etti. Piste en son çıkan McLaren Mercedes takımının yıldızı Kimi Raikkonen, 1.26.797'lik derecesiyle 1.27'nin altına inen tek pilot olurken, Renault sürücüleri Giancarlo Fisichella ve Fernando Alonso'nun önünde pole pozisyonu kaptı. Fin pilot böylece bu sezon beşinci kez ilk cepten yarışa başlama şansını yakaladı. 

Yarış zor geçecek 
Raikkonen daha önce birinci sıradan start aldığı İspanya ve Monaco'da kazanmış, Almanya ile San Marino'da ise yarışı tamamlayamamıştı. Sadece 0.11 salise farkla 2. ve 3. cebe yerleşen Fisichella ile Alonso'nun ardında McLaren'in diğer iddialı ismi Juan Pablo Montoya, Fisichella'ya kadar uzun süre önde olduğu sıralamada 4. sırada kaldı. Bu diziliş de, Türkiye Grand Prix'sine birbirlerine çapraz pozisyonda başlayacak McLaren ile Renault pilotları arasında yine kıyasıya bir zirve mücadelesi yaşanacağının sinyalini verdi. 
Toyota'dan Trulli 5. cebi alırken, BMW Williams sürücüleri Nick Heidfeld ve Mark Webber 6. ve 7. en iyi zamanı yaptılar. Gelecek yıl Ferrari adına yarışacak Sauber'in yetenekli ismi Felipe Massa da 8. sıradan yarışa başlayacak. Lastik ve teknik sorunlar nedeniyle kötü sezon geçiren Ferrari, umutlu geldiği İstanbul'da henüz sıralamada hayal kırıklığı yaşadı. Rubens Barrichello ancak 11. olurken, Michael Schumacher 10. virajda spin atarak turunu tamamlayamadı ve son sırada kaldı. 

Alonso uçtu 
Sıralama turlarında en yüksek sürate saatte 329.5 kilometreyle Renault'dan şampiyona lideri Fernando Alonso ulaştı. Onu 326.3 km. ile Juan Pablo Montoya ve 325.3 kilometreyle Giancarlo Fisichella takip etti. Sektör hızlarında ise ikinci sektördeki 301.8 km. ile Alonso ve Fisichella başı çekti. İlk sektörün en hızlısı 297.6 kilometreyle Fisichella, son sektörün rekortmeni ise 253.1 kilometreyle Montoya oldu. 
Tüm Türkiye'nin adeta nefeslerini tutarak beklediği dev yarış bugün saat 15.00'de başlayacak ve Kanal D'den naklen yayınlanacak. 

PİLOTLAR KLASMANI 1.Fernando Alonso Renault İspanya 87 2.Kimi Raikkonen McLaren Finlandiya 61 3.Michael Schumacher Ferrari Almanya 55 4.Jarno Trulli Toyota İtalya 36 5.J.Pablo Montoya McLaren Kolombiya 34 6.Ralf Schumacher Toyota Almanya 32 7.Rubens Barrichello Ferrari Brezilya 31 8 Giancarlo Fisichella Renault İtalya 30 9.Nick Heidfeld Williams Almanya 28 10.Mark Webber Williams Avustralya 24 11 Jenson Button BAR Britanya 19 12 David Coulthard Red Bull Britanya 19 

MARKALAR KLASMANI 1.Renault 117 2.McLaren 105 3.Ferrari 86 4.Toyota 68 5.Williams 52 6.Red Bull 24 7.BAR Honda 20 8.Sauber 14 9.Jordan 11 10.Minardi - 

Bravo Artam 

İstanbulPark pistinde dün GP2'nin ilk yarışına katılan Can Artam, 22. sırada başladığı mücadeleyi 11. sırada tamamladı. Birçok kazanın yaşandığı zorlu pistte tutunmayı başaran Artam, 34 turluk yarışı 1.01.58.262'lik derecesiyle 11. sırada bitirdi. İlk sırayı ise 1.01.27.680 ile Art takımından A.Premat elde etti. Startla birlikte birkaç aracı geçen başarılı pilot, finiş gören 17 otomobil arasında kendisine iyi bir yer buldu. Artam, "İstanbul'da yarışmak çok heyecan verici. Yarın daha iyi bir derece yapıp puan çıkarmak istiyorum" dedi. Isport adına yarışan Artam bugün saat 11.00'de 23 turluk ikinci GP2 yarışına katılacak. 

8. viraj laneti 

İstanbulPark Pisti'nde henüz lastikleri iyi tutuş sağlayamayan araçlar, yüzeyin de tozlu olmasının etkisiyle hızlı virajlarda çok zorlandı. Özellikle 8. ve 10. virajlar pilotların kabusu oldu. Villeneuve, Sato ve Button 8., Ralf ve M.Schumacher de 10. virajda pist dışına çıktılar. Schumi ile birlikte Villeneuve, motor sorunu yaşayan Karthikeyan ve fren problemi nedeniyle Minardi'nin yeni pilotu Doornbos zaman elde edemediler. Michael Schumacher, bugünkü yarışta puan kazanabilmek için elinden geleni yapacağını ancak böyle bir pistte işinin çok zor olacağını söyledi. 

'Sonsuza kadar Türkiye'deyiz' 

Formula 1'in İstanbul'a gelmesinde en önemli pay sahibi olan FOA Başkanı Bernie Ecclestone, İstanbul Park'ın dünyanın en güzel pistlerinden biri olduğunu söyledi, "Sonsuza kadar Türkiye'deyiz" dedi. 
Padok alanında TOSFED Başkanı Mümtaz Tahincioğlu ve İTO Başkanı Murat Yalçıntaş ile birlikte bir toplantı düzenleyen Ecclestone, İstanbul Park pistinin pilotlar ve takımlar tarafından çok beğenildiğini ve herkesin mutlu olduğunu belirterek, "Ne kadar doğru bir karar verdiğimizi gördük. Dünyadaki diğer pistlerin de böyle kaliteli ve güzel olmasını istiyoruz. Pist güzel olduğu kadar ilginç ve zorlu. Yani İstanbul'da çocuklarla delikanlılar birbirinden ayrılacak " diye konuştu. 

PROGRAM 

08.50 - 09.20 Paddock Club Pit Yürüyüşü 
09.55 - 10.25 VW Polo Ladies Cup 8 tur 
10.40 GP 2 Pit Lane Açılışı 
10.50 GP 2 Pit Lane Kapanışı 
11.00 - 11.45 GP2 2.Yarış 23 tur 
12.25 - 12.55 Seat Cup 10 tur 
13.00 F1 Pilotlar Toplantısı 
13.05 - 14.05 Paddock Club Pit Yürüyüşü 
13.20 F1 Gösteri Turları Jason Tahincioğlu 
13.30 Pilotlar geçidi 
13.45 - 14.15 Grid tanıtımı 
14.30 Pit Açılışı 
14.45 Pit Kapanışı ve grid formasyonu 
14.45 Gösteri Türk Yıldızları 
14.46 İstiklal Marşı 
15.00 F1 Türkiye GP'si 58 tur 



</TEXT>
</DOC>
