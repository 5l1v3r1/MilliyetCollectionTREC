<DOC>
<DOCNO> 396049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko22.html </URL>
<DATE> 2005/11/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Mağdur göçmene konut için yasa değişikliği... 
</HEADLINE>
<TEXT>

     Başbakanlık tarafından göçmen konutlarının koordinasyonu ile geçen yıl görevlendirilen Toplu Konut İdaresi TOKİ , mağdur durumdaki göçmenlerin bir an önce konut sahibi yapılması için yasa değişikliği hazırladı. 
     TOKİ'den verilen bilgiye göre, görüşe açılan taslak uyarınca, haksız yere konut edinen veya konutunu kullanmayıp çürümeye terkeden, amacı dışında kullanan göçmenlerden konutu alınarak, mağdur durumdaki diğer hak sahibi göçmenlere verilecek. 
     Böylece, Pendik-Kurtköy'de Bulgaristan'dan göç eden soydaşlar için yapılan ve 1994-1997'de hak sahiplerine dağıtıldığı halde boş tutulan, çürümeye terkedilen, amacı dışında kullanılan konutların, gerçek ihtiyaç sahibi göçmenlere verilmesi sağlanacak. 
     Verilen bilgiye göre, Bulgaristan'dan zorunlu göçe tabi tutulan Türkler'in iskanı amacıyla, Avrupa İskan Konseyi'nden 1990 yılında sağlanan kredi ile 20 bin konut alınması veya yaptırılması konusunda daha önce bir devlet bakanlığı görevlendirildi. İlgili devlet bakanlığının koordinatörlüğünde, Avrupa İskan Konseyi'nden sağlanan kredi ile 17 yerleşim yerinde inşaata başlandı. İnşaatların yapımını, 1990'da her kurumdan geçici olarak görevlendirilen personelle oluşturulan Göçmen Konutları Koordinatörlüğü gerçekleştirirken, tahsis, denetim ve kontrol görevini valilikler, kolluk kuvvetleri ve Köy Hizmetleri İl Müdürlükleri aracılığıyla sağladı. 
     Bu kapsamda, Pendik-Kurtköy'de de 3 bin 150 konut yapımına başlanırken, 1994'te bin 512, 1996'da 238, 1997'de bin 400 konut, noter huzurunda yapılan kura ile dağıtıldı. 
     
     KONUTLARI, GERÇEK HAK SAHİPLERİ VE MAĞDURLAR KULLANACAK 
     Köy Hizmetleri Genel Müdürlüğü'nün 2004 yılında kapatılması üzerine, Başbakanlık oluru ile göçmen konutlarına ilişkin iş ve işlemlerin yürütülmesi konusunda görevlendirilen TOKİ, göçmen konutlarının gerçek ve ihtiyaç sahibi hak sahipleri tarafından kullanılması için çalışma başlattı. 
     Öncelikle, hak sahipleri belirlenerek, tapu temlik ve tescili yapılan göçmen konutlarını özellikle Pendik-Kurtköy göçmen konutları kullanmayanların, amacı dışında kullananların hak sahipliğinin iptal edilerek yeni belirlenecek hak sahiplerine verilmesi için yasa değişikliği hazırlandı. 
     Hazırlanan yasa değişikliği uyarınca, idareyi yanıltma yoluyla haksız konut sahibi olanlar, konutunu yasal oymayan yollardan başkasına satan veya devredenler, konutunu kullanmayarak çürümeye terkedenler, konutunu amacı dışında kullananlar, konutu binanın temel yapısına zarar vererek, bina sakinlerinin hayatını tehlikeye atanların hak sahiplikleri re'sen iptal edilecek. Bu kişilerden alınacak konutlar, başvurduğu halde konut sahibi olamayan, mağdur durumdaki diğer göçmenlere verilecek. 
     Özellikle Pendik-Kurtköy'de çok sayıda kullanılmayan, çürümeye terk edilen konut bulunduğuna işaret eden yetkililer, bu durumdaki konut sahiplerinin, hem diğer göçmenlerin mağdur olmasına neden olduklarını hem de milli servete zarar verdiklerini ifade etti. 
     İskan Kanunu'nda yapılacak değişikliğe ilişkin Bayındırlık ve İskan, İçişleri, Adalet bakanlıkları ile Kamu İhale Kurumu'nun olumlu görüşlerinin geldiği, sadece Maliye Bakanlığı'nın görüşünün beklendiği, görüşlerin tamamlanmasından sonra yapılacak yeni düzenlemenin yakında Başbakanlık'a sunulacağı belirtildi. 
     
</TEXT>
</DOC>
