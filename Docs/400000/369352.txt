<DOC>
<DOCNO> 369352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur23.html </URL>
<DATE> 2005/08/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
'3 aylar kutlamasında' yangın çıktı 
</HEADLINE>
<TEXT>

     Ankara'nın Beypazarı İlçesi'nde ''3 ayların'' başlangıcı olan Regaip Kandili kutlamalarının yapıldığı Hıdırlık Tepesi'nde arazi yangını çıktı. 
     Beypazarı'nda Regaip Kandili, vatandaşlar tarafından yıllardır maytap, fişek, çatapat ve değişik patlayıcılar atılarak kutlanıyor. 
     Bu yıl da 11 Ağustos'u 12 Ağustos'a bağlayan geceye denk gelen Regaip Kandili'nde, vatandaşlar Hıdırlık Tepesi'nde toplanarak belediye tarafından hazırlanan havai fişek gösterilerini izlemeye başladılar. 
     Ancak, havai fişek gösterisi sırasında arazi yangını çıktı. Yangın, belediye ekiplerince büyümeden kontrol altına alınarak, söndürüldü. 
     Beypazarı Müftüsü İhsan Caner, kandillerin dua edilerek geçirilmesi gerektiğini, maytap, havai fişek gibi kutlamalara gerek olmadığını söyledi. 
     Halkın Regaip Kandili'ni maytap ve değişik patlayıcılarla kutlamasının israf olduğunu belirten Caner, ''Dinen bu tür kutlamalara gerek yok. İslam'da israfın yeri yoktur. İlçedeki kutlamalarda çok sayıda çocuğun yaralandığının duyumlarını alıyoruz. Sakat kalanlar oluyor, yanlış bir uygulama. Cuma vaazında da cemaate bu tür kutlamaların yanlış olduğunu anlattık'' dedi. 
     Maytap, trakkal, torpil, çatapat ve havai fişek atışlarının bir hafta önceden başladığı çeşitli mahallelerde, patlayıcıların kullanılmaya devam edildiği bildirildi. 
     Beypazarı'nda, Regaip Kandili'ni halkın fişek ve maytap atarak kutlama geleneği nedeniyle, belediye ve emniyet tarafından olası kazalara karşı tedbir alınmıştı. 
     
</TEXT>
</DOC>
