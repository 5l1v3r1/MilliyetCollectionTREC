<DOC>
<DOCNO> 398266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur25.html </URL>
<DATE> 2005/11/26/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Malatya'da 5.3 büyüklüğünde deprem meydana geldi 
</HEADLINE>
<TEXT>

     Malatya'nın Pötürge İlçesi'nde 5.3 büyüklüğünde deprem meydana geldi. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgiye göre, saat 17.56'da merkez üssü Pötürge olan 5.3 büyüklüğünde deprem kaydedildi. 
     
     VALİ KADIOĞLU CAN KAYBI YOK 

     Malatya Valisi Osman Derya Kadıoğlu, Pütürge İlçesi'nde meydana gelen 5.3 büyüklüğündeki depremde şu ana kadar kendilerine ulaşan bilgilere göre ölü ya da yaralı olmadığını söyledi. 
     Kadıoğlu, AA muhabirine yaptığı açıklamada, depremin köylerde etkili olup olmadığının araştırıldığını, şu ana kadar aldıkları bilgilere göre ölü ya da yaralı bulunmadığını ifade etti. 
     Merkez üssü Malatya'nın Pütürge İlçesi olan, saat 17.56'da meydana gelen 5.3 büyüklüğündeki "şiddetlice" deprem, çevre illerden de hissedildi. 
     Diyarbakır, Elazığ ve Adıyaman'da da hissedilen deprem, vatandaşlarda korkuya neden oldu. 
     
     4 ARTÇI SARSINTI HİSSEDİLDİ... 

     Malatya'nın Pütürge İlçesi'nde meydana gelen 5.3 büyüklüğündeki depremin ardından hissedilir derecede 4 artçı sarsıntı kaydedildi. 
     AA muhabirinin Ulusal Deprem İzleme Merkezi yetkililerinden aldığı bilgiye göre, saat 17.56'daki depremin ardından, büyüklükleri 3.2 ve 3.3 olan 4 artçı sarsıntı kaydedildi. 
     Hissedilir derecede olan bu sarsıntıların sürmesini beklediklerini ifade eden yetkililer, "Bu deprem genel anlamda önemli saydığımız bir deprem değil. Zaman zaman bu bölgede bu depremlerin olması olası. Bunlar, Doğu Anadolu Fayı üzerindeki aktiviteler" dedi. 
     
     PÜTÜRGE BELEDİYE BAŞKANI NECDET AYAYADIN "İLÇEDE CAN KAYBI VE MADDİ HASAR YOK" 

     Malatya'nın Pütürge İlçe Belediye Başkanı Necdet Ayaydın, ilçede meydana gelen 5.3 büyüklüğündeki depremde can kaybı ve maddi hasarın olmadığını bildirdi. 
     Necdet Ayaydın, AA muhabirine yaptığı açıklamada, deprem sonrasında ilçede herşeyin normal olduğunu, herhangi bir can kaybı ve maddi hasarın olmadığını söyledi. 
     Öte yandan bugün saat 12.48'de 3.2 büyüklüğünde bir depremin kaydedildiği Malatya'nın Kale İlçesi'ndeki Emniyet Müdürlüğü binasında, Pütürge'de akşam meydana gelen deprem sırasında çatlak oluştuğu, bunun üzerine binanın boşaltıldığı öğrenildi. 
     
</TEXT>
</DOC>
