<DOC>
<DOCNO> 381352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sondun22.html </URL>
<DATE> 2005/09/25/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Amerika'yı bir veya iki kasırga daha vurabilir 
</HEADLINE>
<TEXT>

     Rita kasırgasının ardından rahat bir nefes alan ABD’yi, yakında bir veya iki kasırganın daha vurabileceği uyarısı yapıldı. 
     Amerikan Ulusal Kasırga Merkezi’nin NHC Başkanı Max Mayfield, Ekim ayı ortası veya sonuna kadar sürecek yoğun kasırga sezonu boyunca başka tropik fırtına ya da kasırganın olmayacağını düşünmenin mantıksız olacağını, bir veya iki büyük kasırganın ABD’yi vurabileceğini belirtti. 
     Mayfield, önemli olanın kasırgaların sayısı değil, aralarından kaç tanesinin karayı ve yerleşim yerlerini vuracağı olduğunu söyleyerek, "Kimse bu kasırgaların nereyi ve ne zaman vuracağını bilemez" dedi. 
     Amerika’da 1 Haziran’da başlayan ve 30 Kasım’da sona erecek kasırga sezonu, bu yıl çok yoğun geçiyor. 
     New Orleans ve civarındaki eyaletlerin özellikle kıyı kesimlerini vuran Katrina’nın ardından Nate, Maria, Ophelia ve Philippe tropik fırtınaları oluşmuş, bunlar Atlas Okyanusu’nun kuzeyindeki soğuk sularda güçlerini yitirerek yok olmuşlardı. 
     Kasırga sezonunun en yoğun faaliyetinin genellikle Ağustos sonu ve Eylül ortasında yaşanmasına karşın, bu yıl şiddetli kasırgaların Eylül ayı sonunda da devam etmesi dikkati çekiyor. 
     -RİTA’DAN SONRA STAN- Amerikan Ulusal Kasırga Merkezi’nin 19’ten beri her yıl hazırladığı resmi kasırga listesine göre, Rita’dan sonra sırasıyla Stan, Tammy, Vince ve Wilma tropik fırtınaları bölgeyi etkileyecek. 
     Amerika’da, 1979’dan beri, alfabetik sırayla kadın-erkek isimlerinden karma liste yapılıyor. 
     Toplam 6 adet liste bulunuyor ve bunlar rotasyon usulüyle her yıl yeniden onaylanıyor. Yani 2004 listesi, 2010’da tekrar kullanılıyor. 
     Ancak bir kasırga çok yıkıcı olduysa, o kasırganın bulunduğu listeye sıra geldiğinde, Dünya Meteoroloji Örgütü ile eşgüdüm halinde, söz konusu kasırga "emekliye" sevk ediliyor. 
     Örneğin, geçen yılki Charley, Frances, Ivan ve Jeanne’in ardından bu yıl Katrina kasırgası "emekliye" ayrılmak zorunda kalırken, Rita’nın da aynı akıbete uğraması bekleniyor. 
     Kasırgalara yazılı ve konuşma dilinde ayırt edici kısa ve kolay isimler verilmesi, bu kasırga ve tropik fırtınaları özellikle kıyı üsleri ve denizdeki gemilerin tanımlaması sırasında önemli kolaylık sağlıyor. 
     -ZARAR 2,5 İLA 5 MİLYAR DOLAR- Bu arada, bir uluslararası risk analizi kuruluşu olan AIR, Rita kasırgasının ABD’ye maliyetinin 2,5 ila 5 milyar dolar olduğunu bildirdi. 
     AIR şirketinden yapılan açıklamada, Rita’nın karayı vurmadan önce şiddetini yitirmesi dolayısıyla Katrina kasırgasına oranla kolay atlatıldığı belirtildi. 
     -RAFİNERİLER YAKINDA FAALİYETTE- Öte yandan, Amerikalı yetkililer, Rita kasırgasından etkilenen Meksika Körfezi’ndeki petrol rafinerilerinin büyük bölümünün bir hafta içinde normal faaliyetine başlamasının beklendiğini belirttiler. 
     Böylece ABD’nin tamamında benzin fiyatlarının yükselmesinin önüne geçileceğini belirten Amerikalı yetkililer, ancak kasırganın doğrudan vurduğu Port Arthur kentindeki rafinerideki hasar dolayısıyla buranın normal faaliyetine geçmesinin zaman alacağın kaydettiler. 
     -HAMPETROL UCUZLADI- ABD’nin Rita kasırgasını kolayca atlatmasıyla hampetrolün varili de önemli ölçüde düştü. 
     New York borsasında, hampetrolün varili 1,24 dolar düşüşle 62,95 dolardan işlem görüyor. 
     -BAŞLICA SORUN ELEKTRİK KESİNTİSİ- Texas Valisi Rick Perry de Rita’nın ardından Texas’taki en büyük sorunun, elektrik kesintisi olduğunu bildirdi. 
     Vali Perry, Rita’nın Texas eyaletinin üzerinden geçişinin ardından 1,14 milyon kişinin elektriksiz kaldığını, arızaları gidermek için geceli gündüzlü çalıştıklarını belirtti. 
     
</TEXT>
</DOC>
