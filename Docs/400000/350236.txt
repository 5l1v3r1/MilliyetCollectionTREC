<DOC>
<DOCNO> 350236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/yazar/altan.html </URL>
<DATE> 2005/06/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Politik tatavalar ve gerçek hayat... 
</HEADLINE>
<TEXT>


Burjuvalaşmaya çalışan Türkiye'de, nüfusun belirli bir kesimi için, plajlı tatil mevsimi geldi. Yaz aylarında çiftleşme oranları da artıyor mu, artmıyor mu tam bilemiyoruz. Gelişen teknolojiler paralelinde, korunma olanakları da yaygınlaştığı için tatil mevsimi çiftleşmelerinin ürünü olan kış bebeklerinin istatiksel grafiği de, yeterince yansıtmıyor milyonlarca kadın-erkek bütünleşmesinde çarpıcı bir kreşendo olup olmadığını... 

Bugünkü medyanın kral haberi olan, Başbakan Tayyip Bey'le, 1 saatlik Başkan Bush görüşmelerinde elbet de kimsenin akıl ve hayalinden bile geçmedi, tatillerde bir çiftleşme artışı olup olmadığı... 
Kendi kullarına kendini olduğundan da güçlü göstermeye çalışan politik tanrıların, Olemp doruklarındaki buluşmalarında gerçek hayattan hiç söz edilmez ki zaten... 

Bizlere yansıtılacak tatavalar hep aynı, "Görüşmeler çok olumlu geçti"... 
Olumlu geçti de ne oldu 

Göztepe akşamının saat 20 sularında, yerden 30-35 metre yüksekliğindeki 10 katlı yeni bir yapının, dama yakın daracık iskelesi üstünde h l daha çalışıyor 2 sıvacı... 
Ne bellerinde bir güvence kemeri var, ne uçları birbirinin üstüne konarak yan yana uzatılmış iskele kalaslarının genişliği, bir ayak boyundan daha geniş... 

Besbelli ki sıvacılar çok genç birinin üstünde kırmızı bir gömlek... Yerden 30-35 metre yükseklikteki daracık bir kalasın üstünde eğilip kalkıyor, yan yana yürüyor, yeni yapının son kat cephe sıvasını tamamlıyorlar. 
Ne Başbakan Tayyip Bey'le Başkan Bush'un görüşmeleri umurunda genç sıvacıların ne de genç sıvacıların, insanın yüreğini ağzına getiren yükseklerdeki Azrail tahtında yan yan yürüyüp, eğilip kalkmaları umurunda politika bilardocularının... 

Washington'un kapsamlı Ortadoğu projesi... Feodal ve oligarşik İslam ülkelerinin de, demokratik bir düzene geçirilmesi ve onların da, Washington'un gözlüğüyle bakması kökten dinci şiddet eylemlerine... 
Bu rolü en iyi Türkiye'nin bir model olarak benimseyeceği umulurken Ankara'nın beklenmedik kalça atmaları verilen demeç ve takınılan tavırlarda... 

Soğuk Savaş döneminde, "Allahsız komünizme karşı olan" takkeli, tespihli "Cami" parfümlü politikacılarla, orijinal bir laiklik anlayışının bayraktarlığını yapan "Kışla" parfümlü politikacılar elbirliğiyle her türlü "sol" akıma karşı çıkıyor ve Washington'un dümen suyunda çok güzel kürek çekiyorlardı. 

Gorbaçov'un 2 kutuplu dünyayı darmaduman eden çıkışlarından sonra... Washington, Ortadoğu'daki feodal ve oligarşik İslam ülkelerini de dizginleri kendi elindeki yeni bir platformun içine oturtma çabalarında... 
Eski ve sadık müttefik Türkiye de, "Cami" parfümlü bir iktidarın öncülüğünde, Washington'un ölçülerine uygun bir modellik görevini üstlenecekken... 
Tayyip Bey'in, gerek tabanına karşı, gerek medyaya karşı, gerek "Kışla" parfümlü politikacılara karşı, gerek TÜSİAD'a karşı oynamak zorunda kaldığı değişik zeybek havaları, horon tepmeleri, halay çekmeleri... 
Ve Washington'da baş gösteren bir güvensizlik... 

Eski Erenköy köşklerinden, dev boyutlu apartmanlara dönüşmüş olanların bir tanesi önünde, yeşil bir cenaze arabası duruyor içinde tahta kapağı yan çevrilmiş boş bir tabut... 
Apartmandaki acılı aile, Beyaz Saray'daki 1 saatlik görüşmelerin çok iyi geçmiş olmasının çok dışında... 

Dış girdilerle büyüyen ihracat, ithalatı çok daha fazla büyütürken aradaki gitgide artan açığı kapatmak için eski borçların faizlerini öncelikle ödeyip, yeni borçlar almak mı yeni yatırımlarla üretimi yoğunlaştıracak global sermayenin gelmesine ortam hazırlamak mı 

Savunma harcamaları, yatırımları frenlediğinde ve ulusal gelir dağılımında uçurumlar yarattığında... 
Bakanlıkların bütçeden aldıkları pay tablosunun da, gelişmiş ülke bütçelerindekiyle kıyaslanmasına asla yanaşılmadığında... 
Birtakım çalkantılara gebe kalınır mı, kalınmaz mı 

Abanalım gitsin "Türk'e Türk propagandasına" ve "Viyana kapıları" naralanmasına... 
Evet de nereye kadar 
Bu tür gelecekle ilgili soru ve sorunlara, tutarlı yanıt ve çözüm arayan medeni cesaret sahibi kadro ve kurumlarımız ne kadardır ki bizim 

İstanbul'un bakımsız, üstlerinde otların çıktığı, muslukları yok edilmiş anıt çeşmeleri 21. yüzyılın evrensel sentezindeki güncel kalitemizi de sergilemekte... 

Enseyi karartmayın... 
20-25 yıl kadar süreceğe benzeyen birtakım çalkantılar döneminden ziyan zebil olmadan çıkanlar çok daha değişik bir dünyada, şoven gümbürtülerin çok daha dışında, saydam ve sağlam yaşayacaklar... 
Tatavalarla saç örgüsü garip sahteciliklerin asansör motorları, tıklamaya başlıyor... 
Washington dönüşünde bakalım kimlerin suyu ısınacak, kimlerin kariyerleri hançerlenecek göbeğinden 

Yerden 30-35 metre yüksekliğindeki 10 katlı yeni yapının, dama yakın daracık iskelesi üstünde çalışan 2 sıvacı, nihayet bıraktılar işi ve iç merdivenlerden indiler aşağıya... 
Oh... 



</TEXT>
</DOC>
