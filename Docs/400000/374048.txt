<DOC>
<DOCNO> 374048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun10.html </URL>
<DATE> 2005/08/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Uyuşturucu çeteleri çocuk bahçesinde otomatik silahla çatıştı 
</HEADLINE>
<TEXT>

     Bulgaristan'da uyuşturucu mafyasının en önemli isimlerinden Georgi İliev'in öldürülmesinden 3 gün sonra, rakip iki uyuşturucu çetesine mensup olduğu sanılan, kar maskeli kişiler, Sofya'nın Nadejda semtinde çocuk bahçesinde otomatik silahlarla çatıştı. 
     Polis kaynaklarından edinilen bilgiye göre, dün öğleden sonra meydana gelen olayda, 5 otomobille gelen kişiler, otomatik silahlarla karşılıklı ateş etti. Olay sırasında çevrede oynayan çocuklardan yaralanan olmazken, çete üyelerinden 2 kişinin yaralandığı, ancak olay yerinden kaçtığı bildirildi. 
     Çatışmaya katılan çete üyelerinin tümü kaçmayı başarırken, olay yerine gelen polisin, çatışmadan kalan silah ve çok sayıda mermi kovanı bulduğu açıklandı. Çete üyeleri, 5 otomobilden 2'sini olay yerinde bırakırken, 3 aracın halen arandığı kaydedildi. 
     Çatışmanın, İçişleri Bakanı Rumen Petkov'un ''bundan sonra mafyaya taviz yok'' açıklamasından bir gün sonra meydana geldiğine dikkat çekiliyor. 
     
</TEXT>
</DOC>
