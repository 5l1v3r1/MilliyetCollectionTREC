<DOC>
<DOCNO> 350274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun23.html </URL>
<DATE> 2005/06/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yüzlerce çoban, atlarıyla meclise yürüdü 
</HEADLINE>
<TEXT>

     Avustralya'da 500'den fazla sığır çobanı, güneydoğudaki dağlık Victoria eyaletinde sığırlarını otlatmalarını durdurma girişimlerini protesto için atlarına binerek parlamentoya yürüdü. 
     Avustralyalı şairler ve yazarlarca, özellikle ''Karlı Nehrin Adamları'' şiiriyle efsaneleştirilen sığır çobanları, Victoria eyaleti hükümetinin sığırlarını otlatmayı durdurma planına öfkelerini göstermek için yaptıkları yürüyüşte, Avustralya bayrakları ve ''Karlı Nehrin Adamları öldürülüyor'' yazılı posterler taşıdı. 
     Sığır çobanları, yaklaşık 170 yıldır bu eyalette karların erimesiyle birlikte dağlık kesimlerde sürülerini otlatırken, Victoria eyaleti hükümeti, ''sığırların toynaklarının çevreye zarar verdiği'' gerekçesiyle, 8 bin sığır için otlatma iznini yenilemeyi düşünmüyor. 
     Çevre Bakanı Ian Campbell ise Victoria eyalet hükümetinin aksine, sığır çobanlarına arka çıkarak, ''hiç kimsenin bu eyalette Avustralya mirasının ana parçası konumundaki 170 yıllık sığır otlakçılığını tartışamayacağını'' söyledi. 
     Campbell, biyolojik çeşitliliği korumak için sadece yasak getirmenin faydalı olacağına inanmadığını belirtti. 
     
</TEXT>
</DOC>
