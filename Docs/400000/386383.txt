<DOC>
<DOCNO> 386383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko52.html </URL>
<DATE> 2005/10/13/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
TMSF'den Göltaş açıklaması 
</HEADLINE>
<TEXT>

     Tasarruf Mevduatı Sigorta Fonu TMSF tarafından Sermaye Piyasası Kurulu'na SPK gönderilen yazıda, Göltaş Göller Bölgesi Çimento Sanayi ve Ticaret A.Ş. ve Orma Orman Mahsulleri İntegre Sanayi ve Ticaret A.Ş'de Demirel Grubu ile bağlantılı olduğu tespit edilen kişiler dışındaki halka açık hisse sahiplerinin haklarını korumaya yönelik çalışmalara devam edildiği bildirildi. 
     SPK, TMSF'nin Göltaş Göller Bölgesi Çimento Sanayi ve Ticaret A.Ş. ve Orma Orman Mahsulleri İntegre Sanayi ve Ticaret A.Ş. hakkında Başkanlığa gönderdiği yazıyı Borsa'ya iletti. 
     Yazıda, TMSF Fon Kurulu'nun 23 Haziran 2005 tarihli kararı ile aralarında Göltaş Göller Bölgesi Çimento Sanayi ve Ticaret A.Ş. ve Orma Orman Mahsulleri İntegre Sanayi ve Ticaret A.Ş'nin de bulunduğu 9 adet şirketin temettü hariç ortaklık hakları ile yönetim ve denetiminin 4389 sayılı Bankalar Kanunu'nun ilgili maddesine istinaden Fon tarafından devralındığı anımsatıldı. 
     Fon Kurulu kararına istinaden ilgili şirketlerin mevcut yönetim ve denetim kurullarının görevden alınarak, yerlerine Fon tarafından yeni yönetim ve denetim kurulu üyeleri atandığı belirtilen açıklamada, şunlar kaydedildi 
     ''İstanbul Menkul Kıymetler Borsası Başkanlığı'na, 12 Ağustos 2005 tarih ve 33397 yazımız ile Grup ile borcun ödenmesi hususunda bir anlaşmaya varılması ve gerekli teminatların alınması halinde, Fon alacaklarının tahsilini teminen Fon Kurulu kararına istinaden temettü hariç ortaklık hakları ile yönetim ve denetimleri Fon'a devredilen Göltaş Göller Bölgesi Çimento San. ve Tic. A.Ş. ve diğer 8 şirketin yönetim ve denetimlerinin iadesinin söz konusu olabileceği, bir anlaşma tesis edilemediği takdirde ise 4389 sayılı Bankalar Kanunu ve 6183 sayılı Amme Alacaklarının Tahsil Usulü Hakkında Kanun hükümleri çerçevesinde Fon alacaklarının şirket varlıklarından tahsili yoluna gidileceği, Göltaş Göller Bölgesi Çimento Sanayi ve Ticaret A.Ş'de Demirel Grubu ile bağlantılı olduğu tespit edilen kişiler dışındaki mülkiyet hakları ve mali hakları ile şirketlerin olağan ticari faaliyetlerinin devam ettiği, söz konusu şirketlere Fon tarafından atanan yönetim kurullarının şirketin mutat faaliyetlerini ticari kurallara uygun olarak ve basiretli tacir anlayışı ile devam ettirdiği bildirilmiştir.'' Göltaş Göller Bölgesi Çimento Sanayi ve Ticaret A.Ş. ve Orma Orman Mahsulleri İntegre Sanayi ve Ticaret A.Ş'de Demirel Grubu ile bağlantılı olduğu tespit edilen kişiler dışındaki halka açık hisse sahiplerinin haklarını korumaya yönelik çalışmalara devam edildiği belirtilen açıklamada, bu doğrultuda Fon alacağının tahsilini teminen Fon Kurulu'nun 29 Eylül 2005 tarihli kararı ile 4389 sayılı Bankalar Kanunu'nun ilgili maddesine istinaden Şevket Demirel, Neslihan Demirel, Ş. Nihan Atasagun, Yılmaz Kasap, M. Adnan Çomakoğlu ve H. Hüseyin Uysal'dan Egebank A.Ş'nin yönetim ve denetimini doğrudan veya dolaylı olarak elinde bulunduran banka ortaklarından talep edilen 259 milyon 722 bin YTL banka kaynağının iade veya tazmininin talep edilmesine, ihtiyati haciz dahil olmak üzere 6183 sayılı Amme Alacaklarının Tahsil Usulü Hakkında Kanun hükümlerine göre takip ve tahsiline karar verildiği bildirildi. 
     Açıklamada, ''Karar gereği adı geçen şahısların sair mal, hak ve alacakları ile birlikte mezkur şirketlerdeki hisseleri de haczedilecek olup, şirketlerdeki hisselerinin satışı gündeme gelebilecektir'' denildi. 
     
</TEXT>
</DOC>
