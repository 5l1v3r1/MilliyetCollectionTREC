<DOC>
<DOCNO> 388302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy18.html </URL>
<DATE> 2005/10/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Duna Müktesebattaki 35 konunun uygulanması tartışma konusu değildir 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkan Yardımcısı ve emekli büyükelçi Cem Duna, "Türkiye-AB katılım müzakerelerinde müktesebat içindeki 35 konu başlığının uygulanması tartışma konusu değildir. Yani müktesebat alakart uyum değil, tabldot uyum gerektirir. ’Bunu yaparım, şunu yapmam’ diye bir ayırım yok" dedi. 
     Duna, Galatasaray Üniversitesi’nde "5. Avrupa Günleri" kapsamında düzenlenen "Türkiye-AB ve Uluslararası Güncel Sorunlar" konulu sempozyumda yaptığı konuşmada, Türkiye-AB tarama sürecinin bugün başlamasının bir dönüm noktası olduğunu kaydetti. 
     Bu süreç boyunca müktesebata uyumlu olan, uyumlaştırılması gereken ya da paralel mevzuat çıkarılması gereken alanların belirleneceğini kaydeden Duna, tarama sürecinin öneminin AB ile Türkiye arasındaki ikili müzakerelerin temelini oluşturması olduğunu söyledi. 
     Duna, "müzakere" kelimesinin kullanılmasının doğru olmadığını, çünkü AB müktesebatının sabit olduğunu belirterek, şunları kaydetti 
     "Müktesebat değişime ya da müzakereye açık değildi. Buradaki ’uyum’ sadece Türkiye’nin müktesebatı ne zaman içselleştireceğini ifade etmektedir. Hedef bu yol haritasının çiziminde sanayi politikasından çevre politikasına, telekomünikasyon ve bilişim teknolojilerinden kültür ve görsel-işitsel politikaya kadar geniş bir yelpazede uyuma varılmasıdır. Türkiye-AB katılım müzakerelerinde müktesebat içindeki 35 konu başlığının uygulanması tartışma konusu değildir. Yani müktesebat alakart uyum değil, tabldot uyum gerektirir. ’Bunu yaparım, şunu yapmam’ diye bir ayırım yok." Cem Duna, 9 Kasım’da açıklanacak Katılım Ortaklığı Belgesi’nin Türkiye için en sancılı belgelerin başında geleceğini ifade ederek, "Çünkü bu belgede Kıbrıs, Yunanistan ile ilişkiler, ifade özgürlüğü, azınlık ve kadın hakları gibi konular ele alınacak" dedi. 
     Duna, 9 Aralık’ta açıklanacak İlerleme Raporu’nda ise 17 Aralık sonrası reform sürecinde Türkiye’nin eskisi kadar yol katetmediğinin su yüzüne çıkacağını söyledi. Bu süreci, tam üyelik için Katılım Anlaşması’nın izleyeceğini dile getiren Duna, bu anlaşmanın önce AB Konseyi, AB Parlamentosu, son olarak da AB ülkelerinin parlamentolarında onaylanması gerektiğini anlatarak, "Ben teknik anlamda müzakere sürecinin pek de uzun süreceğini sanmıyorum. 
     Türkiye’nin bu konuda 42 yıllık bir Türkiye-AB müktesebatı ve tecrübesi var. Dahası Türkiye’nin Gümrük Birliği Anlaşması gereği AB müktesebatının ekonomik yönünün önemli bir kısmını içselleştirdiğini biliyoruz" diye konuştu. 
     
     -"SANCILI SABAHLAR, UYKUSUZ GECELER OLACAK" 
     Türkiye’nin zor bir döneme girdiğini vurgulayan Cem Duna, şunları söyledi 
     "Önümüzdeki dönem Türkiye’yi zorlayacaktır. Sancılı sabahlarımız ve uykusuz gecelerimiz bu sürecin kaçınılmaz birer parçası olacak. 
     Çünkü AB bir işbirliği projesi değil, bir entegrasyon projesidir. 
     Diğer yandan AB’nin hayatımızdaki rolü değişecek ve Türkiye’nin iç meseleleri olarak nitelendirdiğimiz sorunlar, Avrupa’nın da sorunları olmaya başlayacaktır. Yani benim Kürt, benim Kıbrıs, benim Ermeni sorunum olarak değil, bu sorunlar çözülmesi gereken sorunlar olarak karşımıza çıkacaklardır. Türkiye, bu süreç boyunca legalist bir yaklaşımla ’sadece müktesebatın 35 başlığını konuşurum başka bir şey konuşmam’ diyemeyecektir." 
     
     CAM FANUS BENZETMESİ 
     Cem Duna, teknik uyum müzakerelerini bir "cam fanus"a konulmaya benzeterek, şunları kaydetti 
     "Komplo teorilerinden arındırılmanın, AB adayı olmanın ve adeta bir cam fanusun içinde kalabilmenin belirli sorumlulukları vardır. Bu cam fanus bizleri dış dünyanın iniş-çıkışlarından koruyacaktır. Ancak içinde barınmak için temel kurallara yani müktesebata uyum şarttır. 
     Kuralların dışına çıkıldığında, o ana dek şeffaf görünen sınırlarımızdan fanusun içine geri düşeceğiz. Veya fanus kırılacak Türkiye uyumsuzluğunun bedelini ödeyecek." "Bu süreçte bazı siyasetçi ve yorumcuların kızgın ve zaman zaman modası geçmiş söylemlerinin uyum sürecine ivme kazandırmayacağını belirtmek isterim" diyen Duna, bu süreç boyunca yıkıcı değil, yapıcı bir tavır izlenmesi gerektiğini, bu çerçevede siyasetin üslubunun değişmesi gerektiğini söyledi. 
     
     "YOLSUZLUKLAR ÖNLENECEK" 
     Cem Duna, yaşanan sürecin Türkiye’ye olumlu katkılar yapacağını da belirterek, "İktidarların ülkenin yarattığı artı değerleri yandaşlarına dağıtma sürecinin sonuna gelinmiş olacaktır. Nitekim kamu ihalelerine getirilecek olan şeffaflık, ulufe dağıtımını engellerken, kronik hastalık haline dönüşen yolsuzlukların da büyük ölçüde önüne geçilecektir" diye konuştu. 
     Türkiye’nin uluslararası ilişkiler çerçevesine yeniden göz atması gerektiğini de belirten Duna, "Bugüne kadar dış ilişkilerini pozisyon belirtmek olarak niteleyen Türkiye’nin, artık uzlaşma kültürüne daha çok yer vermesi gerekecektir. Kısacası, sözlüklerimizden ’taviz’ kelimesini çıkarıp onun yerine ’uzlaşı’ sözcüğünü koymamız gerekiyor" dedi. 
     Cem Duna, Türkiye’de önemli bir kesimin bu sürece çok şiddetli karşı çıkacağını, "egemenlik elden gidiyor", "ulusal çıkarlar", "vatanı satıyorsunuz" suçlamalarını yönelteceğini ifade ederek, "Bunun en güvendiğiniz kimse ve kurumlardan geldiğini göreceksiniz. 
     Aldırmayın. Değişim her zaman zor kabullenilmiştir. Sorun, ’Peki siz Türkiye’yi 21. yüzyıla, çağdaş bir konuma nasıl ulaştıracaksınız’ deyin" şeklinde konuştu. 
     Duna, bu süreçte eğitime büyük önem verilmesi gerektiğini ifade ederek, üniversitelere ve gençlere büyük görevler düştüğünü sözlerine ekledi. 
     
</TEXT>
</DOC>
