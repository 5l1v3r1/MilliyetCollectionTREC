<DOC>
<DOCNO> 369602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonyas06.html </URL>
<DATE> 2005/08/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
3 bin yıllık ahşap baston 
</HEADLINE>
<TEXT>

     İstanbul Üniversitesi İÜ Avrasya Arkeoloji Enstitüsü tarafından Urartu Krallığı'na ait Yoncatepe Kalesi'nde sürdürülen kazılarda, 3 bin yıllık olduğu tahmin edilen ahşap baston bulundu. 
     Urartu Krallığı tarafından MÖ birinci bin yılda kurulan ve tarım merkezi olarak kullanılan Van'a 9 kilometre uzaklıktaki Yoncatepe Kalesi'ndeki kazılar, İ.Ü Avrasya Arkeoloji Enstitüsü Müdürü Prof. Dr. Oktay Belli başkanlığında 6 yıldır devam ediyor. 
     İç mimarinin büyük ölçüde gün yüzüne çıkarıldığı kazılarda, geçen yıllarda çeşitli süs eşyaları, saklama kapları ve Anadolu'nun en büyük köpek mezarlığını bulan arkeologlar, bu yıl da 4 metre toprağın altından 3 bin yıllık olduğu tahmin edilen ahşap bir baston buldu. 
     Prof. Dr. Belli, Yoncatepe Kalesi ve sarayının günümüzden 3 bin yıl önce kurulmuş bir yerleşim merkezi olduğunu ve MÖ 7. yüzyılın sonunda İskitlerin saldırısı sonucu yakıldığını söyledi. 
     Saray kısmında yapılan kazılarda kiler, depo ve mutfak gibi yerlerin büyük ölçüde ortaya çıkarıldığını belirten Belli, geçen hafta yapılan kazılarda 4 metre derinlikten yaklaşık 3 bin yıllık olduğu tahmin edilen bir baston bulduklarını bildirdi. 
     Anadolu'nun en eski bastonu olarak kabul edilen bastonun aynı zamanda Van bölgesinde de 3 bin yıl önce baston yapıldığının bir göstergesi olduğunu ifade eden Belli, ''Doğu Anadolu Bölgesi'nde baston yapımı yalnızca Bitlis'in Ahlat İlçesi'nde devam ediyor. Bulduğumuz bu bastonla o dönemde Van bölgesinde de baston üretimi yapıldığını anlıyoruz. Maalesef bu sanat dalı günümüzde varlığını sürdüremiyor'' dedi. 
     İÜ Avrasya Arkeoloji Enstitüsü Kazı Araştırma Merkezi'ne getirildikten sonra üzerine koruyucu maddeler sürülerek korumaya alınan bastonun 75 santimetre uzunluğunda olduğunu belirten Belli, yaklaşık 3 bin yıllık olduğu tahmin edilen bastonun, uzmanların yapacağı incelemenin ardından yaşının tam olarak belirleneceğini kaydetti. 
     
</TEXT>
</DOC>
