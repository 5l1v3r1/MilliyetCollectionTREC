<DOC>
<DOCNO> 396410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/ekonomi/eko05.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Carrefour, Türkiye'de hızlı büyüyecek' 
</HEADLINE>
<TEXT>


Carrefour Grup Pazarlama ve İletişim Direktörü Thieffry, 'Türkiye, inandığımız bir pazar. Mümkün olduğu kadar çok mağazayı, en kısa sürede açmak istiyoruz' dedi 

AYFER YILDIZ 

Mayıs ayında Gima ve Endi'leri satın alan Carrefour, büyümesini sürdürecek. 
Türkiye'nin Carrefour için önemli bir pazar olduğunu belirten Carrefour Grup Pazarlama ve İletişim Direktörü Alain Thieffry, "Türkiye, gelişen, genç nüfusa sahip modern bir ülke. Dolayısıyla modern alışveriş merkezlerine ihtiyaç var. Bu üç yönüyle çok enteresan bir ülke" dedi. 
Carrefour'un mümkün olduğu kadar çok mağazayı, mümkün olan en kısa zamanda yapmak istediğine değinen Thieffry, ancak mağaza açmak için presedür ve izinlerin zaman aldığını belirtti. 
Thieffry, izinlerin mağazanın açıldığı bölgenin yolunun, suyunun, elektriğinin değişmesi nedeniyle uzadığını bunun da çok normal olduğunu ifade etti. 
Bir ülkede lider olmak için hipermarket, süpermarket ve ucuzluk marketleri konseptinde bulunmak gerektiğini anlatan Thieffry, şöyle konuştu "Hipermarkette Carrefour, süpermarkette Champiyonsa'lar var. 
Ancak süpermarkette zorluk çekiyorduk onun için Türkiye'de çok başarılı konumda olan Gima'yı aldık. Ucuzluk marketlerinde ise Dia var. Burada daha yapacak çok şey var. Carrefour, bu üç konseptte de sektörde faaliyet gösteriyor. Türkiye'den çok şey bekliyoruz. Büyümeyi sürdüreceğiz." 

Rusya ve Ukrayna 
Carrefour'un bulunduğu ülkelerdeki büyümesini sürdüreceğini, ancak genç ve çok nüfusu olan bölgelerin de hedef pazar konumunda bulunduğunu kaydeden Thieffry, özellikle Rusya ve Ukrayna ile ilgilendiklerini söyledi. 


</TEXT>
</DOC>
