<DOC>
<DOCNO> 375938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/magazin/yazdud.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da seks turizmi patladı 
</HEADLINE>
<TEXT>


Primida piramit kaliteli, fahişelik sektör haline gelmiş, erotik şovlar, gay-lezbiyenler için özel kulüpler ve eğlence yerleri, St. Petersburg'da tarih ve lüks restoranlar ön planda... 



fendim, Moskova'da son gün biraz kaytardım. İstanbul'daki eski Sala e Pepe'nin yakışıklı sahibi sevgili Can Keskintepe ile gittiğim Primida'ya piramit gittim. Gerçekten çok şık bir yer. İki katlı ve bahçeli. Alt kat daha ekonomik. Japon ve Çin mutfağı ağırlıkta. Ama uluslararası tatları, özellikle pastaları da meşhur. Burası daha çok Rus gençlerin buluşma noktası. Alt kattaki sandalye ve masalar tekerlekli. Böylece beğendiğiniz ya da sizi beğenen bir kız veya erkeğin yanına zorlanmadan gidebiliyormuşsunuz. Tam piyasa yeri anlayacağınız. Mutlaka görün. Üst kat ağır döşenmiş. Kırmızı, mavi kumaş koltuklar, alçak cam masalar var. Dekorasyona, çelik aksam ve Mısır figürleri hakim. Cam çatısı piramit şeklinde. Burada dünyanın en büyük DJ'leri çalıyor. Sahibi 1.5 trilyon lira harcamış mekana. Rusya pahalı bir ülke aslında. Ünlü bir İskandinav restoranı var. Adı Scandinavia. Kapıdan baktım, çok şıktı. Mutfağı uluslararası. Primida'nın patronunun da Büyük Katedral'in orada, nehir kıyısında, yeni açılmış Vanil V adlı bir Fransız restoranı var. Vogue adlı kafe-restorana ise Rusya'nın ünlü mankenleri, sanatçıları, zengin iş adamları gidiyor. Kuznetsky Most'ta olan Vogue'u görmek için birkaç gün önceden rezervasyon yaptırmak lazım. Bir de Justo var. Rus sosyetesinin gittiği bar- sushi restoran ve gece kulübü. Yazlığı, kışlığı aynı yerde. Rezervasyon yaptırmayanı almıyorlar. Dekorasyonu da müziği de mükemmel. Justo, Tretakovskaya Resim Galerisi'nin tam karşısında. 

Erotik şovlar ve marjinal kulüpler 
Aile seyahati olduğu için ağırlık kültür turları ve lüks restoranlardaydı ama ben yine farklı renkler buldum. Rus yemeklerinin en yaygın olduğu lüks restoranlar World Trade Center'ın karşısında yer alan Ablamuf ve Goduhov. Goduhov'a gittik, biliyorsunuz, sizlere anlattım. İtalyan restoranlarında ise Mario başı çekiyor. Lüks kulüplerin içinde en ünlüsü, gerçek bir Rus kulübü olan Shambala DJ-Bar. Kuznetsky'de. Çok şık bir yer. Yazlığı ve kışlığı var. Biz gittiğimizde tenhaydı. Ama hafta sonları çok doluyormuş. Şamdan ayarında olan, sadece üyelere hizmet veren Caberet, Kafka, açıkhava mekanı olarak da bu yıl açılan First yıkılıyor. Buralara hep ünlü isimler ve zengin Ruslar gidiyor. Bir akşam Moskova'ya gelen her Türk'ün gittiği Night Flight'a ve iki striptiz kulübüne uğradım. Night Flight 11 yıldır açık. Tverskaya Ulitsa'da. Giriş 20 dolar. Yemek yiyecekseniz girişte para ödemiyorsunuz. Ama mutlaka rezervasyon yaptırmalısınız. Restoran çok kaliteli. Ağır bir havası var. Buraya oturup kulübü dikizleyebilirsiniz. Kulübe paralı Rus kızları geliyor. İnanın hepsi bizim mankenlere, şarkıcılara on basar. Onlar da 20 dolar verip giriyorlar. İçkilerini içiyorlar ve tanışma faslı başlıyor. İsteyen ailesiyle de gidebilir tabii. Bizim tekstilcilerin favori yeri burası. Bu tarz kulüpler içinde bir de Platinum ve Karma çok meşhur, haberiniz ola. En ünlü gay kulüp ise Propaganda. Burası aynı zamanda mix, yani karışık. Sadece pazar günleri servis veriyor. Kadınlar için de Red Cap kırmızı şapka adlı striptiz kulübü bulunuyor. Kadınlar 20 dolara, erkekler 100 dolara girebiliyor. Tveskaya Caddesi'nde. Bir de çok meşhur striptiz restoranı O La La var. Bu mekanın en büyük özelliği, yemeğinizi yerken ya da içkinizi içerken kızların kucağınıza oturması, hatta masanıza çıkıp striptiz yapması. Çok arzu ederseniz kızları masaya yatırıp üzerinde şampanya içiyor, havyar yiyebiliyorsunuz. Bu tarz olan başka bir yer de Safari. İki kulübe de giriş 20'şer dolar. Bir de meşhur Rus banyoları var. Burada masaj yapıyor, süpürgeyle vücudunuzu dövüp rahatlatıyorlar. Carona adlı sauna ise Türk erkekleri arasında pek meşhur. Rezervasyon yaptırdıktan sonra grup halinde buraya gidebilir, yemeğinizi yiyip seks yapabilirsiniz. Çünkü her şey sizin istediğiniz şekilde hazırlanıyor. Rusya'da sektör haline gelmiş fahişelik. En ünlü otellerin lobilerinde, casinoların bar ve restoranlarında alenen fuhuş yapılıyor. Ama Prag'daki gibi sokaklarda pek rastlayamazsınız bu manzaralara. Karma Bar, Erotic 911 Club, Divas, Rasputin en önemli striptiz kulüpleri. Rusya'nın Tarkan'ı ise Philip Kirkorov. Türkiye'ye de gelen Kirkorov'un eşi, bizim 'Süper Star' Ajda Pekkan kadar şöhretli bir şarkıcı. Zaten yaşları da aynı. Adı Alla Pugaçova ve albümleri yok satıyor. 

St. Petersburg'da final 
Efendim, biliyorsunuz, ben bu seyahate turizmci ve işadamı olan, çok saygı, sevgi duyduğum bir ağabeyim, nişanlısı Petra, annesi Yana, zehir gibi zeki çocukları Leyla, Ferdi ve Lisi ile gittim. Bir akşam ben hariç grubun tüm hanımları baleye gitti. N'apiym, bale 3 saat sürüyordu, kaytardım. Kalan biz üçümüz de Kafkas- Gürcistan restoranı Kabkas Gap'a gittik. Gürcü mutfağı. Damak tadımıza çok yakın ve zengin bir mönüye sahip. Bakarken şaşırdık, çünkü 150 çeşit sıcak ve soğuk yemek vardı. Pastırma kebap, dil kıyması ile yapılan ve bizim Çerkez tavuğuna benzeyen dil kavurma, tavuklu pazı dolma, et kebap, turşular müthişti. Arsızlık yaptım, gece uyuyamadım tabii. Sabah Ferdi ile birlikte müthiş sıkı spor yaptık. Dünyanın en lüks otellerinden biri olan Grand Hotel Europe'da kalıyorduk. Spordan sonra otelin muhteşem kahvaltısının lezzetine vardık. Havyardan kaz ciğerine, somondan 15-20 çeşit peynire kadar müthiş çeşitler vardı. Son gün saat 11.00'de kültür turumuzu başlattık yine. Otelin çok konforlu arabaları var turlar için. Tabii ki bedava değil. Üstelik rehbere de saat başı ücret veriyorsunuz. Bu kez Rusya Üniversitesi'nde dil-tarih okuyan 22 yaşındaki cici bir kız, Xenia bize eşlik etti. Seçmeli dili Türkçe'ymiş. Saat 16.30'a kadar şehir dışındaydık. Alexander Pushkin Apartment Museum, devasa bir yer olan The Palace and Park Ensemble Gatchina ve The Palace and Park Ensemble Pavlovsky'nin yaşadığı malikaneleri dolaştık. O ne ihtişam, anlatamam. Kişi başı 15 milyon TL. Adamlar para basıyor. Şehir merkezinden 1 saat uzaklıkta olmasına rağmen Rus turist çoktu. Aynı gün üç de müzeye girdik. Oralarda keçe ayakkabılar ya da galoşla dolaşmak zorundasınız. Pushkin'in hazin ölümünü de o vesileyle öğrendim. Pushkin, karısına aşık olan bir adamla yaptığı düelloda vurulmuş. Sonra da bir daha iflah olmamış ünlü şair ve 1837'de ölmüş. Otele dönerken 220 yıllık geçmişe sahip ünlü alışveriş merkezi 1785'de bir tur attım ama çöp almadan çıktım. Burası 4.5 kilometrelik ünlü Prospect Caddesi'nin üzerinde. Günde 2,5 milyon insan bu caddede tur atıyor. Türk firması Saral, Colins ve Reaktive Jean mağazaları bu cadde üzerinde. St. Petersburg'daki son gecemizde yemeği, Rus aristokratların gittiği ve 1785 yılından günümüze gelmiş, 47. Nevsky pr.de olan Palkin Restaurant de Lux'e gittik. Olağanüstü lüks. Çok ağır, havalı bir yer. Sırf o gece giymek için paraya kıyıp Roberto Cavalli'den bir şeyler aldım. Resepsiyonu andıran bir yerde şık Rus kızları sizi karşılıyor ve fraklar giymiş şık garsonlara teslim ediyor. Kocaman masalar, ünlü Rus ressamların yağlıboya tabloları göz alıyor. Tabloların çoğu satılık. Girişte kadife koltukların bulunduğu bir lounch ve biri kapı ile diğeri ise perde ile ayrılan üç şık oda var. Masa örtüleri ve peçeteler kolalı. Kristal dev avizeler görkemli, tuvaletler farklı bir şıklığı yansıtıyor. Üç kişilik orkestra ve solistin yaptığı müzik hoş. Ne yazık ki ağırlıklı olarak Rus şarkıları çalıyorlar. Her müşterinin siparişini tek bir garson gümüş kaplarda getiriyor, hepsi birden şovla açıyorlar. Masaya eskalop, kuşkonmaz, dana biftek, tadı bizim levreğe benzeyen bir balık yemeği, ıspanaklı salata geldi. Bunlardan önce herkese çilek sorbe ve kırmızı havyarlı-peynirli minik ekmekler verdiler. Buranın en büyük müşterisi özelleştirme sayesinde zengin olan, çok içip yüksek sesle konuşan gürültücü Ruslar. Fiyatları hayli yüksek. O nedenle pek fazla önermiyorum ama parası olan gidebilir. Palkin Restaurant'ın telefon numarası 812 103 53 71. Dönüş yolculuğum heyecanlı, sevinçli, biraz da hüzünlü oldu. Bizim grup Venedik'e geçerken ben önce Moskova'ya, oradan da İstanbul'a geldim. Hiç uyumadığım için lodosa tutulmuş balık gibiydim. Bu yüzden de gözüm gibi baktığım emanet bir paketi CIP Salonu'nda unuttum. Neyse helal malmış, buldum. Moskova'da indiğim Terminal 1 ve uçağımın kalkacağı terminal arasında Şişli Maslak arası kadar mesafe vardı. Yeterli zamanım olmasa o trafikte yetişemezdim. Sizi uyarayım da... Temmuz-ağustos aylarında gündüz hava muhteşem, gece hafif serin oluyor. O nedenle gidecekler yanlarına mutlaka bir mont ya da kazak, ceket filan almalı. Resmi paraları ruble ama euro da geçerli. Evet efendim, PAZAR POSTASI'nda İstanbul haber ve dedikodularında buluşmak üzere hoş kalın. Sevinçleriniz okyanuslar, üzüntüleriniz ise kum tanesi kadar olsun. 

BİR DAKİKA 
Yahudi Kültürü Avrupa Günü 

İlk kez 2 Eylül 2001 tarihinde düzenlenmişti Yahudi Kültürü Avrupa Günü etkinlikleri. Hem de İstanbul'un tarihi semti Galata'da. Her yıl devam eden organizasyon bu yıl da 4 Eylül 2005 Pazar günü yapılacak. Yine Galata'da. Etkinliğin amacı, tüm Avrupa ülkelerinde Yahudi tarihini, dini mekanları, gelenekleri tanıtmak. Bu organizasyon aynı gün Avrupa'nın 26 ülkesinde gerçekleştirilecek. Öte yandan, İzmirli 6 genç kadının yazdığı 'Sefarad Yemekleri' adlı kitabın tanıtımı da Karaköyüm Cafe Restaurant'ta yarın yapılacak. Gün boyunca 3 defa 12.00, 15.00, 19.00 tekrarlanacak. 

Türk mutfağının ünlüleri Çırağan Kempinski'de 

Çırağan Palace Hotel Kempinski, Türk mutfağının Anadolu'daki ünlü isimlerini ve geleneksel lezzetlerini 30 Ağustos'tan itibaren Tuğra Restaurant'ta konuklarıyla buluşturuyor. Çırağan Kempinski'nin organize ettiği 'Türkiye Mutfak Turu'nun ilk konukları, Kayseri mantısının en iyi temsilcilerinden 'Nostalji Sofrası' ve açılışı Atatürk tarafından yapılmış Ankara'nın ünlü 'Merkez Lokantası'. Geleneksel Türk mutfağında önemli bir yere sahip olan mantı, su böreği, kuzu tandır bu alanlarda uzmanlaşmış restoranların şefleri tarafından hazırlanacak ve Tuğra Restaurant'ta servis edilecek. Her biri 1 hafta sürecek olan geleneksel lezzet şöleni 11 Eylül'e kadar sürecek. 



</TEXT>
</DOC>
