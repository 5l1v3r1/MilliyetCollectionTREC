<DOC>
<DOCNO> 397120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur24.html </URL>
<DATE> 2005/11/22/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Üniversite öğrencisi kız kayboldu 
</HEADLINE>
<TEXT>

     Manisa’nın Kırkağaç İlçesi’nde oturan ailesini telefonla arayarak, kendilerini ziyaret etmek üzere yola çıkacağını söyleyen Uludağ Üniversitesi UÜ Yalova Meslek Yüksek Okulu MYO öğrencisi genç kızdan, 18 Kasım’dan bu yana haber alınamadığı bildirildi. 
     Alınan bilgiye göre, UÜ Yalova MYO 1. sınıfta okuyan Selvihan Şahin, Kırkağaç Belediyesi’nde görevli babası Selim Şahin’i 18 Kasım Cuma günü arayarak, memleketine geleceğini söyledi. 
     Şefika Kız Yurdu’ndan bu tarihte ayrılan Selvihan Şahin’den bir sonraki gün cep telefonu mesajı alan babası Selim Şahin, bu durumu şüpheli karşılayarak, Kırkağaç Cumhuriyet Savcılığı’na başvuruda bulundu. 
     Selim Şahin de, AA muhabirine olayı anlatırken, şunları söyledi 
     "Cumartesi gece saatlerinde kızımın cep telefonundan bir mesaj aldık. Baba, ben yurttan ayrıldım, İstanbul’a geçtim. Gelmeyi düşünmüyorum. Kötü bir şey yok. Sizi daha sonra arayacağım. Beni boşuna aramayın diye yazan mesajı, kızımın gönderdiğine inanmıyorum. Aramızda hiçbir sorun yoktu. Her şeyi arkadaş gibi paylaşırdık. Hayatından endişe ediyorum." Kızının telefonuna ulaşamayan Selim Şahin, İstanbul’a gitmeyi planladığını bildirdi. 
     
</TEXT>
</DOC>
