<DOC>
<DOCNO> 397775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/ekonomi/eko01.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık artırmada Kartal Kanarya çekişmesi 
</HEADLINE>
<TEXT>


Perakende Konferansı kapsamında düzenlenen 'açık artırma'da, Anelka imzalı forma 22 bin, Hakan Şükür imzalı forma 7 bin, Ailton imzalı forma da 21 bin YTL'ye alıcı buldu 

EKONOMİ SERVİSİ 

Perakende Fuarı'nda gerçekleşen ve açılış konuşmasını Santo Versace'nin yaptığı özel açık artırmadan toplam 132 bin 500 YTL gelir elde edildi. Toplam 13 ürünün yer aldığı ve oldukça renkli geçen açık artırmada Versace imzalı porselen tabak Seven Hhill'i temsilen Hüseyin Özbek tarafından alınırken, Özbek'in önünde müzayedeyi izleyen Versace, arkasına dönerek kendisine teşekkür etti. 

GORA'daki silaha 7 bin YTL 
Cem Yılmaz'ın GORA filminde kullandığı silahını ise 7 bin YTL'ye Çilek Mobilya Yönetim Kurulu üyesi Muharrem Çilek aldı. Galatasaraylı futbolculardan Hakan Şükür'ün formasını Canerler Yönetim Kurulu Başkanı Kadir Caner 7 bin YTL'ye alırken, Beşiktaş'lı futbolcular tarafından imzalanmış formayı ise Detay Güvenlik Sistemleri'ni temsil eden Murat Keklik 21 bin YTL'ye aldı. Versace kitabını 7 bin YTL ve Fenerbahçeli Anelka imzalı formayı ise 22 bin YTL'ye Twigy'i temsil eden Sinan Öncel aldı. 

'Çarşı herşeye karşı' 
Forma satışında ilginç bir de diyalog yaşandı. Sinan Öcel, yüksek fiyata satılması beklenen Anelka imzalı Fenerbahçe formasını önce 4 bin YTL aldı. Bunun üzerine Detay Güvenlik Sistemleri'nin sahibi Murat Keklik, Öcel'e Milan yenilgisini hatırlatarak, "2 gün önce olsa 10 milyara alırdın" dedi. 
Keklik, bir sonraki ürün olan Beşiktaşlı Ailton'un formasına arttırmanın en yüksek rakamı olan 21 bin YTL verdi. Arka sırada yer alan tekstilciler bu sırada "Çarşı her şeye karşı" sloganı attılar. 
Keklik'in yüksek ücret ödemesi üzerine, Öcel, "Şimdi tüm basın mensupları 'Milan yenilgisinden sonra formanın değeri düştü' diye yazacaklar. Bu formayı 22 bin YTL'ye tekrar satın almak istiyorum. Bu bir hayır işi. En yüksek fiyatı Fenerbahçe vermeli" dedi. 

Orakçıoğlu çaydanlık aldı 
Benetton Fabrica Features'ten özel tasarım çaydanlığı 6 bin YTL'ye Süleyman Orakçıoğlu aldı. Selim Asena'dan Gofin Fils rezerv şampanya ise Murat Keklik ve Sinan Öncel'e katkılarından dolayı hediye edildi. 

Geliri, 'Baba beni okula gönder' kampanyasına Perakende sektörünün en büyük buluşması olan 'Perakende Günleri 2005'te düzenlenen 'Özel Açık Artırma'dan elde edilen 132 bin 500 YTL gelir, Milliyet'in "Baba Beni Okula Gönder" kampanyası kapsamında Anadolu'daki yurtlara ve öğrencilere gönderilecek. 
Doğu'daki kız yurtları perakende fuarında gerçekleşen özel açık artırmadan elde edilen gelirle kütüphaneye kavuşacak. 

'Köylü olmaktan gururluyum' Versace'nin CEO'su ve Gianni Versace'nin abisi Santo Versace, perakende Konferansı'nda yaptığı konuşmada, "Avrupa'nın Türkiye'nin enerjisine ihtiyacı var." dedi. Versace, "1997 yılından beri İstanbul'a gelmiyordum. Bu kez geldiğimde restoranlara gittim. Bu enerjiyi ne Roma'da ne de Milano'da gördüm. Türkiye'deki genç nüfusun enerjisine ihtiyacımız var" dedi. 
İki ülkenin de Akdeniz ülkesi olduğunu belirten Versace, "Aynı zamanda benzer kültürel özelliklere sahip. Türkiye'yi kardeş ülke olarak görüyoruz. Buraya geldiğimde kendimi evimde gibi hissediyorum" şeklinde konuştu. Konuşmasında ilginç betimlemeler de yapan Versace, kendisinin Akdenizli olduğu, Reggio Calabria'da doğduğu için köylü diyenlere, "Hayat boyu köylü olmamla övünüyorum" diye yanıt verdiğini söyledi. 
Tasarım konusunda marka olan İtalya'yla ve Türk tekstilini kıyaslayan Versace, Türkiye'nin İtalya'nın 15 yıl önceki haline benzediğini ve yakında İtalya olacağını belirtti. Türkiye'de mağaza açmayı düşündüklerini ama geçmişten ders alarak konuşmayacağını, henüz somut bir gelişme olmadığını ifade etti. 
Versace'nin yeni yatırım planlarında Moskova, Shangay ve Çin'de mağaza açmak var. 


</TEXT>
</DOC>
