<DOC>
<DOCNO> 369609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/dunya/adun.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kaide'yi bozacak mı 
</HEADLINE>
<TEXT>


Aşırı İslamcı unsurları ve El Kaide'yi temizlemeye çalışan Pakistan Devlet Başkanı General Pervez Müşerref, ülkesine daha fazla demokrasi vaat ediyor 

Menderes Özel - İslamabad Lahor, Karaçi 


Soğuk Savaş yıllarının Asya'daki kritik oyuncusu Pakistan, kimilerince 11 Eylül 2001'in yeni Milat kabul edildiği şimdiki dönemde de anahtar işlevi görüyor. Taliban'ı doğuran, bu oluşumu askeri ve maddi olarak destekleyen Pakistan İslam Cumhuriyeti'ndeki bir generale, Pervez Müşerref'e ise Sovyet ideolojisine panzehir olsun diye Soğuk Savaş yıllarında ekilen kötü tohumların hasadını biçmek düşüyor. 
Pakistan'da yönetime yakın bir düşünce kuruluşu olan Stratejik Çalışmalar Enstitüsü'nün ISS davetlisi olarak Pakistan'da geçirdiğim 9 günde, zorlu iklim ve yüzey koşullarına sahip bu toprakların "3 başkenti" İslamabad, Lahor ve Karaçi'de sosyal ve siyasal yaşamın dinamiklerini yerinde gözlemleme şansı buldum. Programda, Pakistan Devlet Başkanı Pervez Müşerref ile Kral Fahd'ın ölümü nedeniyle iptal edilen bir görüşme dahil, ülkenin siyasi, sosyal seçkinleriyle sohbetler, tartışmalar vardı. 

Medreseye ihtiyaç var 
Muhammed Ali Cinnah'ın Quaid - i Azam - Büyük Kurucu 58 yıl önce bugün, Türkiye benzeri bir ülke özlemiyle kurduğu Pakistan, son günlerde Londra'daki 7 Temmuz saldırıları, bazı medreselerde verilen cihadist eğitim ve buralarda eğitim gören yabancı öğrencilerle anılıyor. Pakistan'da bu algıya büyük tepki var. Her çevrede, 7 Temmuz bombacılarının "İngiliz Malı" oldukları özenle vurgulanıyor. Medreseler konusunda, milli geliri 500 doları bulmayan ülkede yoksulların eğitimi için bu kurumlara ihtiyaç olduğu söyleniyor. 
1999'da kansız bir darbeyle iktidara gelen General Pervez Müşerref, 4 eyaletten, ordudan, Şiilerden, Sünnilerden, meclisteki adamlarıyla siyaset yapan güçlü aşiretlerden ve bazı bölgelerdeki güçlü mollalardan oluşan Pakistan'da hassas dengeyi tutturabilmek için yoğun çaba harcıyor. 
El Kaide ile savaşta ABD'nin en büyük müttefiklerinden olan Müşerref, Londra bombacılarının bir süre Pakistan medreselerinde eğitim gördüğünün anlaşılmasıyla güç durumda kaldı. Müşerref, Londra bombacılarının Pakistan'da "esinlenmiş" olsalar bile İngiltere'de yetiştiklerini ısrarla açıklarken, diğer yandan sayıları on binlerle ifade edilen medreselerde bir reform hareketi başlattı. İlk iş, medreselerde kayıtlı 1400 yabancı öğrenci sınır dışı edilecek, ardından da müfredatları yenilenen bu kurumlarda öğrencileri doktorluğa, mühendisliğe hazırlayan temel eğitim verilecek. 
Aşırılığa karşı alınan diğer önlemlerden bazıları şöyle Yasaklanan örgütler yeni isimlerle faaliyet gösteremeyecek. Toplum içinde silah gösterilemeyecek. Militan örgütler bağış toplayamayacak. Nefret vaazı verildiği düşünülen camiler gözetlenecek. Bütün medreseler Aralık 2005'e kadar kayıt altına alınacak. 

Türk öğrenci yok 
Türkiye'nin İslamabad Büyükelçisi Kemal Gür, Pakistan medreselerinde kayıtlı Türk öğrenci olmadığının ısrarla altını çizdi. Ancak özellikle Afganistan sınırı boyunca kontrolün neredeyse imk nsız olduğu bu ülkede medreselerin ve öğrencilerin sayısı konusundaki çelişkili bilgiler, bazı çevrelere göre sayıları 100 bini bulan bu kurumların tam denetim altına alınmasının çok zor olduğunu gösteriyor. 
Gazetelerin sayfalarını da medrese haberleri kaplıyor. Köktendinciliğin bir sorun olduğu kabul edilmiyor. Oysa, Taliban'ın kuzey eyaletlerindeki medreselerde doğması, Taliban'ın ABD'nin askeri müdahalesiyle devrilmesinin ardından da takipçilerinin çoğunun Pakistan'a dönmesi gibi gerçekler bunun tam aksine işaret ediyor. 
Pakistan'ın sorunları "İslami aşırılık"la da bitmiyor. Hindistan ile yaşanan Keşmir krizi, Belucistan'da daha fazla otonomi talebiyle ayaklanan ayrılıkçılar, yüksek işsizlik oranı, altyapı eksikliği sorunlardan bazıları. 

Sınırda bayrak festivali 

Günbatımında sınırdaki Wahga'da, Pakistan ve Hindistan askerlerinin karşılıklı bayrak indirme törenini izledik. Her iki taraf da kurdukları tribünlerle, olayı milliyetçi bir şova dönüştürmüş. Hindistanlılar tribünlerinde Meksika dalgası yaparken, Pakistan tarafında çalan müziğe, tribünlerden yükselen "Pakistan zinzabad" Pakistan çok yaşa haykırışları eşlik etti. Her iki tarafın da "çılgın" birer milliyetçisi, ellerindeki bayraklarla kapıya kadar gelip karşı tarafa hareket çekti Sonunda iki taraf askerlerinin simetrik gösterisiyle bayraklar indi. Bize de 50 derece sıcakta sırılsıklam olan tişörtlerimizi sıkıp Lahor'a dönmek kaldı. 

Mollanın gölgesi İslamabad üzerinde 

Pakistan'da yönetime Kasım 1958'de el koyan General Eyüp Han, "Demokrasinin sıcak bir iklimde işlemeyeceğini anlamamız lazım. Demokrasiye sahip olmamız için Britanya gibi soğuk bir iklimimizin olması gerekir" demişti. Bugünse 1999'da kansız bir darbeyle yönetime el koyan Müşerref, daha fazla demokrasi vaadiyle ülkesinin yolunu açmaya çalışıyor. 
1999'da Genelkurmay Başkanı'yken Keşmir konusunda Sri Lanka'daki bir barış görüşmesinden dönen Müşerref'in uçağına dönemin Başbakanı Navaz Şerif'in emriyle Karaçi'ye iniş izni verilmemişti. Amaç, Müşerref'i küçük bir havaalanına yönlendirip burada tutuklanmasını sağlamaktı. Ancak Pakistan ordusu, Müşerref'in arkasında durunca uçak Karaçi'ye indi. General ülkeye daha fazla demokrasi getireceği iddiasıyla Şerif'i devirip yönetime el koydu. 
Bu olayın üzerinden 6 yıl geçti. Şimdi Pakistan bir generalin komutasında ekonomik olarak en istikrarlı dönemini yaşıyor. 11 Eylül'ün ardından ABD'nin yeniden bölgedeki en önemli müttefiki haline gelen Pakistan'ın lideri, bu sayede Washington'un askeri, demokratik, ekonomik desteğini de arkasına aldı. Keşmir'de Kasım 2003'ten sonra geçerli olan ateşkes ve karşılıklı otobüs seferlerinin başlaması, Keşmir'i sıcak gündemin birinci sırasından düşürdü. 

Ordu siyasi bir güç 
Ordu, şu anda ülkenin en büyük siyasi gücü durumunda. Aşırı İslamcıların korkutan varlığı ve Belucistan ve kuzey sınır eyaletlerindeki üstünlüğü, aydın ve laiklerin Müşerref'e tam destek vermesine neden oluyor. Ancak aşırı İslam, Taliban ve El Kaide'nin 70'lerin başında başkent olarak geniş bir düzlükte kurulan yemyeşil İslamabad'ın üzerine düşen gölgesi, ülkenin siyasal geleceğine ilişkin tahmin yapmayı zorlaştırıyor. 

NOTLAR 
Silahların gölgesinde yaşam 

Pakistan'daki ilk durağım Karaçi Havaalanı'nda rötar yüzünden 7 saat bekleyişim, ülke hakkında önemli bir ipucu verdi. Havaalanının çeşitli köşelerini mesken tutmuş yüzlerce asker, havaalanlarında güvenliğin hayati önemde olduğunu gösterdi. Belli ki bir havaalanı darbesiyle 99'da iktidara yükselen Müşerref işi sıkı tutuyor. İslamabad'dan Keşmir sınıra 5 saat süren yolculukta ve Lahor'da Türk gazeteci grubuna bir manga asker eşlik etti. Keşmir yolculuğunda Türk gazetecileri taşıyan araç tek şeritli, bol ve keskin virajlarla dolu yolda, saatte 80 km hızla önden yolumuzu açan askeri cipi en fazla 30 santim mesafeden takip etti. Gazeteci Öznur Çevik yolda fenalık geçirirken, etrafa kaçışıp bize yol veren ahali, canını kurtardıktan sonra bize, "Kim bunlar " bakışları fırlatıyordu. Pakistan bir şeriat ülkesi. Sosyal alanda haremlik selamlık yaygın bir uygulama. Kadınların başlarını kapama zorunluluğu yok. Bir erkek ilk eşinin izni olması şartıyla 2 - 3 kadınla evlenebiliyor. Alkollü içki satışı yasak. 5 yıldızlı oteller bile, Müslüman olmayan müşterilerine en geç 21.00'e kadar içki servisi yapıyor. Silah, mazisi çatışmalarla örülü Pakistanlının yaşamında önemli yer tutuyor. Herkesin silahı var. Tüm dükk nların önünde silahlı korumalar nöbet tutuyor. Bazı restoranlardaki "Silah ve cephaneyle girilmez" yazıları dikkat çekiyor. Kriket, Pakistan'ın en büyük sportif tutkusu. Kriket oyuncuları ülkenin en çok kazananları arasında yer alıyor. Bu sporda Hindistan - Pakistan arasında ezeli bir rekabet var. Bir diğer sevilen spor ise güreş. Ülke halkı güreşçileriyle övünürken, otellerin lobilerinde, restoranlarında televizyonlardan profesyonel bir şov olan "Amerikan güreşi" karşılaşmaları yayımlanıyor. 

</TEXT>
</DOC>
