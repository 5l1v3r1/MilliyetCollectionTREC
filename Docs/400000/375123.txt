<DOC>
<DOCNO> 375123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonspo17.html </URL>
<DATE> 2005/09/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Çaykur Rizespor, Beşiktaş'ı yenip seyircisini mutlu etmek istiyor 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, gelecek hafta yapacakları Beşiktaş maçını kazanarak, seyircilerini mutlu etmek istediklerini söyledi. 
     Mustafa Tüylüoğlu, AA muhabirine yaptığı açıklamada, çok iyi futbol oynamalarına karşın hakettikleri puanları alamadıklarını savunarak, şöyle konuştu 
     ''Transfer ettiğimiz bazı futbolcuların henüz takıma katılamaması ligde yaptığımız maçların sonucuna yansıdı. Çok iyi futbol oynamamıza rağmen, bitirici vuruşu yapamadığımız için hakettiğimiz puanları alamadık. Milli maç nedeniyle lige verilen ara, bu futbolcuların takıma uyumu ve eksikliklerin giderilmesi açısından iyi oldu. Yapacağımız çalışmalarla diğer eksiklerimizi de gidereceğiz. Ankaraspor maçında aldığımız beraberlikten sonra Beşiktaş maçını kazanarak, seyircimizi mutlu etmek istiyoruz.'' Taraftarlardan Beşiktaş maçında kendilerini 90 dakika sabırla desteklemelerini isteyen Tüylüoğlu, ''Seyircimizin de desteğini arkamıza alarak sahadan 3 puanla ayrılmak istiyoruz. Beşiktaş maçının çıkış karşılaşmamız olacağına inanıyoruz'' diye konuştu. 
     
</TEXT>
</DOC>
