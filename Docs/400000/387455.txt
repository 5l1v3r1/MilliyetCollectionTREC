<DOC>
<DOCNO> 387455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonyas03.html </URL>
<DATE> 2005/10/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Onların yatları mega değil giga 
</HEADLINE>
<TEXT>

     Dubai Prensi Maktum'un yakında tamamlanacak dev yatı milyarderler arasında 'yat rekabeti' başlattı. 160 metrelik yat, Larry Ellison'ın yatından 23 metre uzun. Şu sıralar Gökova’da gezen Abramoviç ise "Sır" kod adlı yeni yatı ile hepsini geçmeye hazırlanıyor. 
     Türkiye sahilleri dünyanın en zenginlerinin rekortmen yatlarına ev sahipliği yapıyor. Haftalık kirası masraflar hariç 490 bin dolar olan Leander adlı kiralık yatla geçen hafta Marmaris'te tatil yapan Bill Gates'ten sonra Rus zengin Roman Abramoviç de Gökova sularında turlarken görüldü. 
     45 metreden uzun yatlar adının önüne mega'' eki alıyor. Ama artık yatın giga'' olanı moda. İstanbul için 5 milyar dolarlık gayrimenkul projesi açıklayan Dubai Veliaht Prensi Şeyh Muhammed Bin Raşit el Maktum'un son rötuşları yapılan Platinum adlı giga yatı dünyanın en büyük yatı ünvanını almaya hazırlanıyor. Bittiğinde Golden Star'' adını alabileceği belirtilen yat, 160 metre uzunluğunda. Nisan ayında suya indirilen yatın çalışmaları Dubai'de devam ediyor. Platinum, bir İkinci Dünya Savaşı destroyerinden bile daha büyük. 
     
     Abramoviç'ın sırrı 

     Şeyhin bu girişimine en çok ABD’li kurumsal yazılım şirketi Oracle'ın sahibi Larry Ellison kızacak. Çünkü Ellison'ın 137 metrelik yatı Rising Sun, ikinci sıraya düşecek. Birkaç gündür beş yatının en büyüğü olan 115 metrelik Pelorus'la Gökova koylarında turlayan Rus milyarder Roman Abramoviç ise "Sır" kod adlı yeni yatı ile hepsini geçmeye hazırlanıyor. 
     Roman'ın büyük yeni bebeği, Platinum'dan uzun olacak. 38 yaşındaki Abramoviç hobi olarak yat alıyor. Dünyanın en büyük 10 yatından 3'ü onun. Sahibi olduğu İngiliz futbol takımı Chelsea'nin oyuncuları ve ailelerini yatında ağırlamayı seviyor. Son olarak Türkiye sularında görünen Pelorus, 100 milyon dolar değerinde bir yat. 115 metre uzunluğundaki yat, personel için 42, misafirler için de 22 odaya sahip. Yatın yakıt deposu 200 bin dolara doluyor. Rus petrol zengini Roman Abramoviç'in süper pahalı yat hobisi ona yılda en az 15 milyon dolara mal oluyor. 

Doğan Erdoğan REFERANS GAZETESİ 
     
</TEXT>
</DOC>
