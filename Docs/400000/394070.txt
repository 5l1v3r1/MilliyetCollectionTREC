<DOC>
<DOCNO> 394070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko24.html </URL>
<DATE> 2005/11/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Tüzmen İhracatçılarımıza yeni pazarlara açılma vizyonunu aşılıyoruz 
</HEADLINE>
<TEXT>

     Devlet Bakanı Kürşad Tüzmen, ihracatta bölgesel bağımlılığın aşılması için ihracatçılara, yeni pazarlara açılma vizyonunu aşıladıklarını söyledi. 
     Bakan Tüzmen, DYP Denizli Milletvekili Ümmet Kandoğan, DYP Bursa Milletvekili Kemal Demirel ve DYP Adana Milletvekili Atilla Başoğlu tarafından yöneltilen yazılı soruları yanıtladı. 
     Türkiye'nin komşu ülkelere yaptığı ihracat ve ithalatın miktarı ile ilgili soruyu yanıtlayan Tüzmen, Yunanistan, Romanya, Bulgaristan, Ukrayna, Moldovya, Rusya Federasyonu, Gürcistan, Azerbaycan-Nahçıvan, Suriye, Irak ve İran'a 2004 yılında 9.4 milyar dolarlık ihracat, 18.1 milyar dolarlık da ithalat yapıldığını kaydetti. 
     Tüzmen, 2000 yılında oluşturulan Komşu ve Çevre Ülkeler Stratejisi kapsamına, Türkiye ile ortak sınıra sahip ülkeler ile ortak bir sınıra sahip olmamakla birlikte, gerek coğrafi, gerekse kültürel ve tarihsel yakınlığı bulunan ve belirli bir nüfus ve ekonomik potansiyeli olan ülkelerin alındığını ifade ederek, 2003 yılında stratejinin daha da genişletildiğini ve 47 ülkenin kapsama alındığını anlattı. 
     Bakan Tüzmen, söz konusu 47 ülkeye ihracatın da 2003 yılında 13.1 milyar dolar olarak gerçekleştiğini ve toplam ihracatın yüzde 28'ini oluşturduğunu kaydetti. 
     Tüzmen, 2004 yılında ise bu ülkelere ihracatın bir önceki yıla göre, yüzde 40 oranında artış göstererek, 18.4 milyar dolara yükseldiğini ve bu rakamın 2004 yılında Türkiye'nin toplam ihracatının yüzde 29'unu oluşturduğunu söyledi. 
     2005 yılının 9 ayında Komşu ve Çevre Ülkeler Stratejisi kapsamındaki ülkelere yönelik ihracatta yüzde 31'lik artış kaydedildiğini de belirten Tüzmen, Ocak-Eylül döneminde ihracatın 17.8 milyar dolara yükseldiğini kaydetti. 
     
     DIŞ TİCARETİN ARTIRILMASINA YÖNELİK ÇALIŞMALAR 
     Bakan Tüzmen, dış ticaretin artırılmasına yönelik çalışmalara ilişkin soruya yanıtında da, ortaya konulan projeler ve bilinçli şekilde yönlendirilmiş faaliyetler ile ihracatın en temel sorunlarından biri olarak görülen bölgesel bağımlılığın aşılması için ihracatçıya yeni pazarlara açılma vizyonunun aşılandığını söyledi. Tüzmen, ''DTM, tüm faaliyet ve projelerini hedef pazar anlayışı içinde yürüterek, ihracatçılarımızı otonom bir şekilde dünya ticaretinin kaymakta olduğu ve ülkemizin jeopolitik konumu da göz önüne alınarak belirlenen bu pazarlara yönlendirmektedir'' dedi. 
     Komşu ülkelerden yapılan kaçak girişlere yönelik soruyu da Tüzmen, komşu ülkelerden kaçak eşya girişinin önlenmesini teminen, herhangi bir eşyayı belirlenen gümrük kapılarından geçirmeksizin Türkiye'ye ithal veya buna teşebbüs etmek, herhangi bir eşyayı gümrük işlemine tabi tutmaksızın Türkiye'ye ithal veya buna teşebbüs etmek gibi fiillerin kaçakçılık olarak düzenlendiği yanıtını verdi. 
     Söz konusu kanunda, kaçakçılık fiillerinin yanı sıra bu fiillerin varlığı halinde uygulanacak cezaların, kaçak eşya ile kaçak eşya naklinde kullanılan taşıma araçlarına el konulması ve tasfiyesi usulü gibi konuların düzenleme altına alındığını belirten Tüzmen, Kanun'da birkaç suç dışında hürriyeti bağlayıcı cezaya yer verilmemiş olmakla birlikte, eşyanın gümrüklenmiş değerinin yirmi katı gibi oldukça yüklü para cezalarının hüküm altına alındığını söyledi. 
     
</TEXT>
</DOC>
