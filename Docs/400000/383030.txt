<DOC>
<DOCNO> 383030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/spor/axspo02.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesapları şaşmadı 
</HEADLINE>
<TEXT>


Sezon öncesi yönetime "Şampiyonlar Ligi ile birlikte takım patlama yapacak. Endişe etmeyin" diyen Teknik Direktör Daum'un planları tuttu 

YALÇIN TÜRK 


Fenerbahçe Teknik Direktörü Daum'un planı tuttu... Alman hoca sezon öncesi hazırlık döneminde tüm programını Şampiyonlar Ligi'ne endekslemişti. Daum'un, Başkan Aziz Yıldırım ve yöneticilerin yanı sıra yakın çevresi ile yaptığı konuşmalarında, "Şampiyonlar Ligi haftası ile birlikte Fenerbahçe patlama yapacak. Çünkü tüm çalışma programını ona göre yaptım. Futbolcular hem fizik olarak hem de motivasyon açısından ancak o dönemde istenen seviyeyi yakalar. Fenerbahçe, lig ve Avrupa'da iyi bir çıkış yapacak" ifadelerini kullandığı öğrenildi. 
Fenerbahçe ligde Kayserispor, Beşiktaş, Avrupa'da ise Milan ve PSV maçlarında ortaya koyduğu başarılı futbol ile spor kamuoyu ve otoritelerin beğenisini kazandı. Daum'un stratejisinin tutması Sarı - Lacivertli yönetimi bir hayli mutlu etti. Sezon başında yoğun eleştiri alan Alman çalıştırıcının sürekli arkasında duran yöneticiler, "Daum'un kaliteli hoca olduğunu her fırsatta dile getirdik. Fenerbahçe'nin iyi kadrosu Daum'la mutlaka patlama yapacaktı. Bu dönem başladı. Daum, her açıdan takımı iyi hazırladı. İki yıl arka arkaya gelen şampiyonluk ve bu sezonki çıkışın mimarı kesinlikle hocadır. Fenerbahçe Daum ile koyduğu hedefleri sırayla yakalayacak" yorumunu yaptılar. 

'Oyuna gelmeyin' 

Konyaspor maçının son çalışmasını dün Samandıra Tesisleri'nde yapan ve öğleden sonra özel uçakla Konya'ya giden Fenerbahçe'de Teknik Direktör Daum oyuncularını uyardı. Alman hoca, "Oyuna gelmeyin. Türk ve Avrupa medyası sizi çok abartıyor, çok şişiriyor. Ayaklarınızı yere basın. Sadece birkaç lig maçı ve bir Avrupa maçı kazandık. Dikkatli olun. Aksi taktirde diğer takımların uğradığı hüsrana biz de uğrayabiliriz" ifadelerini kullandı. 

Schalke'ye tam kapasite 

Fenerbahçe Kulübü Yatırımlar ve Projelerden Sorumlu Yönetim Kurulu Üyesi Nihat Özbağı, Avrupa Şampiyonlar Ligi'nde 19 Ekim'de Şükrü Saracoğlu Stadı'nda oynanacak Schalke 04 maçında yapımı tamamlanan tribünlerin de UEFA'dan izin alınarak açılabileceğini söyledi. Özbağı, "24 saat çalışmalarımız sürüyor. En kısa zamanda her şey eksiksiz olacak" dedi. 

Bild Kaderleri Daum'un elinde 

Alman Bild gazetesi, Schalke 04'ün kaderinin Christoph Daum'un elinde olduğunu yazdı. Alman hocanın, Schalke menajeri Rudi Assauer'in "gizli düşmanı" olduğu bildirilen haberde, Daum'un "Schalke'yi misafir edeceğimiz için memnunuz. Onları sevgiyle selamlıyoruz. Rudi Assauer'i de" sözlerine yer verildi. Assauer, "Cadı kazanı Boğaz'da bir puan almak istiyoruz." dedi. 


</TEXT>
</DOC>
