<DOC>
<DOCNO> 382977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonyas12.html </URL>
<DATE> 2005/09/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Cinsellikte sorunlar hep kadının 
</HEADLINE>
<TEXT>

     BBC 

      11 bin kişiyle yapılan araştırmada, en çok evli kadınların cinsel sorunlar yaşadığı görüldü. Kadını eşle iletişimsizlik ve çocuklar zorlarken evli erkeklerin derdi az... 
     Britanya'da College London Üniversitesi'nin yaptığı araştırmaya göre evli kadınların cinsel sorunları, bek r hemcinslerinden ve evli erkeklerden çok daha fazla. 11 bin yetişkinle yapılan anketler sonucunda yatak odalarından elde edilen enstantaneler arasında en büyük sorunun, evli kadınların, çocuk bakımıyla cinsel hayatı birarada yürütmekte yaşadığı güçlükler olduğu görüldü. Diğer bir önemli sorun ise eşler arası iletişimsizlik. 
     1999-2001 yılları arasında yaşları 16-44 arası kadın ve erkeklerle görüşen araştırmacılar, kadınların, erkeklere göre belirgin bir farkla son bir yıl içinde kısa ya da uzun vadeli cinsel sorunlar yaşadıklarını ifade ettiklerini gördüler. Benzer ifadeler en çok evli ya da partnerleriyle yaşayan kadınlardan geldi. Evli kadınlar, hayatlarının kontrolüne sahip olmadıklarını, güvenilir doğum kontrol yöntemleri kullanmadıklarını, evde küçük çocuklar olmasını ve partnerleriyle diyalog kuramadıklarını da sıkıntılarına ekledi. 
     Ancak evli ya da partnerleriyle birlikte yaşayan erkeklerin, bek rlara göre daha çok cinsel sorun yaşadıkları görülmedi. Cinsel sorunlar yaşayan erkeklerin, önerilenden daha fazla içki içen ya da son beş yıl içinde cinsel yoldan hastalık kapan kişiler olduğu görüldü. Uzmanlar cinsel yolla bulaşan hastalıkların pelvis ağrısı, ereksiyon bozukluğu, erken boşalma gibi sorunlarla ilgili olabileceğini söylüyor. 
     Araştırmada, ilk cinsel deneyimin kalitesinin, her iki cins için de aynı oranda önemli olduğu ortaya çıktı. İlk deneyimleri iyi olmayan kişilerin, sonraki dönemlerinde de cinsel sorunlarla boğuştuğu görüldü. 
     Cinsel Sağlık ve HIV Araştırma Merkezi'nden Dr. Catherine Mercer, çoğu kişinin partneriyle seks hakkında konuşamadığını söyledi. Britanya ve ABD'de yapılan araştırma sonuçları bir araya getirildiğinde kadınların yüzde 54'ünün, erkeklerin yüzde 35'inin cinsel sorun yaşadığı ancak kadınların sadece yüzde 11'inin erkeklerin de yüzde 21'inin yardım arayışı içinde oldukları görülüyor. 
     
</TEXT>
</DOC>
