<DOC>
<DOCNO> 378783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonyas10.html </URL>
<DATE> 2005/09/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Dondurulmuş yumurtalıklardan embriyon elde edildi 
</HEADLINE>
<TEXT>

     İsrailli araştırmacılar, koyunlardan alıp dondurdukları ve tekrar koyunlara naklettikleri yumurtalıklardan embriyon elde etmeyi başardı. 
     Oxford üniversitesi tarafından yayınlanan İnsanda Üreme adlı dergideki makaleye göre, Profesör Amir Arav başkanlığındaki araştırmacılar, 8 koyundan aldıkları yumurtalıkları dondurdular, daha sonra bunların beşini yine aynı koyunlara naklettiler. Koyunlardan ikisinin yeniden faaliyete geçen yumurtalıklarının ürettiği yumurtalardan altı embriyon elde edildi. 
     Doktor Arav, bu çalışmaların organ nakli ve kadın kısırlığı konularında yeni ufuklar açabileceğini belirtti. 
     Dünyada daha önce, dondurulmuş yumurta dokusu nakliyle biri Belçika, diğeri İsrail'de iki bebek dünyaya gelmişti. Koyunlardaki deneylerde ise yumurtalar değil, yumurtalıklar donduruldu. 
     
</TEXT>
</DOC>
