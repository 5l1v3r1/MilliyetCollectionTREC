<DOC>
<DOCNO> 367978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun11.html </URL>
<DATE> 2005/08/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Boston Globe gazetesi 2 sayfasını İstanbul’a ayırdı 
</HEADLINE>
<TEXT>

     NAFİZ ALBAYRAK Boston DHA 

ABD’nin saygın gazetelerinden The Boston Globe, 2 tam sayfasını İstanbul fotoğraflarına ve İstanbul ile ilgili bir yazıya ayırdı. 
     Gazetenin Türkiye muhabiri Barbara Lazear Ascher imzası ile haftalık seyahat ekinde çıkan yazı için ’Kubbeleri, minareleri, baharatları ve öyküleri ile bir antik kentin ruhuna yapılacak yolculuk ve tanıdıkça daha çok yolculuk yapma isteğini duyuran kent İstanbul’ alt başlığı kullanıldı. Yazıda, İstanbul’un tarihi, kültürel ve doğal zenginlikleri vurgulanırken, İstanbul’un dar ve hiçbir yere çıkmayacakmış gibi görünen sokaklarının ucunda beklenmedik güzelliklerle de karşılaşılabileceği belirtildi. 
     Seyahat ekinin ilk sayfasında büyük bir Yerebatan Sarnıcı fotoğrafının yanı sıra Aya Sofya’dan iki ayrı fotoğrafla süslenen makalede Türkiye, Hiçbir zaman Batı’nın sömürgesi olmayan ülke’ olarak nitelendirildi. 
     
     ’TÜRKÇE ZOR BİR DİL’ 

     İç sayfalarda da Dina Rudick imzalı olarak, Sultanahmet Camii’nin iç ve dış cephelerden çekilmiş fotoğrafı ve ’kısmet çeken tavşanlar’ fotoğrafı ile desteklenen yazıda Türk yemeklerine, İstanbul’un hem gündüz hem de gece hayatına ilişkin göndermeler yapıldı. Sondan eklemeli olduğu için Türkçenin hayli zor bir dil olduğu yorumu yapılan İstanbul yazısında buna örnek olarak Muşambalamamalıydık’ sözcüğü gösterildi. 
     İstanbul’un en görülmeye değer yerleri arasında Boğaziçi, Kapalıçarşı, Sultanahmet Camii, Aya Sofya ve Yerebatan Sarnıcı gibi isimlerin sıralandığı gezi yazısında, İstanbul’un dünyada iki kıta üzerine kurulu tek kent olduğu da vurgulandı. 
     
</TEXT>
</DOC>
