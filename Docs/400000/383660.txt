<DOC>
<DOCNO> 383660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur06.html </URL>
<DATE> 2005/10/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bahçıvan, çete lideri çıktı 
</HEADLINE>
<TEXT>

     Erol AKKIR DHA 

      ANTALYA Polisi, çok sayıda suça karışan 12 kişilik çeteyi çökertti. Çete liderinin, Bayındırlık İl Müdürlüğü'nde 10 yıldır bahçıvan kadrosunda görünen ve hiç işe gitmeden maaş aldığı belirlenen 40 yaşındaki Hasan Hüsnü Kızılay olduğu açıklandı. 
     Emniyet Müdürlüğü Kaçakçılık ve Organize Suçlar Şube Müdürlüğü, Organize Suçlar Büro Amirliği görevlileri, 6 aydır sürdürdükleri çalışma sonunda silahlı suç örgütü kurarak adam öldürme ve yaralama, ölümle tehdit, zorla işyeri ele geçirme, haraç isteme, kurşunlama olaylarına karıştıkları belirlenen 12 kişiyi yakaladı. Dün gece 21.00'de başlayan ve 6 saat süren operasyon sonunda, Hasan Hüsnü Kızılay, Halil İldere 57 , Aydın Ayva 28 , Aziz Ayva 27 , İzzet Erz 25 , Mahmut Kadri Doğan 22 , Cihan Çelik 24 , İsmail Erz 37 , Ömer Güler 39 , Hatice Kerimoğlu 24 , Evren Bıyıklı 24 ile Zafer Akkoyun 26 gözaltına alındı. Zanlıların ev ve işyerlerinde yapılan aramada değişik çap ve markada 7 tabanca, 1 av tüfeği, 1 pompalı tüfek ve bu silahlara ait 30 fişek ele geçirildi. Zanlıların daha önce de aynı suçları işledikleri ve sabıkalarının bulunduğu belirtildi. 
     
     10 YILDIR İŞE GİTMEDEN MAAŞ ALIYORDU 
     Suç çetesinin lideri olan Hasan Hüsnü Kızılay'ın, Bayındırlık İl Müdürlüğü'nde 10 yıldır bahçıvan kadrosunda çalışıyor göründüğü ve hiç işe gitmeden maaş aldığı ortaya çıktı. Çetedeki görevi kuryelik ve resmi kurumlara girerken suç örgütünün silahlarını taşımak olduğu bildirilen Hatice Kerimoğlu'nun, örgüt elemanlarından birinin sevgilisi olduğu da belirtildi. Ayrıca suç örgütü elemanlarının, İstanbul'da 2, Antalya'da ise 1 faili meçhul cinayetin zanlısı olduğu açıklandı. 
     Örgüt lideri Hasan Hüsnü Kızılay'ın işe gitmeden maaş aldığı İl Müdürlüğü imza föyleri ve kamera çekimleriyle tespit edildi. Kızılay'ın, mesai saatinde bulunması gereken Bayındırlık İl Müdürlüğü yerine oto galerisi ve evinden çıkarken görüntülerinin belirlendiği bildirildi. 
     Silahlı suç örgütünün Turgut Reis Caddesi'nde iki otomobil galerisi, Kaleiçi Barlar Sokağı'nda barları ve Çallı'da restoranları olduğu tespit edildi. Örgütün, bu işyerlerinin tamamını silah zoru ile ele geçirdiği kaydedildi. 12 zanlı, ifadelerinin ardından adliyeye sevk edildi. 
     
</TEXT>
</DOC>
