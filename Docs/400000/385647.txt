<DOC>
<DOCNO> 385647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/guncel/gun08.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK bu kez polis kaçırdı 
</HEADLINE>
<TEXT>


MARDİN, ESKİŞEHİR AA 

Şırnak'ın Cizre ilçesinde görev yapan polis memuru Hakan Açıl, Şırnak'ın İdil ilçesi yakınlarında PKK'lı teröristler tarafından kaçırıldı. Şırnak'ın İdil ilçesi ile Mardin'in Midyat ilçesi arasındaki Mağara köyü yakınlarında bir grup terörist, yolu keserek araçları durdurdu. 
Araç sahiplerinden 5'er YTL alan teröristler, yıllık izinden sözlüsü öğretmen B.İ.D. ile dönen Açıl'ın 29 polis olduğunu öğrendi. Araç sürücüleriyle araçta bulunanları serbest bırakan teröristler, Cizre Emniyet Müdürlüğü Yeşil Kart Bürosu'nda görevli Açıl'ı kaçırdı. Mezopotamya Haber Ajansı'na yapılan açıklamada, eylemin Abdullah Öcalan'ın Suriye'den 1998'de çıkarılışının yıldönümü 9 Ekim nedeniyle yapıldığı, Açıl'ın sağlık durumunun iyi olduğu belirtildi. 
Açıl'ın kaçırıldığını öğrenen babası fenalık geçirdi. Eskişehir'de yaşayan Muammer Açıl, "Polisler eve geldi ama bir şey söylemedi. Şüphelendim ve oğlumu cep telefonundan aradım. Telefona sözlüsü çıktı. O da önce söylemek istemedi. Israr edince söyledi. Kalp hastası olduğum için benden gizlediler" dedi. Gözü yaşlı anne Aysel Açıl da yakınlarınca teselli edilmeye çalışılıyor. PKK, temmuzda komando er Coşkun Kırandi ile Bingöl'ün Yayladere İlçesi Belediye Başkanı AKP'li Haşim Akyürek'i kaçırarak bir süre alıkoymuştu. 


</TEXT>
</DOC>
