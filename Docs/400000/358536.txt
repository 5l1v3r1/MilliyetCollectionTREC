<DOC>
<DOCNO> 358536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/spor/spo10.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan'ın yeni yüzü 
</HEADLINE>
<TEXT>


Berlusconi, 2006-2007 sezonundan itibaren Kırmızı - Siyahlı ekipte müthiş bir operasyona hazırlanıyor. Teknik kadro değişecek, Chelsea'ye satılacak Sheva'nın yerine ise Ronaldinho veya Ronaldo alınacak 


Geçen sezon İtalya Ligi şampiyonluğunu Juventus'a kaptırıp, Devler Ligi finalinde de Liverpool'a kaybeden Milan yeni bir yapılanma içine giriyor. İspanya'nın Elmundo Deportivo gazetesinin haberine göre kulüp Başkanı ve İtalya Başbakanı Silvio Berlusconi 2006-2007 sezonundan itibaren Kırmızı - Beyazlı ekibin çehresini tamamen değiştirmeye hazırlanıyor. Tecrübeli futbol adamı, ilk olarak teknik ekibi değiştirecek. Taktik olarak sürekli eleştirdiği Carlo Ancelotti'yi göndermeyi düşünen Berlusconi teknik direktörlük koltuğu için 90'lı yıllara damgasını vuran Milan'ın iki efsane oyuncusunu düşünüyor. İlk hedef Hollanda Milli Takımı'nın çalıştırıcısı Marco Van Basten, o olmazsa Barcelona'nın başarılı hocası Frank Rijkaard ismi gündeme gelecek. 
Chelsea'nin uzun süredir peşinde olduğu Shevchenko'dan bir yıl daha yararlanmayı planlayan Berlusconi, Roman Abramovich'in yakın arkadaşı ve hayranı olduğu Ukraynalı golcüyü 2006-2007 sezonunda elden çıkarmayı hedefliyor. Sheva'nın yerine bomba gibi bir transfer yapmayı arzulayan Berlusconi, kafayı Ronaldinho'ya takmış durumda. Ancak bu transferin gerçekleşmesinin çok zor olduğunu bilen deneyimli futbol adamı, Ronaldo ile Eto'o isimlerini de stepnede hazır tutuyor. 
Bir sezon sonra ABD'ye gitmeyi amaçlayan kaptan Paulo Maldini'nin boşluğunu doldurmak için düşünülen yıldız da yine Barcelona'dan... Berlusconi, Barça'nın geçen sezonki şampiyonluğunda büyük rol oynayan kaptan Carlos Puyol'u istiyor. Eğer Berlusconi, bu operasyonun yarısını bile gerçekleştirebilirse Milan, 2006-2007 sezonundan sonra futbolseverlerin karşısına yepyeni bir yüzle çıkacak. 

İlk bomba Vieri 

Milan bu sezon transferde ilk bombayı Christian Vieri ile patlattı. Kırmızı - Siyahlılar, ezeli rakibi Inter'in serbest bıraktığı 32 yaşındaki yıldız golcüyü renklerine bağladı. Milan, bonservisi elinde bulunan Vieri ile iki yıllık anlaşma imzaladı. Yıldız golcü, "Artık Milan'ın başarısından başka birşey düşünmüyorum. Buraya geldiğim için çok mutluyum" dedi. 

Chelsea yine boş geçti 

Henüz bir yıldız alamayan transferin suskun takımı Mavi-Beyazlıar Essien, Shevchenko ve Trezeguet'den sonra Steven Gerrard için de ret cevabı aldı. Chelsea'nin 57 milyon dolarlık teklifini Liverpool geri çevirdi 

İngiltere Premier Ligi'nde 50 yıl sonra şampiyon olan Chelsea bir türlü beklenen transfer harek tını gerçekleştiremiyor. Özellikle Roman Abramovich'in kulübü satın almasıyla transferde rakiplerine aman vermeyen Mavi - Beyazlılar bu yaz belirgin bir suskunluk yaşıyor. Athletic Bilbao'dan Del Horno'yu renklerine bağlayan Londra ekibi Shevchenko, Essien ve Trezeguet'nin ardından rüyalarını süsleyen Gerrard konusunda da hayal kırıklığı yaşadı. 
Liverpool ile kontrat uzatma görüşmeleri tıkanan ve ayrılma kararı alan yıldız oyuncu için 57 milyon dolar teklif eden Chelsea bir kez daha 'hayır' cevabı aldı. Eğer Kırmızı - Beyazlılar bu öneriyi kabul etse Gerrard, İngiltere rekoru olan bir ücretle Mavi - Beyazlı ekibe gidecekti. Bu arada Chelsea'nin vaad ettiği haftalık 200 bin dolarlık müthiş teklif de Gerrard'ın aklını çelmiş durumda. Liverpool'un geçen sezon Şampiyonlar Ligi'ni kazanmasında başrolü oynayan başarılı orta saha oyuncusunun Londra ekibine gitmeye sıcak baktığı belirtildi. Gerrard'a talip olan diğer kulüpler ise Real Madrid, Barcelona ve Manchester United. 

Armstrong zirveyi kaptı 

92.'si yapılan Geleneksel Fransa Bisiklet Turu'nun 4.etabı sonunda sarı mayo son 6 yılın şampiyonu Lance Armstrong'un oldu. 34 yaşındaki efsane bisikletçi dün koşulan Tours - Blois arasındaki 67.5 kilometrelik etapta, parkur galibi İtalyan Paolo Savoldelli ile 1.10.39'luk aynı zamanı yaparak genel klasmanda liderliğe yükselmeyi başardı. Dünkü mücadelenin ikincisi İspanyol Jose Luis Rubiera olurken, üçüncülüğü Ukraynalı pedal Yaroslav Popovych aldı. Bisikletçiler bugün Chamboard - Montargis arasındaki 183 kilometrelik parkuru geçecek. 

Dananın kuyruğu kopuyor 

2012 Yaz Olimpiyat Oyunları'na ev sahipliğini alacak kent bugün Singapur'da yapılan Uluslararası Olimpiyat Komitesi'nin IOC kongresinde belli olacak. Seçime katılacak 114 IOC üyesi, Londra, Madrid, Moskova, New York ve Paris arasından biri hakkında karar verecek. Singapur, seçim kampanyasında destek olmak için bu ülkeye gelen spor, sinema ve sanat dünyasının ünlülerinin akınına uğramış durumda. Son 20 yıl içinde iki kez final kaybeden Paris ile mükemmel bir lobi çalışması gerçekleştiren Londra, 2012 için favori gösteriliyor. 

FRANSA 

Dhorasoo'yu PSG aldı 
Fransa Ligi'nde gelecek sezon şampiyonluğa oynamak için güçlü bir kadro kurma çalışmalarını sürdüren Paris Saint Germain, Vikash Dhorassoo ile anlaştı. PSG'nin 31 yaşındaki başarılı orta saha oyuncusu için Milan'a 3 milyon Euro bonservis bedeli ödeyeceği belirtildi. Geçen sezon Lyon'dan İtalyan ekibine geçen Dhorasoo sadece 12 maçta forma şansı bulabilmişti. 

MEKSİKA 

Dopingçilere 1'er yıl ceza 
Doping yaptıkları tespit edilen Meksika Milli Takımı'nın iki oyuncusu Salvador Carmona ve Aaron Galindo'ya birer yıl futbol oynamama cezası verildi. Yeşil - Beyazlı forma ile Konfederasyon Kupası'nda mücadele eden iki oyuncu da yasaklanan anabolic steroid maddesi içeren ilaç içtiklerinin anlaşılması üzerine apar - topar ülkelerine geri gönderilmişlerdi. 

BREZİLYA 

Ronaldo'nun yeni aşkı 
Brezilyalı ünlü süperstar Ronaldo yeni bir aşka doğru yelken açıyor. Büyük bir aşk yaşadığı model Daniella Cicarelli ile geçtiğimiz ay içinde ayrılan Real Madrid'li yıldızın şimdi de Brezilyalı ünlü manken Raica Oliveira ile birlikte olduğu belirtildi. Ronaldo'nun podyumların aranılan ismi ile özel bir partide tanıştığı ifade edildi. 


</TEXT>
</DOC>
