<DOC>
<DOCNO> 386741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur06.html </URL>
<DATE> 2005/10/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yargıtay, eşi rahatsızlanan hakime acımadı... 
</HEADLINE>
<TEXT>

     Rahim kanseri tanısı ile tedavi gören eşinin acil kan ihtiyacı nedeniyle kararını imzalamadan duruşma salonunu terk eden hakime, Yargıtay’dan ceza. 
     Kahramanmaraş Hakimi Ethem Tuğrul Toprakoğlu’nu önce eşinin rahim kanseri hastalığı, ardından ilaç ve kan eksikliği yıktı. Toprakoğlu, eşinin acil kan ihtiyacını karşılamak için yarım bıraktığı duruşma nedeniyle şimdi de Yargıtay tarafından cezalandırıldı. 
     
     HASTALIK VE AĞIR İŞ YÜKÜ 
     Kahramanmaraş’ta hakim olarak görev yapan Ethem Tuğrul Toprakoğlu’nun eşi 7 sene önce rahatsızlandı. Eş Şükran Toprakoğlu, rahim kanseri tanısıyla uzun süredir tedavi görüyordu. Toprakoğlu, Kahramanmaraş’ta eşinin tedavisini sürdürmek için büyük zorluklarla karşı karşıya kaldı. İlaç yokluğu ve sınırlı tedavi imkanları nedeniyle Toprakoğlu, sık sık şehir dışına çıkıyor, haftanın üç günü ise 90 dosya ile mahkemede hakimlik görevini yapıyordu. 
     
     DURUŞMA SIRASINDA ACİL KAN İHTİYACI 
     Toprakoğlu, geçtiğimiz aylarda, duruşma sırasında bir telefon aldı. Telefonda, eşinin acilen rahatsızlandığı belirtilerek, kan ihtiyacının bulunduğu anlatıldı. 
     Hakim Toprakoğlu, yazdırmakta olduğu kararı imzalamadan, mahkeme salonundan ayrılmak zorunda kaldı. 
     Eşi için gerekli olan "0 rh-" kan Kahramanmaraş’ta bulunamadı. Emniyet ve Jandarma da harekete geçti. En sonunda Adana’da ihtiyaç olan kan bulundu ve Şükran Toprakoğlu’nun tedavisine devam edildi. 
     
     ŞİKAYET EDİLDİ 
     Hakim Toprakoğlu, kararı imzalamadığı gerekçesiyle, "görevi savsaklamak" suçundan Yargıtay’da yargılandı. 
     Yargıtay 4’üncü Ceza Dairesi, dün kararını açıkladı. 
     Daire, Toprakoğlu’nu, Türk Ceza Yasası’nın "görevi savsaklamak" suçundan 5 yıl hapis, 440 YTL para cezasına çarptırıldı. Toprakoğlu’nun hapis cezası daha sonra paraya çevrilerek, ertelendi. 

ANKA 
     
</TEXT>
</DOC>
