<DOC>
<DOCNO> 372066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yasam/yas06.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazla limit davası 
</HEADLINE>
<TEXT>


Hülya Mutlu'nun kredi kartı çalındı. Hırsız, kartla 2200 YTL harcadı. Hülya Mutlu da, kart limitini onay almadan artıran banka ve kimlik sormayan mağazalar hakkında dava açtı 

Gülçin Üstün 

Ankara'da Hülya Mutlu, çalınan kredi kartının limitini kendisinden onay almadan 2 katına kadar artıran bankaya ve kimlik sormadan alışveriş yapılmasına izin veren işyerlerine karşı hukuk mücadelesi başlattı. 
Mutlu, Şubat 2005'te çalınan kredi kartını iptal ettirmek için bankasına başvurduğunda, kartıyla 2200 YTL'lik alışveriş yapıldığını öğrendi. 1250 YTL'lik harcama limitini aşmasına karşın rahatça alışveriş yapan hırsızın, kartı otomobil kiralama şirketi ve benzin istasyonlarında kullandığı da ortaya çıktı. 
Bankaya itiraz dilekçesi yazan Mutlu, "Kimlik sormadan alışveriş yaptıran müesseseler de müşterimiz. Onları mağdur edemeyiz. Harcamayı siz yapmamış olsanız da ödemek durumundasınız" yanıtını alınca, yargı yoluna başvurdu. 

Bir lokanta kabul etti 
Ankara 7. Tüketici Mahkemesine dava açan Mutlu, alışveriş tutarının faiziyle kendisine ödenmesini talep etti. 
Dava dilekçesinde, hesap bildiriminde her ay harcama limitinin ne kadar olduğunun belirtildiği, limit aşımı olduğunda bankanın kart sahibini arayarak onay alması gerektiği ifade edildi. Dilekçede kredi kartıyla araç kiralandığında kimlik fotokopisi alınmasının zorunlu olduğu anımsatılarak, hırsızın Trabzon'daki bir araç kiralama şirketinden hiçbir engelle karşılaşmadan 660 YTL'ye araç kiraladığı belirtildi. Dilekçede, kartın kullanıldığı işyerleri arasında sadece bir lokantanın kusurunu kabul ederek kart sahibine ödeme yaptığı anlatıldı. 


</TEXT>
</DOC>
