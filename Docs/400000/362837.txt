<DOC>
<DOCNO> 362837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur25.html </URL>
<DATE> 2005/07/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
ÖSS birincilerinden Sakar Planlı çalışmadım 
</HEADLINE>
<TEXT>

     Öğrenci Seçme Sınavı’nda ÖSS , sayısal, sözel ve eşit ağırlıklı puan türlerinde 300 ham puanla 2 birinciden biri olan Mersin Fen Lisesi öğrencisi Serkan Sakar, başarısını ailesi, öğretmenleri ve arkadaşlarıyla kutladı. 
     Serkan Sakar, ÖSS sonuçları açıklandıktan sonra öğrenim gördüğü Final Dergisi Dersanesi tarafından düzenlenen basın toplantısına her ikisi de öğretmen olan annesi Zakire ve babası Nuh Sakar ile katıldı. 
     Sakar, sınavda sadece bir coğrafya sorusunu yapamadığını, ancak sayısal, sözel ve eşit ağırlık alanlarındaki soruları cevaplamada zorlanmadığını söyledi. 
     Planlı ders çalışmadığını, bazı günler bin soru çözerken, bazı günlerde ise iki soru bile çözmediğini belirten Sakar, şunları kaydetti 
     "Sınava girerken heyecanım vardı. Daha önce LGS sınavında Türkiye 19’uncusu olmuştum. Sayısal türdeki altyapımın çok iyi olduğumu biliyorum. Sözel konulara da eskiden beri hep günübirlik çalışırım. 
     Sınav sonrasında ilk 3’e gireceğimi bekliyordum, ancak birincilik sürpriz oldu." Türkiye’deki bütün üniversiteleri gezdiğini, sadece ODTÜ Bilgisayar Mühendisliği bölümünü tercih edeceğini belirten Sakar, "Bu mesleğe büyük ilgim var. Bilgisayar teknolojilerini de yakından takip ediyorum" dedi. 
     Sakar’ın anne ve babası ise onun derslerine fazla önem vermediğini, kendilerinin de sürekli "ders çalış" diye üzerinde durmadıklarını belirttiler. 
     Sakar çifti, oğullarıyla gurur duyduklarını belirterek, "Her anne ve babanın bu mutluluğu yaşamasını dileriz" dediler. 
     

     
</TEXT>
</DOC>
