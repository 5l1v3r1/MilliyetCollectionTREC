<DOC>
<DOCNO> 377021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun41.html </URL>
<DATE> 2005/09/09/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Talabani "Irak-İran ilişkileri iyi ve normal" 
</HEADLINE>
<TEXT>

     Irak Devlet Başkanı Celal Talabani, Irak-İran ilişkilerinin "iyi ve normal" olduğunu söyledi. 
     Talabani, Washington’da düzenlediği basın toplantısında, "İran ile ilişkilerimiz iyi ve normal, İranlılarla sorunumuz yok" dedi. 
     Devlet Başkanı Talabani, İran’ın, Irak’taki siyasi sürecin normalleştirilmesini desteklediğini ve Iraklı direnişçilere destek verenlere sınırlarını kapamaya çalıştığını belirtti. 
     Konuşması Amerika’nın Sesi radyosundan yayımlanan Talabani, Irak’ın hem ABD, hem de İran ile dostluk ilişkilerini korumakta başarılı olmasından memnuniyet duyduğunu da ifade etti. 
     Irak’ın devrik lideri Saddam Hüseyin’in idam edilip edilmeyeceği konusunda açıklama yapmayan Talabani, "Onun Saddam Hüseyin nasıl cezalandırılacağını bilmiyorum ancak birçok suç işledi, adil bir şekilde yargılanacağı kanısındayım" dedi. 
     Partisi Irak Kürdistan Yurtsever Birliği’nin, idam cezasının yasaklanmasını öngören uluslararası sözleşmeyi imzalamasından ötürü Saddam Hüseyin için çıkacak bir idam kararını onaylayamayacağı yönündeki açıklamalarını yineleyen Talabani, "ancak adaletin iç işlerine karışmak istemediğini" de sözlerine ekledi. 
     Devlet Başkanı Talabani, önceki gün Irak devlet televizyonuna verdiği demeçte, " Saddam Hüseyin 20 kez asılmayı hak ediyor çünkü bana 20 kez suikast girişimi düzenledi. Ama ben, mahkemeden idam kararı çıkarsa bunu onaylamayacağım" demişti. 
     Talabani, Saddam’ın kendi rejimi sırasından işlenen bazı suçları bizzat itiraf ettiğini, bunlar arasında, kendisinin verdiği idam emirlerinin de bulunduğunu söylemiş ancak Iraklı avukat Halil Duleymi, Saddam Hüseyin’in suçlamalarla ilgili itirafta bulunmadığını belirtmişti. 
     
</TEXT>
</DOC>
