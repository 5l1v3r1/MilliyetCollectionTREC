<DOC>
<DOCNO> 393525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur22.html </URL>
<DATE> 2005/11/09/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Vapurların açık alanlarına da sigara yasağı geliyor 
</HEADLINE>
<TEXT>

     İstanbul Deniz Otobüsleri A.Ş. İDO , yolcuların talebini dikkate alarak vapurların açık alanlarında da sigara içilmesine yasak getirecek. 
     İDO’dan yapılan açıklamada, Şehir Hatları vapurlarının İDO’ya devrinin ardından gerçekleştirilen yapısal değişikler sonucunda, bu vapurların daha uzun süre İstanbullular’ın hayatındaki yerini koruyacağı belirtildi. 
     Açıklamada, vapurlarda işportacılığa son veren İDO’nun, yasa gereği kapalı mekanlarda içilmesi yasak olan sigaranın vapurların açık mekanlarında da yasaklanmasının istenip istenmediğini ölçmek amacıyla bir araştırma yaptığı bildirildi. 
     Buna göre, hazırlanan anket formu tüm vapurlarda yolculuk yapan ve örnekleme yöntemiyle seçilen 575 İstanbullu’ya sunuldu. 
     Ankete katılanların yüzde 66.38’i sigara içmediğini belirtirken, sigara içenlerin oranı da yüzde 33.62 çıktı. 
     "Gemi içerisinde açık ve kapalı mekanlarda sigara içilmesini nasıl karşılıyorsunuz " sorusuna yolcuların yüzde 77.54’ü "kesinlikle doğru bulmuyorum", yüzde 11.23’ü de "Sigara içilebilir olmalı" yanıtını verirken, "Gemi içerisinde açık mekanlarda sigaranın yasaklanmasını ister misiniz " sorusuna ise yolcuların yüzde 72’si "evet", yüzde 28’i "hayır" dedi. 
     Ankette, İstanbullular’ın gemilerin açık mekanlarında sigara içilmesinin yasaklanmasını isteme nedenleri arasında, astım, bronşit ve benzeri hastalıkların yanı sıra vapur sefası yaparken sigara dumanından rahatsız olmak, açık mekanlara sigara izmaritleri ve küllerin atılması, izmaritlerin atılarak denizin kirletilmesi gösterildi. 
     
     "HALKIN TALEBİ DİKKATE ALINACAK" 
     İDO’nun açıklamasında, halkın bu talebinin dikkate alınacağı ve sigara yasağının yaz sezonuna kadar uygulamaya konulacağı kaydedildi. 
     İDO Genel Müdürü Ahmet Paksoy da denizin kirlenmemesi ve deniz canlılarının korunması için gemilerde silikonlu boya kullandıklarını belirterek, sigara yasağı konusunda kendisinin de yolcularla aynı görüşü paylaştığını ifade etti. 
     Gelişmiş ülkelerde insan sağlığını korumak için açık alanlarda da sigara içilmesine caydırıcı tedbirler getirildiğini vurgulayan Paksoy, bu konuda gerekli düzenlemelerin TBMM tarafından yapılacağını bildirdi. 
     
</TEXT>
</DOC>
