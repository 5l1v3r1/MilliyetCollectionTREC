<DOC>
<DOCNO> 386214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/ekonomi/eko05.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Watergate Skandalı'nın 'binası' satıldı 
</HEADLINE>
<TEXT>


EKONOMİ SERVİSİ 

1972 yılında sahne olduğu hırsızlık olayıyla, ABD eski başkanlarından Richard Nixon'ın istifasına kadar giden yolu açan, Watergate Skandalı'nın fitilinin ateşlendiği Washington'daki Watergate iş merkezi satıldı. 
Binayı satın alan BentleyForbes adlı emlak şirketi, 11 katlı iş merkezi ve yakınlardaki bir alışveriş alanı için toplam 86.5 milyon dolar ödedi. 
Şirketin başkanı David W. Cobb, "İlginç bir tarihi olan, eşşiz bir yatırım" olarak tanımladığı binanın yeri itibariyle kendilerine iyi bir gelir sağlayacağını kaydetti. 

Bina yenilenecek 
İlk etapta binadaki asansörleri değiştireceklerini, binayı ise orijinaline sadık kalarak yenileyeceklerini belirten Cobb, 5 milyon doların altında bir renovasyon sonucu, iş merkezindeki kiraları artırmayı umduklarını da söyledi. 1960'lı ve 1970'li yıllarda inşa edilen altı Watergate binasından biri olan yapı İtalyan mimar Luigi Moretti tarafından tasarlanmıştı. 1972'de binadaki Ulusal Demokratik Komite'nin bürosunda yaşanan hırsızlık sonrası yaşanan gelişmeler, Başkan Nixon'ın yardımcılarının kovuşturmaya uğraması ve 1974 yılında da Başkan'ın istifasına kadar giden sonuçlara neden olmuştu. 


</TEXT>
</DOC>
