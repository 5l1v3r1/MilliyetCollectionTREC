<DOC>
<DOCNO> 361909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sontur02.html </URL>
<DATE> 2005/07/17/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Manisa Doğumevi'nde 2 bebek enfeksiyondan öldü... 
</HEADLINE>
<TEXT>

     Manisa Doğum ve Çocuk Bakımevi Hastanesi’nde perşembe ve cuma günü doğan, daha sonra da peşpeşe ateşlenen bebeklerden 2’si hayatını kaybetti. 
     Alınan bilgiye göre, Manisa’da yeni doğan 11 bebek, aileleri tarafından yüksek ateş nedeniyle akşam saatlerinde Manisa Moris Şinasi Çocuk Hastalıkları Hastanesi’ne getirildi. Bunlardan 6’sı Yoğun Bakım Servisi’nde gözlem altına alındı. Diğer bebekler ise Celal Bayar Üniversite Hastanesi’ne gönderildi. 
     Manisa Moris Şinasi Çocuk Hastalıkları Hastanesi’ndeki bebeklerden 2’si hayatlarını kaybetti. Diğer 4 bebeğin ise yoğun bakım servisinde gözlem altında tutulduğu belirtildi. 
     
     "BEBEKLER ENFEKSİYON KAPMIŞ..." 

     Bebek ölümleriyle ilgili İl Sağlık Müdürlüğü’nde basın toplantısı düzenleyen Manisa İl Sağlık Müdürü Vekili Dr. Osman Öztürk, şunları söyledi 
     "Olayın ortaya çıkmasından sonra kriz masası oluşturduk. Yapılan incelemelerde bebeklerin "Makülopopüler" adlı enfeksiyon kaptıkları belirlendi. Enfeksiyon, solunum yetmezliği ve kalp durmasına neden olabiliyor. Yoğun Bakım Servisi’nde bulunan ve soyadları "Satır" ile "Bedir" olan bebekler hayatlarını kaybetti. 
     Manisa Moris Şinasi Çocuk Hastalıkları Hastanesi’nde 4 bebek yoğun bakımda. Celal Bayar Üniversite Hastanesi’nde 1 bebek bakım altında. 
     Bebeklerden 2’si İzmir Dr. Behçet Uz Çocuk Hastalıkları Hastanesi, 2’si İzmir Yenişehir Eğitim ve Araştırma Hastanesi Çocuk Bölümü’ne sevkedildi." 

     
</TEXT>
</DOC>
