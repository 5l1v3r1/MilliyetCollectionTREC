<DOC>
<DOCNO> 382998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/ekonomi/eko08.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin 6'da 1'i devletin 
</HEADLINE>
<TEXT>


BÜLENT SARIOĞLU Ankara 

Milli Emlak Genel Müdürlüğü, Türkiye yüzölçümünün 6'da 1'inin "Hazine malı" olduğunu açıkladı. Dağlar ve tescilsiz ormanların dahil edilmediği bu taşınmazın 6 bin 197 kilometrekarelik küçük bir bölümü devletin hüküm ve tasarrufu altında "gelir getiren" mülk olarak görünürken, Bulgaristan'ın yüzölçümünden fazlası değerlendirilmeyi bekliyor. 780 bin kilometrekare yüzölçümüne sahip Türkiye'de Hazine'ye tescilli veya ilişikli 124 bin 525 kilometrekare arazi bulunuyor. 118 bin kilometrekareden fazla "tescilli" arazisiyle Hazine, İngiltere'nin toplam yüzölçümüne 130 bin km2 yakın miktarda taşınmazı elinde bulunduruyor. Hazine arazisi, Avrupa'da hatırı sayılır alana sahip olan AB'nin yeni üyeleri Macaristan 93 bin km2 , Çek Cumhuriyeti 78 bin 866 km2 ve Litvanya'nın 65 bin 300 km2 yüzölçümünü fazlasıyla aşıyor. 

En fazla arazi Samsun'da 
En fazla Hazine arazisine sahip iller arasında Samsun 6 bin 813 km2 , Balıkesir 6 bin 90 km2 , Konya 5 bin 780 km2 , Mersin 5 bin 723 km2 , Ankara 5 bin 591 km2 ilk sırada yer alırken, İstanbul 1916 km2 geri sıralarda bulunuyor. Hazine arazisi en düşük il ise, 39 km2 ile Rize. 


</TEXT>
</DOC>
