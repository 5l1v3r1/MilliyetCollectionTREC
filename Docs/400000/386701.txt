<DOC>
<DOCNO> 386701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy19.html </URL>
<DATE> 2005/10/14/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Öğrenci affı için kanun teklifi... 
</HEADLINE>
<TEXT>

     AK Parti Balıkesir Milletvekili Ali Aydınlıoğlu, 1980-1981 eğitim ve öğretim yılından itibaren üniversitelerden ilişkileri kesilen öğrencilere sınav hakkı tanınması ile disiplin cezalarının kaldırılmasına dair kanun teklifi verdi. 
     Aydınlıoğlu, TBMM Başkanlığı’na sunduğu, "Yüksek Öğretim Kanunu’nun Bir Maddesi’nin Değiştirilmesi ile Bu Kanuna Geçici Maddeler Eklenmesine Dair Kanun" teklifinin gerekçesinde, "genç, nitelikli ve vasıflı kişilerin kendilerinden kaynaklanmayan problemlerden dolayı eğitim hakkından mahrum bırakılmasının hakkaniyet dahilinde olmadığını" ifade etti. 
     Çeşitli nedenlerle üniversitelerden ilişiği kesilen yaklaşık 80 bin öğrencinin mağduriyetinin giderilmesi zarureti doğduğunu savunan Aydınlıoğlu, teklifin gerekçesinde şunları kaydetti 
     "4584 sayılı 22 Haziran 2000 tarihli kanunda düzenlenmiş öğrenci affının aradan geçen 4 yıl zarfında değerlendirmeye tabi tutulması, bu gençlerin ülkenin istihdamına, eğitimli nüfus oranına ve AB sürecinde olduğumuz şu günlerde bilim dünyasına bir katma değer olarak görülecek, eğitimli genç nüfusun yeniden ülke ekonomisine kazandırılması sağlanacaktır. 
     Okuldan ayrılma nedeni ne olursa olsun, her öğrencinin eğitimi sürdürme hakkı ve okulunu bitirme şansı olmalıdır." Teklife göre, yükseköğretim kurumlarında ön lisans ve lisans düzeyinde öğrenim gören öğrencilerden, 1980-1981 eğitim ve öğretim yılından itibaren her ne sebeple olursan olsun ilişkileri kesilen, kesilme durumuna gelen ve kendi isteğiyle kaydını sildiren öğrencilere, ilişkilerinin kesilmesine neden olan bütün dersler için 2 sınav, 2 bütünleme ve devam hakkı tanınacak. 
     Üniversitelerin çeşitli bölümlerinde ve konservatuarlarda dışarıdan bitirme sınavlarına girerek öğrenimlerine devam eden ancak bu sınavların kaldırılmasıyla okullarını bitiremeyen, başarısız olan öğrenciler de diğer öğrencilere tanınan sınav hakkından yararlanacak. 
     Sınav hakkından yararlanmak isteyenlerden, katkı payı, harç, vakıf yardımı talep edilemeyecek. 
     Ayrıca, 1980-1981 öğretim yılından 2004 yılı sonuna kadar, lisansüstü öğrenimi görürken ilişiği kesilen öğrencilere, başarısız olduğu dersler için 2 sınav hakkı, yüksek lisans öğrencileri için 1 yıl, doktora öğrencileri için 2 yıl tez hazırlama süresi verilecek. 
     2000-2001 eğitim-öğretim yılı başından itibaren yükseköğretim 
     kurumlarında kayıtlı öğrencilerin, Yüksek Öğretim Kanunu ve Yüksek Öğretim Kurumları Öğrenci Disiplin Yönetmeliği hükümlerine göre aldıkları disiplin cezaları, bütün sonuçları ile kaldırılacak. 
     
     KIRKLARELİ ÜNİVERSİTESİ’NİN KURULMASI 

     AK Parti Kırklareli Milletvekili Ahmet Gökhan Sarıçam ise Kırklareli Üniversitesi’nin kurulması için yasa teklifi verdi. 
     Kırklareli’nde Trakya Üniversitesi’ne bağlı 1 fakülte, 1 yüksekokul ve 4 meslek yüksekokulu bulunduğunu, bu kurumlarda 4 bin 745 öğrencinin eğitim gördüğünü belirten Sarıçam, Kırklareli Üniversitesi’nin açılmasıyla öğrenci sayısının daha da artacağını, bunun da ilin sosyo-ekonomik hayatındaki hareketliliği olumlu yönde etkileyeceğini bildirdi. 
     
</TEXT>
</DOC>
