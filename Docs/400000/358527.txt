<DOC>
<DOCNO> 358527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/spor/axspo02.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona uçtu 
</HEADLINE>
<TEXT>


İspanyol Kulübü, Rüştü'nün transferi için Anelka ve Alex'in maliyetlerinden daha fazla ücret istedi, görüşmeler kilitlendi 

MEHMET ÇİFTÇİ 


Fenerbahçeli yöneticilerin, Rüştü için Barcelona Başkanı Laporta ile yaptığı görüşmenin büyük bir hayal kırıklığı ile sonuçlandığı öğrenildi. 
İspanyol Kulübü'nün, milli kaleciyi bonservis ücreti ödemeden geri almak isteyen Sarı - Lacivertliler'e tepki gösterdiği öğrenildi. Toplantı sırasında Sportif Direktör Beguiristian'ın, "Rüştü'yü bedava vermek istemediğimizi size daha önce bildirmiştik. Buna rağmen yine aynı tekliflerle karşımıza gelmenizi anlayamıyoruz. Rüştü'nün bir süre talibi var ve biz ondan para kazanmak istiyoruz. Kiralık alsanız bile sizin düşündüğünüz planı kabul edemeyiz" dediği öğrenildi. 
Barcelona'nın Rüştü için Alex ve Anelka'nın maliyetlerini aşan bir ücret talep ettiği, bunun üzerine de görüşmelerin kilitlendiği belirtildi. Rüştü için para ödemek istemeyen Fenerbahçe'nin, Barcelona'nın geri adım atmaması halinde transferden vazgeçeceği bildirildi. Barcelona'nın ayrıca, Rüştü'yü İspanya'da bir kulübe kiralık vermek için görüşmelere başladığı da ifade edildi. 

'Her şey çok güzel olacak' 

Fenerbahçe Başkanı Aziz Yıldırım, hedefledikleri projeleri gerçekleştirmek için yazın bile tempolarını düşürmediklerini söyledi, transferler konusunda camiaya garanti verdi 


Fenerbahçe Kulübü Başkanı Aziz Yıldırım, Sarı - Lacivertli kulübün aylık resmi yayın organı Fenerbahçe Dergisi'nde camiaya önemli mesajlar verdi. 
Transfer konusuna değinen Yıldırım, "Adama göre yer düşüncesi, takımda mutlaka yıldız bir oyuncu olmalı düşüncesi artık Fenerbahçe'de yerini, ihtiyacımızın olduğu yere adam almak düşüncesiyle değiştirmiştir. Zaten alacağımız oyuncu Fenerbahçe içinde bir yıldız olacaktır" dedi. 
Fenerbahçe'nin dünya çapındaki oyuncularla yaptığı transfer görüşmeleri, ön anlaşmalar ya da anlaşmak üzere olduğu hayali haberlerin gündeme geldiğini belirterek, "Bazı haberlerde ise transferi bitmiş oyuncular bile Fenerbahçe adına alındı, sözleşmeleri yapıldı. Hatta basınımızın bir bölümü verdikleri bu haberlerde mahreç olarak yabancı medya gruplarının isimlerini kullandı" dedi. 
Sadece Türkiye'de değil, dünyanın diğer ülkelerinde yayınlanan gazetelerdeki spor haberlerinde de Fenerbahçe'nin gündemi işgal ediyor olmasının hiç şüphesiz camiaları için gurur verici olduğunu kaydeden Aziz Yıldırım, "Ancak biz Fenerbahçe Kulübü olarak bugüne kadar olduğu gibi bundan sonra da başarılarımızla gündemi oluşturmalıyız. Çünkü izlediğimiz ekonomik büyüme ve gelişme sayesinde yeni dönemde hep bir adım daha önde olmanın hesaplarını yapmak zorundayız" ifadelerini kullandı. 
Artık kendi yıldızlarını yaratacaklarının altını çizen Yıldırım, yönetici arkadaşlarının sıcak yaz günlerinde bile hedefledikleri projeleri gerçekleştirmek için tempolarını düşürmediğini belirtti, "Çok değil 3-4 ay sonra her şey çok güzel olacak" dedi. 

Daum çileden çıktı 

Alman hoca dünkü çalışmada pas hatası yapan oyuncularına bir hayli sinirlendi, sert uyarılarda bulundu 

YUSUF DURSUN 

Sarı - Lacivertli ekip yeni sezon hazırlıklarına dün Samandıra Tesisleri'nde devam etti. Teknik Direktör Daum'un çift kale sırasında hataları paslar veren futbolcularına bir hayli kızdığı gözlendi. Sık sık çalışmayı yarıda kesen ve uyarılar yağdıran Alman hocanın sinirli tavrı dikkat çekti. Antrenmanda bir ara birbirlerine sert giren Kemal ile Gürhan tartıştı. Dün sabahki idmanın yıldızı ise Semih oldu. Genç oyuncu attığı birbirinden şık gollerle gözdoldurdu. Fenerbahçe'de tedavi için gittiği Almanya'dan bugün dönecek olan Servet takımla birlikte çalışmalara başlayacak. Akşam idmanında ise Daum tempoyu artırırken, çift kalede beş gol atan Tuncay hırslı ve istekli oyunuyla dikkat çekti. Çalışmaya sağ baldırında hafif sakatlığı bulunan Anelka katılmadı. 

Hamit'e yoğun baskı 

Fenerbahçe, Schalke'de forma giyen milli oyuncuyu alabilmek için büyük çaba harcıyor. Transferin bu hafta sonuçlanması bekleniyor 

YALÇIN TÜRK 

Fenerbahçe, Hamit Altıntop'un peşini bir türlü bırakmıyor. Almanya'nın Schalke Kulübü'nde forma giyen milli oyuncuyu ikna etmek için yoğun çaba harcayan Sarı - Lacivertli yöneticilerin, bu konuda büyük yol aldığı belirtildi. 
Hamit'in bonservis ücretini de aşağıya çekmeye uğraşan Fenerbahçe, bu hafta içinde bu transferde sonuca gitmeyi planlıyor. Hamit'in, teknik direktörüyle yaşadığı problemler nedeniyle kulübüyle bir görüşme yapacağı, bu toplantının ardından durumunun netlik kazanacağı öğrenildi. 
Bu arada Nihat Kahveci'yi de kiralık olarak almanın hesaplarını yapan Fenerbahçe, Real Sociedad Kulübü'nün vereceği kararı bekliyor. Nihat ile İspanyol yöneticilerin bugün masaya oturacağı ve milli oyuncunun takımda kalmak istememesi halinde gönderileceği kaydedildi. 

Fenerbahçe ansiklopedisi 

CÜNEYT KARAKAYA 

Fenerbahçe 100. yıl çalışmalarına devam ediyor. Hedeflerini ağırlıklı olarak 2007 ve sonrasına odaklayan Sarı - Lacivertliler hazırlıklarına bir halka daha ekleyerek yaşayan büyük tarihçi Cem Atabeyoğlu ve Fenerbahçe Müze Kurulu Başkanı Sertaç Kayserilioğlu'na tüm branşlardaki 100 yıllık tarihin yazılması için teklif götürdü. 3 ciltlik ansiklopedi 4 kişilik ekiple hazırlanacak. İkinci aşamada ise bir belgeselin planlandığı öğrenildi. 

Olcan iddialı 

Sarı - Lacivertli takımın genç yıldızı Olcan, yeni sezondaki forma savaşında kendisinin de bulunacağını söyledi. Olcan, "Bu sefer kolay kolay teslim olmayacağım. Çünkü bu genç yaşta Türkiye'nin ve Avrupa'nın en büyük kulübünde forma giyiyorum. Her futbolcuya da bu nasip olmaz. Bir haftadır hocam benden memnun. Umarım bu yıl bu takımda oynama fırsatı bulacağım. 1 dakika bile olsa bu bana yeter" dedi. 

Alex yola çıkıyor 

Dişlerindeki problemi sebep göstererek 30 Haziran'daki sezon açılışına gelmeyen Alex de Souza'nın bugün ülkesi Brezilya'dan yola çıkacağı belirtildi. Yıldız oyuncunun yarın Samandıra Tesisleri'nde antrenmanlara başlaması bekleniyor. Alex'in, Teknik Direktör Daum ile yaptığı telefon görüşmesinde sakatlığının tamamen geçtiğini belirttiği ve rahatlıkla idmanlara çıkabileceğini ilettiği öğrenildi. 

Fenerium rekor kırdı 

Kendi ürünlerini satan spor kulüpleri arasında lider olan Fenerbahçe'nin Fenerium Mağazası yeni bir rekor kırdı. Geçtiğimiz yıl 285 bini forma olmak üzere 1 milyon 720 bin adet ürün satan Fenerium toplam 19 milyon dolar yaklaşık 26 trilyon lira ciro yaptı. 


</TEXT>
</DOC>
