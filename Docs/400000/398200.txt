<DOC>
<DOCNO> 398200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/soneko16.html </URL>
<DATE> 2005/11/26/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
9. Cumhurbaşkanı Demirel'den, Türk sanayisi yorumu... 
</HEADLINE>
<TEXT>

     9. Cumhurbaşkanı Süleyman Demirel, ''Avrupa'nın hasta adam dediği Osmanlı, daha sonra Türkiye, bugün Avrupa sofrasına gelmiş oturmuştur. Bu sofrada oturmaya devam edebilecek mi Bu kendisine bağlı'' dedi. 
     Demirel, 4. Sanayi Kongresi'nin ''Türkiye'nin AB'ye Tam Üyelik Müzakere Süreci ve Bu Süreçte Sanayinin Yeri ve Rolü'' konulu oturumunda yaptığı konuşmada, Türkiye'nin 3 Ekim sürecine 1 günde gelmediğini söyledi. 
     3 Ekim'e 17 Aralık'tan, 17 Aralık'a 2002'den, 2002'ye de 1995 yılından gelindiğini ifade eden Demirel, bunun 1958 yılına kadar gittiğini anlattı. 
     Bugüne kadar 42 hükümetin de AB'yi bir devlet politikası haline getirdiğini belirten Demirel, Türk halkının da bu durumu benimsediğini, çünkü halkın Avrupa'nın kendisine zenginlik getirmesini umduğunu söyledi. 
     AB'nin aslında ekonomik bir programdan önce bir çağdaşlık ve barış projesi olduğunu dile getiren Demirel, AB'nin siyasi amacının ardından ekonomik amacının geldiğini anlattı. 
     Demirel, AB'nin bir barış projesi olarak daha da genişleyeceğini, Türkiye'nin AB'ye girmemesi durumunda çok kenarda kalacağını ve izole olacağını belirterek, şunları söyledi 
     ''Dünyaya yetişemeyiz. Türkiye Cumhuriyeti'nin kendisi bir Avrupa projesi. Bütün gayretlerimiz 150 yıldır Avrupa'ya yetişmek. 3 Ekim, aslında Avrupa'ya yetişmenin fırsat ve şansıdır. 10 yıl sonra mı gireriz, 20 yıl sonra mı gireriz, söz konusu olan şey bu değil. Söz konusu olan şey, Avrupa'nın hasta adam dediği Osmanlı, daha sonra Türkiye, bugün Avrupa sofrasına gelmiş oturmuştur. Bu sofrada oturmaya devam edebilecek mi Bu kendisine bağlı. Bu sofra öyle bir sofra ki, buradan kalk demezler adama. Siz oturma kabiliyetini gösteremezseniz, kalkar gidersiniz. Bu söylediğimi herkes dikkate almalıdır.'' Müzakere sürecine girildiği dönemlerde, geçtiğimiz 42 yılın 40 yılında Türkiye'yi kucaklayan Avrupa'nın son 2 yılda birtakım söylemler geliştirdiğini dile getiren Demirel, ''Acaba Türkiye Avrupa'nın içinde olur mu, olmaz mı tartışmalarının açıldığını, 3 Ekim'in ardından da farklı sesler gelmeye başladığını söyledi. 
     
     ''KARAMSARLIĞA GEREK YOK'' 
     Bu tartışmaların halen sürdüğünü belirten Demirel, müzakerelerin başlamasının ardından AB üyesi ülkelerin yöneticileri tarafından yapılan birtakım açıklamaları hatırlatarak, şöyle devam etti 
     ''Bütün bunlara rağmen neden seviniyoruz Ucu açık, neyin ne zaman olacağı belli değil. Girebilecek miyiz, giremeyecek miyiz, belli değil. Türkiye'nin adaylığı kabul edilecek mi, bu da belli değil. İki türlü bakabiliriz. Bunlardan biri şu olabilir Bindik bir alamete, gidiyoruz kıyamete. Böyle mi Başka şekli, adam şimdi şimdidir, yarın yarındır demiş. İkisinin arasında pek çok değişiklik olabilir. Onun içindir ki bugünden 10 yıl sonra verilecek karar hakkında karamsarlığa gerek yoktur.'' Demirel, Türkiye'nin kendisini Avrupa halklarına daha iyi tanıtması, Avrupa vatandaşlarının gönüllerini ve zihinlerini fethetmesi gerektiğini söyledi. 
     Türkiye'nin artık bu yoldan çıkamayacağını dile getiren Demirel, şunları söyledi 
     ''Türkiye'nin Avrupa hükümetleriyle beraber Avrupa halklarına tanıtılması lazım. Epeyce işimiz var. Bana sorarsanız, Türkiye soğukkanlılığını kaybetmemelidir. Abartılı isteklerde bulunmamalı, sadece kendini dinlememeli, kavga etmemeli ve her şeyi gurur meselesi yapmamalı. Komisyonu, Avrupa basınını yanına çekmeye çalışmalı, sabırlı olmalı, ne istediğini çok iyi bilmeli ve mutlaka kararlı davranmalı.'' 
     
     YOL DİKENLİ 
     Türkiye'nin rekabet döneminde olduğunu, Türk sanayisinin yoluna devam etmesi gerektiğini anlatan Demirel, yolun dikenli olduğunu söyledi. 
     Türkiye'nin 72 milyar dolar ihracatı olduğunu, 110 milyar dolar da ithalat gerçekleştirdiğini belirten Demirel, ''Türkiye bu farka dayanamaz, Türkiye bu farkı azaltmalı. Türk sanayicisi, hadi beyler elinizi kolunuzu sıvayın ve kimden ne istiyorsanız onu da açıkça ortaya koyun. Bu farkı kaldıralım'' diye konuştu. 
     Demirel, sanayicilerin devletten yatırım iklimini yaratmasını isteyebileceğini ifade ederek, ''Bunu istemek bence sizin hakkınız ve görevinizdir'' dedi. 
     Türkiye'nin zorlu süreçlerden geçtiğini, 2005 yılının 2000 yılından iyi olduğunu, 2010 yılının da 2005'ten iyi olacağının çıkarılabileceğini belirten Demirel, ''Türkiye'nin geleceğine güvenin'' diye konuştu. 
     
     TANIL KÜÇÜK 
     İstanbul Sanayi Odası Başkanı Tanıl Küçük ise kapanış konuşmasında, kongrenin, hem küresel sistemde hem de AB içinde rekabet gücünü geliştirmenin ve sürdürülebilir kalkınmanın yolunun yenilikçilik ve yaratıcılıktan geçtiği gerçeğini ortaya koyduğunu söyledi. 
     Yaratıcılık ve yenilikçiliğin gelişmesinin bilgi, eğitim ve insan kaynağına dayandığını belirten Küçük, insana, eğitime, bilgiye yatırım yapmayanların yaratıcılık ve yenilikçilikte sınıfta kaldığını kaydetti. 
     Küçük, kongrenin konuk konuşmacısı olan Devlet Bakanı ve Başmüzakereci Ali Babacan'ın ''Müzakere süreci sonunda Türkiye'nin 1 trilyon dolarlık bir ekonomi haline geleceğini'' ifade ettiğini anımsatarak, ''Kanaatimizce, GSMH'de böylesine şaşırtıcı ve çarpıcı bir sıçrayış ancak insana, bilgiye, eğitime yatırımla mümkün olabilir. Hükümetimizin bu yönde somut planları olduğunu ümit etmek istiyoruz'' diye konuştu. 
     
</TEXT>
</DOC>
