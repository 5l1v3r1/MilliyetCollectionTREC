<DOC>
<DOCNO> 382732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/siyaset/axsiy01.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye ikinci ülkemiz' 
</HEADLINE>
<TEXT>


Romanya Devlet Başkanı Basescu, "Türkiye'de yaşayan Rumenler burada ikinci memleketlerini bulmuşlar. Tıpkı Romanya'da yaşayan Türkler gibi" dedi 

TAHSİN AKSU İstanbul 


Romanya Devlet Başkanı Traian Basescu, Türkiye ziyaretinin kısa ama oldukça verimli geçtiğini belirterek, "Türkiye'de yaşayan Rumenler burada ikinci memleketlerini bulmuşlardır. Tıpkı Romanya'da yaşayan Türkler gibi" diye konuştu. 
Türkiye'ye yaptığı resmi ziyaretinin ikinci gününde İstanbul Ticaret Odası'nda İTO düzenlenen "Türk-Rumen İş Forumu" toplantısında konuşan Basescu, Türkiye ve Romanya'nın ilişkilerini daha da yoğunlaştırmasının AB'ye üyelik sürecine katkıda bulunacağını belirtti. Basescu, "AB'ye katılım, her iki halkın gelişiminin tek garantisidir. Bunun dışında başka bir çözüm görünmüyor" dedi. 
Müzakere sürecinde Romanya'nın Türkiye'ye tam destek vereceğini ve yaşadığı tecrübeleri aktaracağını vurgulayan Basescu, "Türk işadamlarını Romanya'ya yatırıma davet ediyorum. Romanya, yatırımlar için gerçekten çok iyi bir pazar. Uygulanan vergi sisteminde hiçbir değişiklik olmayacağını garanti ederim" dedi. 

Serginin açılışını yaptı 
Ayasofya Müzesi'ndeki, "Çağdaş Romen Mimarisi Sergisi"nin açılışına da katılan Basescu, "Biz bu sergiyi Romanya'nın Türkiye'ye verdiği bir hediye olarak düşünmekteyiz. Türkiye'ye gelen ve Türkiye'de yaşayan Rumen vatandaşları burada ikinci memleketlerini bulmuşlardır. Tıpkı Romanya'da yaşayan Türk asıllılar gibi" dedi. 
Açılışa katılan Kültür ve Turizm Bakanı Atilla Koç ise iki ülke arasında kültürel faaliyetlerin diyaloğu geliştirdiğini belirtti. Koç ve İçişleri Bakanı Abdülkadir Aksu ile birlikte açılış kurdelasını kesen Basescu, sergiyi gezdikten sonra ülkesine döndü. 

Bartholomeos'u ziyaret etti 

Patrik Bartholomeos'la bir araya gelen Basescu, kilisede mum yakıp dua etti. Bartholomeos, Türkiye'nin Atatürk devrimleriyle birlikte Avrupa'ya ait olduğunu vurgulayarak, "Biz Avrupa'nın bir parçasıyız. Buna şüphe yok" diye konuştu. 


</TEXT>
</DOC>
