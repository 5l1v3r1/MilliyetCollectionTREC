<DOC>
<DOCNO> 377147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur39.html </URL>
<DATE> 2005/09/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Semra Polat tahliye edildi 
</HEADLINE>
<TEXT>

     Yasadışı DHKP C örgütü adına 1 kişinin öldürülmesi olayına ilişkin daha önce müebbet ağır hapis cezasına çarptırılan Semra Polat, cezası 14 yıla indirilerek tahliye edildi. 
     İstanbul 13. Ağır Ceza Mahkemesi’ndeki duruşmaya, tutuklu sanık Semra Polat katıldı. 
     Mahkeme Heyeti, yasadışı DHKP C örgütü adına 1 kişinin öldürülmesi eylemine iştirak ettiği gerekçesiyle müebbet ağır hapis cezasına çarptırılmasının ardından Topluma Kazandırma Yasası’ndan yararlanmak için başvuran Semra Polat’ın cezasını 14 yıla indirdi. 
     Mahkeme Heyeti, 10 yıl 3 aydır cezaevinde bulunan Polat’ı, yattığı süre aldığı cezayı karşıladığı için kararla birlikte tahliye etti. 
     Yasadışı DHKP C örgütü adına 1 kişinin öldürülmesi eylemine iştirak ettiği gerekçesiyle yargılanarak müebbet ağır hapis cezasına çarptırılan Semra Polat, 4959 sayılı Topluma Kazandırma Yasası’ndan faydalanmak için başvurmuştu. Mahkeme, Polat’ın başvurusunu kabul etmiş ve cezasını 14 yıl hapse çevirmişti. Ancak Yargıtay "Polat’ın örgütün eylemleriyle uyuşacak bilgi vermediği" gerekçesiyle mahkemenin kararını bozmuş, dava da yeniden İstanbul 13. Ağır Ceza Mahkemesi’nde görülmeye başlanmıştı. 
     
</TEXT>
</DOC>
