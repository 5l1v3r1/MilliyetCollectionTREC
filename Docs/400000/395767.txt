<DOC>
<DOCNO> 395767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko41.html </URL>
<DATE> 2005/11/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Berlusconi 3 Ekim'den sonra Avrupa'nın sınırları Türkiye'ye gelmiştir 
</HEADLINE>
<TEXT>

     Gürbüz Ziya Akkıran AA 

İtalya Başbakanı Silvio Berlusconi, 3 Ekim'den sonra Avrupa'nın sınırlarının Türkiye'ye geldiğini ifade ederken, Türkiye'yi AB'nin bir parçası olarak görmeyi, görüşmelerin başarılı olmasını istediklerini söyledi. 
     Berlusconi, Mavi Akım Projesi'nin resmi açılışı nedeniyle BOTAŞ'ın Samsun'un Çarşamba ilçesindeki Durusu tesislerinde düzenlenen törende yaptığı konuşmada, projenin gerçekleşmesinden dolayı, Başbakan Tayyip Erdoğan ile Rusya Devlet Başkanı Vladimir Putin'i kutladığını söyledi. 
     Mavi Akım Projesi'nin, hükümetler, halklar, kurumlar arasındaki bir işbirliği projesi olduğunu ifade eden Berlusconi, projenin refahı artırmak için ne yapılması gerektiğini ortaya koyduğunu kaydetti. 
     Berlusconi, Türkiye'nin Avrupa'nın bin parçası olduğunu resmileştiren 3 Ekim'den sonra ilk kez Türkiye'ye geldiğini hatırlatarak, bu tarih ile Avrupa'nın sınırlarının Türkiye'ye geldiğini söyledi. 
     Avrupa'nın sınırlarının Rusya'yı da içine alması gerektiğini söyleyen ilk lider kendisinin olduğunu kaydeden Berlusconi, ENİ ve SAİTEM aracılığı ile İtalya'nın da projeye katılmasından gurur duyduğunu ifade etti. 
     Bir zamanlar ''Mavi Düş'' olarak nitelendirilen projenin bugün gerçeğe dönüştüğünü ve projeye katılan herkese teşekkür ettiğini belirten Berlusconi, şöyle devam etti 
     ''Dünyada her şey değişiyor. Daha iyi oluyor. Sanayi devrimi ile başlayan süreç, bugün dijital devrim ile devam ediyor. Zaman kavramı ortadan kalkıyor. Binlerce km ötedeki halklara enerji götürülebiliyor. olağanüstü bir çağda yaşanıyor. Dünya, artık tek bir dünya... Dünya'da her şey bizi ilgilendiriyor.'' Berlusconi, konuşmasının son bölümünde, dünyada hala demokrasi ile yönetilmeyen ülkeler olduğunu hatırlatırken, ''demokrasi güçlerimizi birleştirerek, demokratik olmayan toplumları demokrasiye götermeliyiz'' dedi. 
     Bu arada Berlusconi, Putin ve Başbakan Erdoğan'a seslenirken, ''kafanızdaki tüm düşler, tüm tasarılar gerçek olsun diliyorum'' ifadesini kullandı. 
     
</TEXT>
</DOC>
