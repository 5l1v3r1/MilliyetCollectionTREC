<DOC>
<DOCNO> 358395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonspo07.html </URL>
<DATE> 2005/07/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
FIFA’daki dosyası kabarık olan G.Saray, transferde zorlanıyor 
</HEADLINE>
<TEXT>

     Cim Bom, yanlış transfer politikalarının bedelini ağır ödüyor. FIFA’daki dosyası kabarık olan G.Saray, transfer yapmakta zorlanıyor 
     
     Miras 5 yılda tükendi 
     UEFA ve Süper Kupa Şampiyonlukları’yla Avrupa’ya damgasını vuran Galatasaray, beş yılda mirasını tüketti Geçmiş sezonlarda, Avrupalı yıldız futbolcuların transferde öncelikle tercih ettiği Sarı - Kırmızılı kulüp, son üç sezondaki başarısız transfer politikaları ve Avrupa arenasında yeteri kadar gözükemediği için kadrosunu takviye etmekte zorlanıyor. Son dört sezondaki transfer sezonlarına bakıldığında Cim Bom, en renksiz transfer dönemini geçiriyor. 
     
     Neydi ne oldu 
     Özhan Canaydın’ın görevde bulunduğu son üç sezonda transfer edilen futbolculardan yararlanılamamış olması da dikkatlerden kaçmıyor. 5 Temmuz 2002’de kadrosunu dört yabancıyla Felipe, Pinto, Saar ve Duro takviye edip, kampa tam kadro giden Sarı - Kırmızılılar, 5 Temmuz 2003’te Frank de Boer gibi bir markayı renklerine bağlamış kadroyu, Ömer Erdoğan, Orhan Ak, Murat Erdoğan ve Cesar Prates gibi isimlerle çoktan takviye etmişti. 
     
     Eldekiler gidiyor 
     Galatasaray’ın 100. yıl hazırlıkları da hızlı başlamış ve Cim Bom geçen yıl 5 Temmuz’da İbrahim Yavuz’un yanısıra Alioum Saidou’ya resmi imzayı attırmış ve 100. yılın ilk bombasını Flavio Conceiçao’yla patlatmıştı. Üç futbolcu da Aslan’ın kamp kadrosunda yer almıştı. Dün tarih yine 5 Temmuz’du. Ancak bu kez değil flaş transfer, yabancının esamesi bile okunmuyor. Kadroyu henüz takviye edemeyen Cim Bom Ribery’den sonra Mondragon’u kaybetme tehlikesi yaşıyor. 
     
</TEXT>
</DOC>
