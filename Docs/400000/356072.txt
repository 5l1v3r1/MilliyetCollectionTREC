<DOC>
<DOCNO> 356072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/magazin/amag.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez karikatüre intihal suçlaması 
</HEADLINE>
<TEXT>


Radikal gazetesi köşe yazarı Kemal Yılmaz, dün köşesinde, karikatürist Köroğlu'nun Uruguay'da birinci olduğu karikatürün 1985'te Sedat Simavi ödülü kazanan eserle benzerliğine dikkat çekti. Köroğlu ise iddiaları reddetti 

Yasemin Bay 

Radikal gazetesi yazarı Kemal Yılmaz, dünkü makalesinde, karikatürist Muhittin Köroğlu'nun Uruguay'da düzenlenen Peloduro 2004 Karikatür Yarışması'nda 'Büyük Ödül'ü kazanan eseriyle, Polonyalı Janusz Oblucki'yi 1985'te Sedat Simavi Karikatür Yarışması'nda birinciliğe taşıyan karikatürün 'şaşırtıcı derecede benzer' olduğuna dikkat çekti. Milliyet'e konuşan Köroğlu ise benzerlik iddialarını reddetti. 
Birbirine benzer yüzlerce karikatür olabileceğini ifade eden Köroğlu, "O ülkesinde düşünüyor, ben ülkemde düşünüyorum. O orada ödül aldı diye ben bu karikatürümden vaz mı geçeyim Kimin kimden esinlendiğini nereden bileceğiz Benim kartpostallarım bütün dünyaya yayılıyor" diye konuştu. 

'Bu ilk değil' 
Yılmaz'ın kendisini daha önce de aynı şekilde itham ettiğini söyleyen Köroğlu, "2000 yılında Nasrettin Hoca Karikatür Yarışması'nda aldığım başarı ödülüm vardı, birkaç yıl sonra da aynı yarışmadan Büyük Ödül almıştım. Yılmaz, o 2 karikatürüm arasında da benzerlik kurmuştu. Galiba bu tip şeyleri çok seviyor" dedi. 
Köroğlu, şöyle devam etti "Bana, basın kendine macera arıyor gibi geliyor. Ne yapacaklar, benzemiş benzememiş Beni takip edenler, kimi kopya edip etmeyeceğimi ya da çizdiklerimi onlara benzetip benzetmeyeceğimi bilirler." 

'Kendi sitesinde yok' 
Muhittin Köroğlu, köşesinde " ... Köroğlu aldığı ödülün tadını çıkaramıyor. Bu başarısını Türk basınına duyuramadığı gibi kendi internet sitesinde ödüller bölümüne de almamış" diye yazan Kemal Yılmaz'ın bu sözleri için ise şöyle dedi 
"Ben o yarışmaya 2 karikatürle katıldım. İnternet sayfasını yapan arkadaş yanlışlıkla ödül alanı değil de almayanı koymuş." 


</TEXT>
</DOC>
