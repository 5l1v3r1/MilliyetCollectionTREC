<DOC>
<DOCNO> 356598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko17.html </URL>
<DATE> 2005/06/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TEKEL, özelleştirme stratejisini değiştiriyor... 
</HEADLINE>
<TEXT>

     Medine Taşdelen AA 

Tekel Yönetim Kurulu Başkanı ve Özelleştirme İdaresi Başkan Yardımcısı Kazım Çalışkan, özelleştirme stratejisini tamamen değiştirdiklerini belirterek, ''öncelikle pazar payımızı mutlaka artırmalıyız. Yatırımcıların yükselme potansiyeli görmeleri, Tekel'i alma heveslerini artıracaktır'' dedi. 
     Çalışkan, 2. ihalede alıcısı çıkmayan Tekel'de Türkiye'de denenmemiş özelleştirme modelleri de dahil farklı tüm alternatifler üzerinde çalışıldığını kaydetti. 
     Bugünkü koşullarda ''blok satışın'' daha rasyonel olduğunu, gelir odaklı bir yaklaşım sergilenirse blok satış ile daha iyi bir rakama ulaşabileceğini düşündüğünü dile getiren Çalışkan, şöyle devam etti 
     ''Özelleştirme stratejisini tamamen değiştirdik. Her satışa çıkılan dönemdeki koşullar farklı. İlk satışta Tekel'in pazar payı yüzde 60'ın üzerindeydi. İkinci satışta yüzde 50'ler civarındaydı. Tekel gibi kuruluşların değerini belirleyen en önemli faktörlerden biri sahip olduğu pazar payı. Ancak Tekel'in pazar payı hala düşüş trendinde. Dolayısıyla öncelikle pazar payımızı mutlaka artırmalıyız. 
     Yatırımcıların yükselme potansiyeli görmeleri, Tekel'i alma heveslerini artıracaktır. Yatırımcılar pazar payı düşen bir firmaya daha tedirgin ve temkinli yaklaşır. Biz bunun sürekli olmadığını gösterip, pazar payındaki düşüşü durdurup, artışa imkan sağlayacak atılımı gerçekleştirirsek yatırımcı potansiyel olduğunu ve daha ileriye doğru gidileceği şansı olduğunu görecek.'' 
     
     ''3. İHALENİN BU YIL YAPILMASI MÜMKÜN DEĞİL'' 
     Kazım Çalışkan, 3. ihaleye çıkılmadan yapılan hamlelerin sonuçlarının görülmesi gerektiğine işaret ederken, ''bunların etkisini görmeden özelleştirmeye gidersek, bu kadar yoğunlaşmaya gerek olmazdı. Çünkü yatırımcıların Tekel'i cazip görmeleri gerekiyor'' dedi. 
     Bu yıl içinde Tekel'in satış ihalesinin yapılmasının mümkün olmadığını ifade eden Çalışkan, gerçekleştirilen atılımların sonuçlarının 1 yıldan önce görüleceğini, 3. ihalenin ondan sonra yapılabileceğini belirtti. 
     Bu arada Tekel'e ait İkiz Kuleler için son teklif verme süresinin teknik iki sorundan dolayı uzatıldığına değinen Çalışkan, bu sorunların çözümünden sonra satışın daha rahat gerçekleştirileceğini kaydetti. 
     Çalışkan, birşeyin bedelini potansiyel alıcının belirleyeceğini ifade ederek, İkiz Kuleler'in maliyet rakamının altında satılabileceğini söyledi. 
     Kazım Çalışkan, ''İkiz Kuleler'i maliyetine verilmiyor diye çürütmek mi önemli, bir an önce satmak mı Bina ne kadar boş durursa sürekli değerini kaybeder'' diye konuştu. 
     
     ''FORS VE KARİYER, YENİ ATILIMLARIN BAŞLANGICI'' 
     Türkiye'de sigaradaki ÖTV oranlarının Avrupa ülkelerine yakın, fiyatların da yarısı ya da üçte biri düzeyinde olduğunu kaydeden Çalışkan, ancak son yıllarda vergilerdeki hızlı artışın Tekel'in aleyhine bir durum yarattığını söyledi. 
     Çalışkan, ''pazar payımızdaki kaybın artışında en önemli sebeplerden biri, Tekel aleyhine olan vergilendirme'' dedi. 
     Tekel'in bugünden itibaren 12 ilde, bir hafta içinde de tüm Türkiye'de satışa sunduğu Fors ve Kariyer sigaralarına da değinen Çalışkan, Tekel'in ilk defa bu markalarla premium sigara grubuna girdiğini anlattı. 
     Kazım Çalışkan, bu ürünlerin Tekel'in yeni atılımlarının bir başlangıcı olduğunu vurgulayarak, ''Bu iki ürünle Tekel'in hala varolduğunu, henüz ölmediğini Türkiye'ye göstermek istiyoruz. Rakiplerimizin bu ürün grubundaki hakimiyetine son vermeyi hedefliyoruz. O kadar iddialıyız'' şeklinde konuştu. 
     Yeni marka sigaraları sert kutu paketleme makinelerinin iade edilmesi nedeniyle soft box olarak çıkardıklarını anlatan Çalışkan, ''Bu kutular bizim için dezavantaj olsa da bu zamanda piyasaya girmeyi uygun gördük. Hedefimiz Tekel'in tekrar ismine layık hale dönüştürülmesi, yani Tekel'in tek olması'' dedi. 
     
     ''AMERİKAN TÜTÜNÜ YETİŞTİRMEK İSTİYORUZ'' 
     Kazım Çalışkan, piyasada Amerikan tütününe yönelmenin söz konusu olduğuna işaret ederek, ilk aşamada kendi ürünlerinde kullanacakları Amerikan tütününü Türkiye'de yetiştirmek istediklerini, 2006 yılında belli bölgelerde alacakları ürünleri sigaralarda kullanacaklarını söyledi. 
     Tekel'in kaybettiği pazar payını tekrar geri kazanmak için öncelikle pazarlamayı özelleştirmeyi düşündüklerini dile getiren Çalışkan, pazarlama bölümünü satın alacak firmada sadece dağıtım değil vizyonlarına uygun pazarlama ağının gereklerini yerine getirecek teknik yeterlilik kriterleri aradıklarını kaydetti. 
     Çalışkan, ''pazarlamayı bu şekilde özelleştirirsek, tütünde istediğimiz maliyet avantajı yakalarsak, sigarada da teknolojik olarak rakiplerimizle aradaki açığı kapatırsak çok önemli atılım gerçekleştireceğimize inanıyorum'' diye konuştu. 
     
     ''YURTDIŞINDA FASON KUTULAMA YAPABİLİRİZ'' 
     Kutu sigara üretmek için ara çözümler üzerinde çalıştıklarını belirten Çalışkan, şunları kaydetti 
     ''Şu anda kutu sigara üretememeyi kabullenecek değiliz. Fason olarak kutulama işini yurtdışında yapabiliriz. Potansiyel 5-6 ülkede bunu yapma imkanımız var ve bu yönde girişimlere başladık. Teknik ve hukuki herhangi bir engel olmazsa, 3 ay içinde 1 yıllık süreçte ihtiyaç duyacağımız kutuyu içerde üretemezsek dışarda üretmek istiyoruz. Şu anda teklifleri topluyoruz. Ancak acele hareket edip ummadığımız bir aksaklıkla karşılaşmak istemiyoruz. Bu sefer gerçekten yoğurdu üfleyerek yiyoruz, çok sağlam gidiyoruz.'' Kazım Çalışkan, Samsun Ballıca'daki fabrikada 2 adet sert kutu üretim hattı ilavesi ve Tokat'ta bulunan fabrikada sert kutu paketleme makinesi alımı projeleri ihalelerinin önümüzdeki aylarda yapılacağını, bu projelerin 2006 sonunda tamamlanmasıyla sert kutu üretiminin toplamdaki payının yüzde 40'a çıkacağını bildirdi. 
     Kaçak ve sahte ürünlerin yüzde 80-90'ının Tekel ürünleri olduğuna dikkati çeken Çalışkan, bunun önüne geçebilmek için sigaralarda kullanılan ürünleri taklit edilemeyecek şekilde değiştireceklerini kaydetti. 
     Tekel'in Samsun Ballıca Fabrikası'nda üretilen Fors sigaraları 3 milyon 750 bin lira, Kariyer de 2.5 milyon liradan satışa sunulacak. 
     
</TEXT>
</DOC>
