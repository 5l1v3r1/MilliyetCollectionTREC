<DOC>
<DOCNO> 385747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun36.html </URL>
<DATE> 2005/10/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İngiltere'de insan kaçakçılarına karşı operasyon 18 Türk gözaltında 
</HEADLINE>
<TEXT>

     İngiliz polisi, çok sayıda Türk vatandaşını yasadışı yollardan İngiltere'ye sokan bir insan kaçakçılığı şebekesini hedef alan operasyon düzenledi. 
     Londra polisi, 200'den fazla elemanının katıldığı, ''Maxim'' adı verilen operasyonda, başkent ile kuzeybatıdaki Boston kentinde 12 adrese baskın düzenlediğini, 18 Türk vatandaşının gözaltına alındığını açıkladı. 
     Polisin açıklamasında, 7 kişinin insan kaçakçılığına yardım, iki kişinin soruşturmaya müdahale, 6 kişinin göçmen yasasını ihlal, iki kişinin hırsızlık ve bir kişinin kara para aklama suçlamasıyla gözaltına alındığı belirtildi. 
     Açıklamada, operasyonun, çoğu Türkiye'den çok sayıda kaçak göçmenin Avrupa üzerinden İngiltere'ye sokulmasıyla ilgili olarak iki yıl süren bir soruşturmanın ardından düzenlendiği kaydedildi. 
     Londra polisi, Fransa, Hollanda, Danimarka, İtalya ve Belçika polis teşkilatlarıyla işbirliği yaptığını bildirdi. 
     Şebeke tarafından İngiltere'ye sokulan kişilerin sayısı hakkında tahminde bulunmayan polis, şebekenin kaçak göçmen getirmek için kişi başına 4500 ila 7000 bin avro arasında para aldığını kaydetti. 
     Polis sözcüsü, gözaltına alınan kişilerin kimliklerine ilişkin ayrıntı sahibi olmadığını, ancak ikisinin kadın olduğunu söyledi. 
     Zanlılar yarın mahkemeye çıkarılacak. 
     
</TEXT>
</DOC>
