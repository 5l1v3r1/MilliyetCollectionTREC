<DOC>
<DOCNO> 395976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/yasam/ayas.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şok iddia Aynı gün ölüm ilanımız çıkar 
</HEADLINE>
<TEXT>


Uğradığı silahlı saldırıda ölen Prof. Dr. Kalaycı'nın, hastası olan Ahmet Cevher tarafından "Ben ölürsem seni de yaşatmam. İkimizin de aynı gün ölüm ilanı çıkar" diye tehdit edildiği ileri sürüldü 

Şükran Özçakmak 

İstanbul Tıp Fakültesi'nin otoparkında uğradığı silahlı saldırı sonucu hayatını kaybeden Göğüs Hastalıkları Anabilim Dalı Başkanı Prof. Dr. Necip Göksel Kalaycı'nın, hastası olan "Halter Ahmet" lakaplı Ahmet Cevher tarafından "Gazetelerde ikimizin de aynı gün ölüm ilanı çıkar" diye tehdit edildiği iddia edildi. Kalaycı ve Cevher'in ölüm ilanları aynı gün yayımlanmıştı. 

Ölüm günleri aynı 
Kanser hastası Ahmet Cevher, geçen hafta cuma günü saat 03.00'te hayatını kaybetti. Aynı gün saat 09.00'da ise Cevher'i 11 ay önce ameliyat eden ve tedavisini sürdüren Prof. Dr. Kalaycı öldürüldü. Yakınlarının iddialarına göre Kalaycı, Cevher tarafından sık sık, "Ben ölürsem seni de yaşatmam. Gazetelerde ikimizin de aynı gün ölüm ilanı çıkar" diye tehdit ediliyordu. 
Cevher'in bu iş için de hastalığı boyunca kendisini yalnız bırakmayan akrabası sabıkalı Yusuf Cevahir'e vasiyette bulunduğu öne sürüldü. Cinayet iddiasıyla tutuklanarak cezaevine gönderilen Yusuf Cevahir'in de Ahmet Cevher'in ölümünün ardından cinayeti işlediği iddia edildi. Ertesi gün gazetelerde Kalaycı ile Cevher'in ölüm ilanları yer aldı. 

Başka bir yakınını kurtardı 
Bu arada akciğer kanseri olan Cevher'i ameliyat etmesi için Genel Cerrahi Anabilim Dalı Başkanı Prof. Dr. Ali Akyüz'ün aracı olduğu öğrenildi. Cevher'in kalp ameliyatı geçirmiş yakını olan Osman Cevher'in de Kalaycı'nın yol göstermesi sayesinde kurtarıldığı belirtildi. 
Alınan bilgiye göre, Osman Cevher nefes borusundaki şiddetli kanama nedeniyle İÜ Tıp Fakültesi'ne sevk edildi. O anda hastanede bulunmayan Kalaycı'nın yönlendirmesiyle yapılan ameliyatla Osman Cevher kurtarılarak 28 Ekim 2005'te taburcu edildi. 
Polisin, Yusuf Cevahir'i, cenazeye gönderilen bir çelenk yardımıyla yakaladığı ortaya çıktı. Polis, zanlıyı ararken, Cevher'in cenazesinde Cevdet Sunay Oteli'nin çelengini gördü. Cevher Ailesi'yle otelin bağlantısı bulununca, baskın yapılıp zanlı gözaltına alındı. 


</TEXT>
</DOC>
