<DOC>
<DOCNO> 383952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo27.html </URL>
<DATE> 2005/10/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Nuri Şahin En büyük hayalim İngiltere'de oynamak... 
</HEADLINE>
<TEXT>

     A Milli Futbol Takımı aday kadrosuna ilk kez seçilen genç futbolcu Nuri Şahin, çok mutlu olduğunu söyledi. 
     Peru'daki 11. Dünya B Gençler Futbol Şampiyonası'nın ardından 17 Yaş Altı Milli Takımı'ndan ayrılarak A Milli Takım kampına katılan Nuri, Çengelköy'deki Sumahan Otel'de, Emre Belözoğlu ile birlikte basın toplantısı yaptı. 
     En büyük hayalinin A Milli Takım'da oynamak olduğunu kaydeden Nuri, ''Ama böyle erken çağrılmayı beklemiyordum. Benim için sürpriz oldu'' dedi. 
     Genç futbolcu, kendisini milli takıma çağıran Fatih Terim'e teşekkür ederek, ''17 yaşında A milli olmak benim için çok güzel. Hocama çok teşekkür ediyorum. Burada elimden gelenin en iyisini yaparak, hocamı mahcup etmeyeceğim. Kendime güveniyorum'' diye konuştu. 
     Alman Futbol Federasyonu'nun, kendisine Alman Milli Takımı'nda oynamayı teklif ettiğini anlatan Nuri, şöyle devam etti 
     ''Ben onlara Türk Milli Takımı'nda oynamak istediğimi söyledim. Dortmund'da mutluyum, ama A milli takım için Türkiye'yi seçtim dedim. Buraya geldiğim için çok mutluyum. Oynarsam güzel olur, ama oynamasam da burada bulunmak benim için çok güzel bir olay. Benim yaşımda, 17 Yaş Altı takımında oynayan arkadaşlarımın da hedefi bir gün A Milli Takım'da oynamak. O takımdan birçok arkadaşımın gelecekte A Milli Takım'da oynayacağına inanıyorum.'' 
     
     ''EN BÜYÜK HAYALİM İNGİLTERE'DE OYNAMAK'' 

     Nuri, en büyük hayallerinden birinin İngiltere'de de futbol oynamak olduğunu söyledi. 
     Borussia Dortmund ile 2009 yılına kadar sözleşmesi olduğunu hatırlatan Nuri, ''2009'a kadar tekliflerle ilgilenmiyorum. O zamana kadar en büyük hedefim Dortmund'da ilk 11'de forma giymek, ama en büyük hayallerimden biri Emre ağabey gibi İngiltere'de oynamak'' diye konuştu. 
     
     EMRE ''NURİ ÇOK ŞEYLER YAPACAK'' 

     Emre Belözoğlu da Nuri'nin A Milli Takım'da çok şeyler yapacağına inandığını söyledi. 
     Kendisinin 19 yaşında A Milli Takım'a seçildiğini ifade eden Emre, şunları kaydetti 
     ''Nuri benden daha erken milli takıma geldi. Önünde uzun bir zaman var. İnşallah çok başarılı olur. Türk futbol tarihinin ilklerine imza attı. Daha çok güzel şeyler yapacaktır. Bu yaşta milli takıma seçilmek ayrı bir gurur. O'nun adına çok sevindim.'' Emre, 17 Yaş Altı Milli Takımı'nın Peru'daki maçlarını izlediğini de belirterek, ''O takımda çok iyi futbolcular var. Peru'daki yürekten mücadeleleri için onlara teşekkür ediyorum'' dedi. 
     Uzun bir rehabilitasyon dönemi geçirdiğini, şu anda durumunun daha iyi olduğunu anlatan Emre, ''2-3 güne kadar takımla çalışmalara başlarım. Şu anda yüzde yüz hazır değilim. Fatih hocam ile konuştuk, Almanya maçında oynamayacağım. Arnavutluk maçında oynamak içinse elimden gelen her şeyi yapacağım'' diyerek sözlerini tamamladı. 
     Bu arada, Nuri Şahin ve Emre Belözoğlu'na basın kuruluşlarından çok fazla özel röportaj talebi geldiği, Milli Takımlar Teknik Direktörü Fatih Terim'in, bu nedenle iki oyuncunun basın toplantısı yapması kararı aldığı öğrenildi. 

     
</TEXT>
</DOC>
