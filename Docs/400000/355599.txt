<DOC>
<DOCNO> 355599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun02.html </URL>
<DATE> 2005/06/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Musul'da intihar saldırısı 6 ölü, 8 yaralı... 
</HEADLINE>
<TEXT>

     Irak'ın kuzeyindeki Musul kentinde bir bölge emniyet müdürlüğünde meydana gelen patlamaya, intihar saldırısının yol açtığı bildirildi. Saldırıda en az 6 kişinin öldüğü, 8 kişinin yaralandığı kaydedildi. 
     Musul'un merkezindeki işlek çarşı bölgesinde bulunan iki katlı emniyet binasında sabah işbaşı saatlerinde meydana gelen patlamada, bir bölümü yıkılan binanın enkazı altında arama çalışmaları sürerken, can kaybının artmasından endişe ediliyor. 
     Bir polis yetkilisi, intihar saldırganının, bölgedeki bir markete karpuz taşır gibi görünen kamyonetini, emniyet binasının hemen önünde infilak ettirdiğini söyledi. 
     Güneydeki Kerkük kentinde de eşzamanlı bir dizi bombalı saldırı düzenlendi. Kerkük'te bir polis kontrol noktasında bomba yüklü araçla düzenlenen intihar saldırısında, 7 polisin yaralandığı açıklandı. Kentteki bir başka bombalı saldırıda da 4 Amerikan askerinin yaralandığı haber verildi. 
     Bu arada, Bağdat'ta emniyet yetkilisi Albay Riyad Abdülkerim'in işine giderken uğradığı suikastta öldüğü bildirildi. 
     Felluce kentinde de bir Irak askeri devriyesine roket saldırısı düzenlendiği, saldırıda ölen ya da yaralananlar olduğu duyuruldu, ancak ayrıntı verilmedi. 
     
</TEXT>
</DOC>
