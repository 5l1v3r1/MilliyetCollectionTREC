<DOC>
<DOCNO> 390074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun08.html </URL>
<DATE> 2005/10/27/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Dünya Ticaret Merkezi'nin sahibi, 1993'te saldırıda suçlu bulundu 
</HEADLINE>
<TEXT>

     New York’taki bir mahkeme jürisi, 11 Eylül 2001 terörist saldırılarında yerle bir olmadan 8 yıl önce 6 kişinin ölümü ve yaklaşık 1000 kişinin yaralanması ile sonuçlanan Dünya Ticaret Merkezi’ne yönelik bombalama eyleminde binanın sahibi olan Port Authority şirketini ihmalden suçlu buldu. 
     Dünya Ticaret Merkezi binasının garajındaki düzenlemeleri uygun şekilde yapmadığı için teröristlerin yarım ton ağırlığındaki patlayıcıları garaja yerleştirebildikleri sonucuna varan 6 kişilik mahkeme jürisi, Port Authority’yi ihmalle suçladı. 
     Mahkemede 4 hafta süren duruşmalar sonunda jürinin karara varmasının sadece 1 gün aldığı belirtilirken, uzmanlar bu karara dayanılarak şirkete yönelik pek çok tazminat davasının açılabileceğini kaydediyorlar. 
     Port Authority yetkilileri, saldırıdan 12 yıl sonra verilen kararı temyize götüreceklerini açıklarken, davacı avukatların şirketin ihmaline yönelik en büyük delil olarak yine şirket tarafından 1985 yılında hazırlanan ve İkiz Kuleler’in garajının bir terörist saldırı için uygun olduğu sonucuna varılan bir raporu gösterdikleri ifade ediliyor. 
     Jüri üyeleri, bu rapora rağmen gerekli düzenlemeleri yüksek maliyetinden dolayı yapmaktan kaçınan şirketi, bombalama eyleminden kaynaklanan suçun yüzde 68’inden sorumlu tutarken, Port Authority yetkilileri kararı "kurbanın suçlanması" olarak yorumladılar. 
     Bu arada, söz konusu saldırının aynı binalara yönelik 11 Eylül saldırılarının gölgesinde kalmasına rağmen kendi başına yeterince korkunç bir saldırı olduğu üzerinde duruluyor. 
     İkiz Kuleler’e, 1993 yılında öğlen saatlerinde düzenlenen terörist saldırı sonucu meydana gelen patlamada ölen ve yaralananların yanı sıra binaların elektriği kesilmiş, acil çıkış sistemi çökmüş ve saldırı tüm New York’ta korku yaratmıştı. 
     
</TEXT>
</DOC>
