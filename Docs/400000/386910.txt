<DOC>
<DOCNO> 386910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/soneko03.html </URL>
<DATE> 2005/10/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
ATO Başkanı Sosyal güvenlik açıkları 84.2 milyar dolara ulaştı 
</HEADLINE>
<TEXT>

     Ankara Ticaret Odası ATO Başkanı Sinan Aygün, sosyal güvenlik açıklarının 1994 yılından bu yana 30 ERDEMİR, 13 TELEKOM ve 20 TÜPRAŞ yuttuğunu bildirdi. 
     Aygün, yaptığı yazılı açıklamada, Türkiye'nin en büyük kara deliklerinden biri olan sosyal güvenlik açıklarının, 1994 yılından bu yana 84.2 milyar dolara 113.6 katrilyon TL ulaştığını belirtti. 
     ERDEMİR'in 2 milyar 770 milyon dolara, Türk Telekom'un 6.55 milyar dolara, TÜPRAŞ'ın ise 4.14 milyar dolara satıldığını hatırlatan Aygün, ''Sosyal kara delik, 30.4 ERDEMİR, 12.8 Türk Telekom, 20.3 TÜPRAŞ yuttu'' açıklamasında bulundu. 
     Yıllardır sözü edilen sosyal güvenlik reformunun bir türlü hayata geçirilemediğini de ifade eden ATO Başkanı, SSK, Emekli Sandığı ve Bağ-Kur açıklarının, yatırıma ayrılması gereken kaynakları da kuruttuğunu vurguladı. 
     
     895 BİN KİŞİYE İŞ YARATILABİLİRDİ 
     Hazine Müsteşarlığı'nın verilerine göre, bir kişiye istihdam yaratabilmek için 127 milyar liralık yatırıma ihtiyaç olduğuna işaret eden Aygün, sosyal güvenlik açıklarına giden parayla yaklaşık 895 bin kişiye istihdam olanağı yaratılabileceğini belirtti. 
     11.6 katrilyon lira ile dar gelirlilere yönelik 2.5 milyon adet sosyal konut, 1 milyon 890 bin adet sağlık ocağı ya da 24 derslikli 56 bin 700 adet okul yapılabileceğini de kaydeden ATO Başkanı, açığa giden paranın 8 bin 414 kilometre otoyol ya da 8 bin 49 kilometre çift hatlı demiryolu maliyetine de denk geldiğine dikkat çekti. 
     Aygün, açıklamasında daha sonra şu görüşlere yer verdi 
     ''113.6 katrilyon liralık sosyal güvenlik açığı 21 adet Atatürk Barajı, 2 bin 283 adet Boğaz Köprüsü, 2.6 GAP Projesi demektir. 32 milyar dolarlık dev bir kalkınma projesi olan GAP yeterli ödenek ayrılamadığı için henüz tamamlanamadı.'' 
     
     SOSYAL GÜVENLİK AÇIKLARI 
     ATO'nun açıklamasına göre, 1994-2004 döneminde SSK 14 katrilyon 948 trilyon Lira, Emekli Sandığı 25 katrilyon 196 trilyon 200 milyar Lira, Bağ-Kur da 17 katrilyon 52 trilyon 460 milyar lira açık verdi. 
     3 kuruluşun bütçelerinin 2005 yılında da 25 katrilyon lira açık vereceği öngörüsü dikkate alındığında, sosyal güvenlik kuruluşlarının 1994-2005 dönemindeki açık toplamı 82 katrilyon 196 trilyon 660 milyar liraya yükselecek. 
     Yıllar itibarıyle ortalama döviz kuruyla, 84 milyar 213 milyon dolara ulaşan sosyal güvenlik açığı, günümüz kurlarıyla da Türkiye'nin önüne 113.6 katrilyon liralık bir fatura çıkarıyor. 
     
</TEXT>
</DOC>
