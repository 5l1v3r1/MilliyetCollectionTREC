<DOC>
<DOCNO> 397555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/yazar/sazak.html </URL>
<DATE> 2005/11/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Özkök'ün süresi 
</HEADLINE>
<TEXT>


Şemdinli sonrası tartışmaları -bugünkü manzara 1 Mart tezkeresi öncesi duruma nasıl da benziyor diye- hayretle izliyoruz. 
ABD Irak'ı işgale hazırlanırken Türkiye'nin ulusal güvenliğinden sorumlu kurumlardaki sivil ve askeri kanat MGK dahil, ortak siyaset üretmekten uzaktı. Yanı başımızda patlayacak savaşta 'kimin ne istediğini' anlayabilmek güçtü. Krizi yönetecek kadrolar arasında 'güvensizlik' boyutuna kadar gidecek ciddi görüş ayrılıkları yaşanıyordu. Washington'da verilen 'sözler' hükümet dışındaki odakları temkinli olmaya itiyor ancak bu tutum Ankara'nın gerçekte ne yapmak istediği konusunda iç ve dış kamuoyunu tedirgin ediyordu. 
Kuzey Irak'a geçişte ABD birliklerine verilecek izin ve Türk Silahlı Kuvvetleri'nin sınırının kaç kilometre ötesinde konuşlanacağına ilişkin 'mutabakat zaptı' haftalar süren müzakerelerin sonunda oluşturulmasına karşın Meclis'teki oylamaya 48 saat kala Kara Kuvvetleri Komutanı'nın 'Rahatsızız' sözü dalgalanmaya yol açtı. 
Hükümetin tezkeresi geçmedi. Türkiye savaşın dışında kaldı. 
Bize göre iyi de oldu, o sayede AB ile müzakere yolu açıldı, Silahlı Kuvvetler, Irak'taki 'iç savaş'a dahil olmaktan, 'işgal ordusu' gibi gözükmekten kurtuldu. Kazara 1 Mart tezkeresi içtüzüğüne takılmasa Kuzey Irak süreci çok farklı oluşabilirdi. Çünkü askeri ve sivil otoritenin gerçekte ne istediği tam netleşmedi. İleride tarihi yazanlar, 1 Mart 2003'teki kararın ne anlama geldiğini daha iyi sorgulayacaklar. 
Bugüne gelirsek... 
Şemdinli'deki bombalama olayları ardından askeri ve sivil otoritenin bölgeye bakışındaki farklılık, 'ikinci Susurluk' benzetmesine yol açan soruşturmanın seyrinden, Yüksekova'daki cenaze töreninde F-16'ların uçuşuna dek yansıyor. 
Güneydoğu üzerinden Türkiye'nin bütününe yansıması olası 'Kürt sorunu' tartışmalarını demokratik özünden uzaklaştırıp, şiddet yoluyla 'etno milliyetçiliğe' dönüştürmek isteyen çevrelerin kalkışmasını da önleyecek biçimde siyaset üretme ihtiyacı varken 'akla ziyan' gündem maddeleriyle uğraşılıyor. 
Genelkurmay Başkanı Hilmi Özkök'ün görev süresiyle ilgili tartışmanın zamanı mıdır Korkut Özal, bir yıl 'uzatma' formülünü ortaya attı. Özkök'ün süresinin uzatılması, seneye Genelkurmay Başkanı olacak Yaşar Büyükanıt'ın 'emekli edilmesi' sonucunu doğuracak. Bu senaryonun ikinci ayağında Hilmi Özkök'ün Çankaya adaylığı konuşuluyor. 
Hilmi Paşa açıklama yapmaya zorlanıyor. 
Türkiye gerilimli bir yıl olmaya aday 2006'ya huzursuz gireceğe benziyor. 



</TEXT>
</DOC>
