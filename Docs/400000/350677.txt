<DOC>
<DOCNO> 350677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko21.html </URL>
<DATE> 2005/06/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bankalardan turizme kredi dopingi... 
</HEADLINE>
<TEXT>

     Bankalar, turizm sektörüne özel kredi paketleri ile milyonlarca dolarlık destek veriyorlar. 
     2005 yılında Garanti Bankası 500 milyon dolar, İş Bankası 350 milyon dolar, Akbank 150 milyon YTL'nin üzerinde krediyi turizm firmalarına kullandırmayı hedefliyor. 
     Garanti Bankası KOBİ Bankacılığından Sorumlu Genel Müdür Yardımcısı Nafiz Karadere, AA muhabirine yaptığı açıklamada, KOBİ niteliğindeki turistik işletmelere özel geliştirdikleri turizm destek kredisinin, en düşük 2 bin ve en yüksek 150 bin dolar veya muadili YTL tutarında, 36 aya kadar vadeli kullanılabildiğini söyledi. 
     Karadere, kredinin en önemli özelliğinin esnek ödeme planıyla verilmesi ve geri ödemesinin sektörde nakit akışının gerçekleştiği Temmuz-Aralık ayları arasında taksitle yapılabilmesi olduğunu belirtti. 
     Nafiz Karadere, uygulamaya Şubat 2005'te başladıklarını ifade ederek, şöyle dedi 
     ''Şubat ayından bu yana paket kapsamında yaklaşık 500 işletmeye toplam 16 milyon dolar turizm destek kredisi kullandırdık. 2005 yılında, 50 milyon doları Turizm Destek Paketi kapsamında olmak üzere KOBİ niteliğindeki turistik işletmelere toplam 500 milyon dolar kredi sağlamayı hedefliyoruz.'' Turizmin 2004 yılında 16 milyar dolar döviz girdisi sağladığına ve özellikle AB sürecinin turizm firmaları için önemli fırsatlar barındırdığına dikkati çeken Karadere, şunları söyledi 
     ''Turizm, Türkiye'de ciddi atılımların eşiğinde. Garanti Bankası olarak, turizm sektörünün finansman ihtiyaçlarını karşılamak için uzun zamandır sektörle yan yana çalışıyoruz. 60 milyon dolarlık bölümü yeni yatırımlar için olmak üzere 2004'de turizm sektörüne 385 milyon dolar kredi sağladık.'' 
     
     İŞ BANKASI'NDAN TURİZM İHTİSAS ŞUBESİ 
     İş Bankası, turizm işletme kredisine 2005 yılı için toplam 350 milyon dolarlık kaynak ayırdı. 
     İş Bankası Kurumsal Pazarlama Müdürü Aydın Süha Önder, bu yıl Nisan ayında sunulan kredinin azami 250 bin dolar veya muadili YTL olarak kullanılabildiğini, vadesinin azami 12 ay ve YTL kredilerin aylık faiz oranının yüzde 1.50 olduğunu kaydetti. 
     Türkiye'de ilk kez Antalya'da turizm ihtisas şubesi açacaklarını, bu konuda hazırlıklarının sürdüğünü belirten Önder, ''İş Bankası için turizm sektörü özel önem taşımaktadır. İş Bankası turizm sektöründeki gelişmeleri yakından izlemeye devam etmektedir'' diye konuştu. 
     
     AKBANK'TAN BÖLGESEL ÖZELLİKTE KREDİ 
     Akbank Şirket Bankacılığı Pazarlama Müdürü Gökhan Ertürk de, turizm sektörünün ihtiyaçlarına özel olarak 2004 yılı sonunda yenilenen Turizme Destek Paketi avantajlarından, turizm sektöründeki tüm küçük işletmelerin yararlanabildiğini anlattı. 
     Ertürk, şunları söyledi 
     ''Turizme Destek Paketi için bankamızın yıllık ayırdığı bir fon kısıtlaması bulunmuyor. Turizm sektöründeki küçük işletmelere 150 trilyon liranın üzerinde kredi desteği vermeyi hedefliyoruz. Bugüne kadar yaklaşık 2 bin 800 işletmeye 115 trilyon lira kredi kullandırdık.'' Ertürk, bölgesel özellikler göz önünde bulundurularak farklı vade ve ödeme zamanı belirlendiğini, örneğin Bursa'daki kış turizmi ile Antalya'daki yaz turizmine hazırlık amacıyla kullandırılacak kredilerin geri ödemesiz dönemi ve vadesi sezon özelliklerine göre farklılaştırıldığını söyledi. 
     Gökhan Ertürk, ''38 sektörle ilişkili ve önemli değer yaratan iş kollarında biri olan turizm sektöründen alacağımız geri dönüşler son derece önemli. Banka olarak, ülkemiz açısından bu denli önem taşıyan bir sektörü desteklememiz gerektiğine inanıyoruz'' şeklinde konuştu. 
     
     FİNANSBANK'TAN, 300 MİLYON DOLAR YATIRIM KREDİSİ 
     Finansbank İşletme Bankacılığı Genel Müdür Yardımcısı Bekir Dildar, 36 aya varan vade imkanı sunan Turizm Destek Paketi kapsamında, KOBİ'lere 2005 yılı itibariyle toplam 50 milyon dolarlık finansal kaynak sağladıklarını bildirdi. 
     Turizm sektörünün döviz ve istihdam katkısına dikkat çeken Dildar, ''Turizmin dünya ticaretinde petrolden sonra ikinci sırada yer alması Finansbank'ın bu sektöre özel hizmet vermesinin başlıca sebeplerindendir'' dedi. 
     Finansbank Kurumsal Bankacılık Genel Müdür Yardımcısı Yağmur Şatana da, turizm sektörüne ilgilerinin son dönemde turizm yatırımlarının hızlanmasıyla arttığını belirterek, şunları kaydetti 
     ''İki yılda 300 milyon doları aşan orta-uzun vadeli 7 yıla varan yatırım kredisi veren bankamız, diğer ürünlerdeki kredi hacmi ile de kredili 327 adet müşterimizde 350 milyon dolar kredi hacmi taşımaktadır.'' 
     
     TEB-BNP PARIBAS ORTAKLIĞI 
     TEB Ticari Bankacılık Grubundan Sorumlu Genel Müdür Yardımcısı Turgut Boz, Türkiye ekonomisine önemli gelir yaratan turizm sektörünün sahip olduğu gelişim potansiyeli ile bankacılık sektörü için de bir cazibe merkezi haline geldiğini vurguladı. 
     Turizm sektörüne, bankaların kredi verme bakışının son derece olumlu olduğunu ifade eden Boz, şunları söyledi 
     ''Turizm sektörüne özel olarak çalışmalarımız sürüyor. Önümüzdeki dönemde biz de bu sektöre yönelik bir ürün paketi çıkarmayı düşünüyoruz. 
     BNP Paribas ile ortaklığımız sayesinde artık önemli bir fon yaratma kapasitesine sahibiz. Gerek yeni ortağımızın sağladığı fon ve bu ortaklık sonucu yabancı diğer kuruluşların sağladığı orta ve uzun vadeli kaynakları firmalarımızla paylaşacağız.'' Şekerbank Ticari Bankacılık Pazarlama Birim Müdürü Selda Togay ise, esnek geri ödeme imkanı sağlayan turizm destek kredisi uygulamasına Ocak ayında başladıklarını, özellikle turizmin KOBİ'si olarak değerlendirilen 2 ve 3 yıldızlı oteller, apartlar, pansiyonların tadilatına yönelik kredi kullandırıldığını kaydetti. 
     
</TEXT>
</DOC>
