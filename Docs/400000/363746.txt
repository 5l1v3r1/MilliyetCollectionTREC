<DOC>
<DOCNO> 363746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/dunya/adun.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır vuruldu 
</HEADLINE>
<TEXT>


Barış zirvelerine ev sahipliği yapan Mısır'ın tatil beldesi Şarm El Şeyh, El Kaide terörüne hedef oldu. Gecenin en hareketli saatinde eşzamanlı düzenlenen 3 bombalı saldırı, Mısır'ın cennet beldesini cehenneme çevirdi 

DIŞ HABERLER SERVİSİ 


11 Eylül 2001'de New York ve Pentagon'un hedef alınmasıyla başlayan, İstanbul ve Madrid'den sonra 7 Temmuz'da Londra'yı vuran El Kaide terör dalgası, dün de Mısır'ın turistik beldesi Şarm El Şeyh'i hedef seçti. Şarm El Şeyh'te 3 ayrı noktada hemen hemen aynı anda meydana gelen 3 ayrı bombalı saldırıda 9'u turist 88 kişi öldü, 23'ü ağır 200 kişi yaralandı. 
Mısır'da bugüne kadar düzenlenen en kanlı terör saldırılarını, El Kaide bağlantılı "Abdullah Azzam Tugayları, Doğu Akdeniz ve Mısır'daki El Kaide Örgütü" isimli bir grup üstlendi. 

İntihar saldırısı mı 
Dünya üzerinde hiçbir yerin tamamen güvenli olmadığını bir kez daha ortaya koyan patlamaların ilk ikisi, 01.15'te, Naama Koyu'ndaki 4 yıldızlı Ghazala Garden Oteli'nin önünde ve Eski Pazar'da bomba yüklü araçlarla düzenlendi. Bu saldırıların intihar eylemi olması ihtimalinin yüksek olduğu belirtildi. 
3. patlama ise bunlardan birkaç dakika sonra Naama'da Moevenpick Oteli yakınında bir otoparka bırakılan bavuldaki patlayıcının infilak etmesi sonucu meydana geldi. Saldırıların düzenlendiği saatte, barlar ve pazaryeri turistlerle doluydu. 

Onlarca işçi öldü 
Yabancı turistlerin gözde tatil yerlerinden olan beldedeki saldırılarda hayatını kaybedenlerin büyük çoğunluğunu, patlama sırasında Eski Pazar'da bir kafede oturan Mısırlı işçiler oluşturdu. 
2 İtalyan, 2 İngiliz, 1 Ukraynalı, 1 Rus, 1 Hollandalı, 1 Çek ve 1 Arap asıllı İsrailli olmak üzere 9 yabancı turistin öldüğü, aralarında 1 Türk, İtalya, Almanya, Suudi Arabistan, İngiltere, Rusya, Ukrayna, İsrail vatandaşlarının da bulunduğu 20 yabancının yaralı, bazı turistlerin de kayıp olduğu bildirildi. 
Saldırıların hemen ardından "Abdullah Azzam Tugayları, Doğu Akdeniz ve Mısır'daki El Kaide Örgütü" isimli grubun bir internet sitesinde yayımladığı açıklamada, "Mücahitler, Şarm El Şeyh'te, Haçlılara, Siyonistlere ve k fir Mısır yönetimine yıkıcı bir darbe indirdi. Bu operasyon, Irak, Afganistan, Filistin ve Çeçenistan'da Müslüman kanı akıtan dünya çapındaki şer güçlere karşı düzenlendi" denildi. 

Avrupa hedefte 
Öte yandan, Kasım 2003'te İstanbul'da, Mart 2004'te Madrid'de düzenlenen saldırılarla birlikte Londra'da 7 Temmuz'da 56 kişinin ölümüne yol açan saldırıları da üstlenen Ebu Hafs El Masri Tugayları, yeni hedeflerinin İtalya, Hollanda ve Danimarka olduğunu bildirdi. Örgüt, internette yayımladığı açıklamasında, "Yeni saldırılarımız, Allah'ın düşmanları için birer cehennem olacak" ifadesini kullandı. 

'Barış Kenti' harabeye döndü 

Kızıldeniz kıyısındaki tatil beldesi Şarm El Şeyh, aynı zamanda Mısır'ın Ortadoğu barışı çabalarında önemli bir sahne olarak dikkat çekiyor. Şarm El Şeyh, altın kumsallarıyla, kumarhaneleriyle, dalış noktalarıyla önemli bir turizm merkezi. 1967'de İsrail tarafından Sina Yarımadası'yla birlikte işgal edilen Şarm El Şeyh, 1979'da Mısır'a iade edilmişti. Bu tarihten sonra bölge İsrail turizminin cazibe merkezi haline geldi. Şarm El Şeyh, Devlet Başkanı Hüsnü Mübarek'in Ortadoğu barış zirveleri için seçtiği gözde bir mek n konumunda. UNESCO, 2002'de Şarm El Şeyh'i "Barış Kenti" ilan etmişti. 


Turistler dönüyor 


Güne saldırıların şokuyla başlayan turistlerin büyük bir bölümü Şarm El Şeyh'teki otellerinden ayrılarak ülkelerine döndü. Şarm El Şeyh'te Londra'daki terör saldırılarını yaşayan ve travmadan kurtulmak için gelen çok sayıda İngiliz turist bulunuyordu. 

El Kaide terörünün seyir defteri 

12 Ekim 2002 El Kaide'nin kolu İslam Cemaati'nin Endonezya'nın Bali Adası'nda düzenlediği bombalı saldırılarda 202 kişi öldü. 
16 Mayıs 2003 Fas'ın Casablanca kentinde düzenlenen 5 intihar saldırısında 32 kişi öldü. Saldırıyı, El Kaide bağlantılı Salafia Jihadia üstlendi. 
15 - 20 Kasım 2003 İstanbul'da 2 sinagog, İngiltere Konsolosluğu ve HSBC binasına düzenlenen intihar saldırılarında 62 kişi öldü. Saldırıları, Ebu Hafs El Masri Tugayları üstlendi. 
11 Mart 2004 Madrid'de 4 trende meydana gelen patlamalarda 191 kişi öldü. Saldırıları, Ebu Hafs El Masri Tugayları üstlendi. 
7 Ekim 2004 Mısır'ın Sina Yarımadası'nda Taba ve Ras Sitan tatil beldelerinde bombalı saldırılar düzenlendi, 10'u İsrailli 34 kişi öldü. Saldırıları Abdullah Azzam Tugayları üstlendi. 
7 Temmuz 2005 Londra'da 3 metro istasyonu ile bir otobüsteki patlamalarda 56 kişi öldü. Saldırıları Ebu Hafs El Masri Tugayları üstlendi. 


</TEXT>
</DOC>
