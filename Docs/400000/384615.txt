<DOC>
<DOCNO> 384615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/dunya/adun.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek bomba Kıbrıs 
</HEADLINE>
<TEXT>


KPK Eşbaşkanı Joost Lagendijk, Türkiye'nin AB'ye üyelik müzakerelerinin ilk aşamada rahat yürüyeceğini, ancak önümüzdeki birkaç yıl içinde patlayacak tek bombanın Kıbrıs olduğunu söyledi 

Güven Özalp - Brüksel 


Avrupa Birliği AB - Türkiye Karma Parlamento Komisyonu TKPK Eşbaşkanı Joost Lagendijk, müzakerelerin Kıbrıs konusu gündeme gelene kadar rahat yürüyeceğini belirterek, "Birkaç yıl içinde süreçte patlayacak tek bomba Kıbrıs'tır" dedi. 3 Ekim'de yaşananların AB'nin imajını zedelediğini söyleyen Lagendijk, "Avusturya, Avrupalı gibi davranmadı" dedi. 
Kıbrıslı Türklere yönelik izolasyonu sona erdirmek için iyi nedenler olduğunu söyleyen Lagendijk, "Bu konuda Rumlara yönelik baskı artacaktır" dedi. Türkiye'yle müzakerelerin ilk aşamada rahat yürüyeceğini söyleyen Lagendijk, "Önümüzdeki birkaç yıl içinde patlayabilecek tek bomba Kıbrıs'tır" diye konuştu. Bu "bombanın" etkisiz hale getirilmesi gerektiğini ifade eden Lagendijk, "Kimse Kıbrıs konusunda elini ateşe sokmak istemiyor. Herkes Kofi Annan'ın devreye girmesini bekliyor" şeklinde konuştu. "Bir yandan Birleşmiş Milletler'in BM devreye girmesini beklerken diğer yandan tanıma için bastırılamaz. Bu iki yaklaşım birbiriyle uyumlu değil" ifadelerini kullanan Lagendijk, AP'nin Ek Protokol'ün onayını erteleyerek, "Kıbrıs konusunda kaybolduğunu" söyledi. 

Avrupalı tavır değil 
3 Ekim sürecinde Avusturya'nın "Avrupalı gibi davranamadığını" söyleyen Lagendijk, 30 saat boyunca yaşananların AB'nin imajını zedelediğini belirtti. Müzakerelerin yürüyebilmesi için "güven temeli" oluşması gerektiğini belirten Lagendijk, "Eğer her ülke son dakikada ulusal çıkarları doğrultuda hareket ederse AB yürümez. Avusturya'nın tavrı gibi yaklaşımlar AB'yi çökertir" dedi. Lagendijk, AB üyelerinin attıkları imzalara sadık kalması gerektiğini söyledi. 

'Ada'nın tamamı Avrupa Birliği'ne aittir' 

SEFA KARAHASAN Lefkoşa 

Avrupa Parlamentosu AP Başkanı Josep Borrell, Kıbrıs sorununun son genişlemenin gerçekleştiği 1 Mayıs 2004'ten itibaren AB sorunu haline geldiğini vurgulayarak, "Bütün ülke AB'ye aittir" dedi. 
Avrupa Parlamentosu Başkanı Josep Borrell, dün ara bölgedeki Ledra Palace Otel'de bir basın toplantısı düzenleyerek, KKTC ve Kıbrıs Rum Kesimi'nde yaptığı temasları değerlendirdi. Kıbrıs sorununun, Rum tarafının AB'ye üye olmasıyla AB sorunu haline geldiğini belirten Borrell, sorunun çözüm adresinin ise Birleşmiş Milletler BM olduğunu belirtti. Borrell, "Kıbrıs sorunu BM çatısı altında çözülecektir. Biz, müzakerelerin en kısa sürede BM gözetiminde başlaması gerektiğine inanıyoruz. Ancak AB de, bu sürecin bütününde hazır bulunacak ve süreci izleyecektir" diye konuştu. Borrell, Rum tarafının AB üyeliği süreciyle Kıbrıs sorununun çözüm sürecinin birbirinden farklı ve bağımsız süreçler olduğunu savundu. 


</TEXT>
</DOC>
