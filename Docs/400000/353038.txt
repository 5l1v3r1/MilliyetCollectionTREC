<DOC>
<DOCNO> 353038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur15.html </URL>
<DATE> 2005/06/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Trabzon'da dans eden Turkcell ekibine, cemaatten tepki 
</HEADLINE>
<TEXT>

     Bahadır ÖKTEM TRABZON, DHA 

TRABZON’da, Turkcell TIR’ındaki dansçıların öğle namazı sırasında gösteri yapması, İskenderpaşa Camii’ndeki cemaati kızdırdı. Namaz bitiminde camiden çıkan bazı kişiler, Turkcell ekibine tepki göstererek sözlü sataşmada bulundu. Olay, polisin araya girmesiyle büyümeden önlendi. 
     Yeni ürünlerini tanıtmak amacıyla Türkiye turuna çıkan ve bugüne kadar birçok kenti dolaşan Turkcell’e ait TIR, bu sabah Rize’den Trabzon’a geldi. Atatürk Alanı'ndaki Belediye binası önüne parkeden TIR’da, Turkcell ürünlerinin tanıtımının yanı sıra, müzik eşliğinde 3 kız 2 erkek dansçı gösteri yapmaya başladı. Belediyenin bitişiğinde bulunan İskenderpaşa Camii’nde öğle ezanı okununca müzik kesildi, dans gösterileri de durduruldu. 
     Ezan bitiminden kısa süre sonra yeniden müzik eşliğinde dans gösterilerine başlanması, cemaati rahatsız etti. Namaz bitiminde camiden çıkanlardan bazıları, Turkcell ekibine tepki gösterdi. Dans ekibine sözlü sataşmalarda bulunanlar, araya giren diğer vatandaşlar ve olay yerine gelen polis ekiplerince sakinleştirilip uzaklaştırıldı. 
     Turkcell ekibi bu olayın ardından, her yarım saatte bir yaptıkları dans gösterisini iptal etti. Sadece ürün tanıtımının yapılacağı TIR, bu akşam Trabzon’dan ayrılarak Ordu’ya gidecek. 
     
</TEXT>
</DOC>
