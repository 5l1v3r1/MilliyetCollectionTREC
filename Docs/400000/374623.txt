<DOC>
<DOCNO> 374623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yasam/yas04.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'İnsanın beş hali'ni sinemaya aktaracak 
</HEADLINE>
<TEXT>


Türk sinemasının az ama öz yapıt veren yönetmeni Reha Erdem, yeni filmi 'Beş Vakit'te, 3 çocuğun büyüme sancılarını anlatacak. Erdem, 'Filmde ezan, zamanı belirleyen unsur' diyor 

Alin Taşçıyan 

"Korkuyorum Anne" adlı filminiz İstanbul Film Festivali'nde "İnsan Nedir " adıyla gösterildi, FIPRESCI Ödülü aldı... Sonra film ortadan kayboldu, neredeyse bir sene sonra Ankara Film Festivali'nde ortaya çıktı ismi değişmiş olarak. Aradaki o bir yılda neler oldu 
Filmi nasıl vizyona çıkaracağımızı bilemedik. Biz Atlantik Film film yapmayı biliyoruz, nasıl çıkarılacağını bilmiyoruz. "Kaç Para Kaç"ı tanıtamadık. 
Film gösterimden kalktı, 2 yıl sonra DVD'si çıkınca konuşulmaya başlandı, yerini buldu. Bunda da o hataya düşmeyelim derken başka bir deliğe yuvarlandık. Ama bu sezon şöyle ya da böyle çıkaracağız. 

Yeni filminiz "Beş Vakit"in çekimine ne zaman, nerede başlayacaksınız Konusu nedir 
24 Eylül'de motor diyeceğiz. Çanakkale Ayvacık arasında bir köyde geçiyor. O köyün ilahi bir havası var, orada yazdım. Zaman dışı bir yer. O köyde büyüme sancıları çeken 3 çocuğun hik yesi anlatılıyor. 13-14 yaşlarındalar. Özel tarama yaptık, yüzlerce çocuk araştırdık. 3 tane melek bulduk. Zaten öylesini arıyorduk. 

Başka kimler rol alacak filmde 
Sevinç Erbulak, Tilbe Saran, Köksal Engür, küçük bir rolde Ali Düşenkalkar var... 6 haftada tamamlanacak. 

Film de beş vakitte mi geçecek 
Evet. Filmde ezan meselesi dini anlamda değil zamanı bölen, belirleyen unsur olarak var... Beş mevsim, beş durum, insanın beş hali üzerine bir film. Hem yumuşak bir doğa filmi hem de sert durumların olduğu bir film. 

Düşüncenin performans alanı 
3 filminiz de birbirinden tarz olarak farklı. Bunda da yeni bir stil mi var 
Aynı şeyi bir daha yapmayı sevmiyorum. Bu filmin de daha farklı bir ritmi olacak. Bundan sonra yapacağım film daha da farklı olacak. Çok mütevazı koşullarda yapacağız. Kültür Bakanlığı'ndan küçük bir yardım aldık. FIPRESCI ve Adana Altın Koza Film Festivali'nden 2 para ödülü kazandık. Onları üst üste koyup çekeceğiz. 

Atlantik Film aynı zamanda bir reklam şirketi. Şirketin amacı bu muydu Film çekeceğiz, para kazanacağız, kazandığımızla yeni film çekeceğiz, ne kadar döndürebilirsek... 
Aynen buydu ve yapabildiğimiz için çok mutluyuz. "Kaç Para Kaç"a 1 milyon dolar koyduk, onun için kazanıp harcadık. "Korkuyorum Anne"ye o kadar biriktiremedik ama daha fazla harcadık. Fransız Ulusal Sinematografi Merkezi de destek oldu. 

Filmlerinize sinmiş, çok yoğun bir şekilde içlerine yoğrulmuş bir felsefe fark ediliyor... 
Bütün filmlerde benim dertlerim var. "A Ay"daki, bunu çok sonradan anladığımda dehşete kapıldım o küçük kız benim. Çünkü öyle bir çocukluğum vardı. Esas derdim, sinema olarak bu işin nasıl yapılacağı. Sinemanın öyle bir gücü var ki, müzikten, resimden, renkten, her şeyden oluşan .. Sinema, düşüncenin performans alanı. 

İlk filmimi rehberlikten kazanılan parayla çektim 

Sinemayla başlayıp nasıl reklamcı oldunuz 
Galatasaray Lisesi'ni bitirdikten sonra Fransa'da okudum geldim "A Ay"ı 1989 yaptım. İki arkadaşımın rehberlikten kazandığı paralarla çektik. Sağ olsun Onat Kutlar destek oldu. Sonra Bülent Erkmen "Reklam filmi çeker misin " dedi. "Tabii" dedim. Rakamları duydum, acayip paralar. İki tane "A Ay" bile çekilebilirdi Sonra reklam bana uygun değil dedim, bıraktım. "Aptal Kanatlar" adlı bir projem vardı, Fransa'da Jacques Pomonti çok sevdi. Derken battı. Acayip çalkantılar oldu. "A Ay"ı zor kurtardılar o şirketten. Öyle parasız kaldım ki, senaryoyu çoğaltmak için fotokopi param yoktu. Arkadaşım ve ortağım Ömer Atay, çok parlak bir reklam prodüktörüydü. Film çekelim diye başladık, buralara kadar geldik. 



</TEXT>
</DOC>
