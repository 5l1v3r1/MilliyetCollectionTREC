<DOC>
<DOCNO> 387920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun42.html </URL>
<DATE> 2005/10/19/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Saddam'ın kızına 'ABD işbirlikçisi' suçlaması 
</HEADLINE>
<TEXT>

     ''Çakal Carlos'' lakaplı Venezuelalı terörist Ilich Ramirez Sanchez'in avukatı olarak tanınan Fransız avukat Jacques Verges, Irak'ın devrik lideri Saddam Hüseyin'in yargılanmaya başladığı ilk günde İtalyan gazetelerinden Corriere della Sera'da yayımlanan demecinde Saddam'ın kızı Ragad'ın ABD'yle işbirliği içinde olduğunu öne sürdü. 
     Verges, Saddam'ın 42 akrabasından vekalet alarak Saddam'ın avukatlığını üstlenmiş olmasına karşın, 6 ay önce Saddam'ın kızı Ragad tarafından vekaletinin iptal edilmesinin ''ilginç'' olduğuna işaret ederek, şöyle konuştu 
     ''Bu anlaşılmaz bir seçimdir. Zira bu seçimle, savunma zayıflatılmış, bu davanın hangi koşullarda gerçekleştirildiğine dair dünya kamuoyunu duyarlılaştırma imkanı sıfıra indirgenmiştir. Bana Saddam ailesinden 42 kişi tarafından vekalet verilmişti. Onlarla temas kurmak için Suriye, Lübnan ve diğer Arap ülkelerine seyahatlerim oldu. Aniden yeni avukatlar ortaya çıktı. Netice itibarıyla da Saddam tek bir Iraklı avukat tarafından savunuluyor. En azından cesur birisi olmasını ümit ediyorum.'' Verges, ''Saddam'ın kızının babasının mahkumiyetini görmekten mutluluk duyacağını mı söylemek istiyorsunuz '' sorusuna ise şu şekilde yanıt verdi 
     ''Niyetleri yargılama huyum yoktur. Ama olaylar her şeyi net biçimde gösteriyor. Saddam'ın akrabaları sanıkla iletişim kuramıyorlar. Mektup yazıyorlar ama bunlar Saddam'ın eline ulaşmıyor. Ragad ise ABD dostu bir ülke olan Ürdün'de yaşıyor. 
     Kimi avukatlar, parasal sorunlar nedeniyle bu işten uzak tutuldular. Kimileri ise ABD'nin baskıları üzerine geri çekildiklerini açıkladılar. Bu davanın sonucu çoktan yazıldı. İbret verici bir ceza verilecek, tartışmalar da Batı'nın işbirlikçililik oyunlarıyla ilişkisi bulunmayan suçlarla sınırlı tutulacak.'' 
     
     ''SADDAM DAVASI, GÖRÜLMEMİŞ BİR HUKUKİ BARBARLIK ÖRNEĞİ'' 
     Irak'taki mahkemede her şeyin göstermelik olduğunu savunan Verges, ''Saddam davasının, görülmemiş bir hukuki barbarlık örneği olduğunu'' söyledi. 
     Fransız avukat, ''siz olsaydınız ne tür bir strateji izlerdiniz '' sorusuna da, ''Mücadele edilmesi gereken en önemli şey bilgi konusu. Saddam kamuya açık biçimde yargılanmıyor. Savunmanın ensesine silah dayanmış durumda. Benim bu davayı üstlenmem, ancak diğer avukatların işten çektirilmesi durumunda söz konusu olabilir'' yanıtını verdi. 
     
</TEXT>
</DOC>
