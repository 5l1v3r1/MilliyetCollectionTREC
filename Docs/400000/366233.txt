<DOC>
<DOCNO> 366233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/ekonomi/eko05.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bozuklukların yüzde 68'i kuruş 
</HEADLINE>
<TEXT>



Hazine, 26 Temmuz itibariyle yeni madeni paraların piyasaya verilme oranının yüzde 68.2 olduğunu açıkladı. Hazine'den yapılan açıklamada, YTL'ye geçişle Darphane'nin 1 milyon 255 milyon 800 bin adet yeni madeni para basıldığı hatırlatılarak, bu paraların etkin dağıtımı ve eski madeni paraların daha hızlı toplanması konularında çeşitli çalışmalar yapıldığı kaydedildi. 
Bu kapsamda perakende ve hizmet sektörlerinde faaliyet gösteren işletmeler ve bankalarla protokoller imzalandığı belirtildi. Açıklamada şöyle denildi 
"Anılan protokoller çerçevesinde süpermarketler ve esnaf federasyonları, biriktirdikleri eski madeni paraları haftada bir gün, çalıştıkları bankaya veya PTT'ye teslim edecekler. Bankalar ve PTT ise bu paraları Merkez Bankası üzerinden veya doğrudan Darphane'ye ulaştıracaklardır. Darphane, eski madeni paraları eriterek yeni madeni para veya hatıra para basımında kullanacak. Sözkonusu protokoller uyarınca bankalar ve isteyen süpermarketler eski madeni paraları yenileriyle değiştirecekler." 

Uyarı panoları asılacak 
Bankaların, süpermarketler ve federasyonlara bağlı esnafın, şubelerine ve işyerlerine asacakları panolarla, eski madeni paraların kullanım süresinin 31 Aralık'ta dolacağını, "Dikkat süre doluyor, elinizdeki eski madeni paraları yenileriyle değiştirin" içeriğiyle duyuracakları belirtildi. 


</TEXT>
</DOC>
