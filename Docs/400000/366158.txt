<DOC>
<DOCNO> 366158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur09.html </URL>
<DATE> 2005/08/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dikkat Ağustos, sağanak yağışla geliyor... 
</HEADLINE>
<TEXT>

     
Yaz güneşine 3 gün ara... Ağustos ayı sağanak yağışla geliyor, yeni haftanın ilk üç günü iç ve kuzey bölgelerde sağanak yağış geçişleri görülecek. Yağışların, bugün Doğu Akdeniz'in doğusu ile Doğu Karadeniz'in doğusunda etkili olması bekleniyor. İstanbul ile Erzurum yarın ve çarşamba günleri sağanak yağış altında. Adana ise bugün ve yarın sağanak yağışlı... 
     Devlet Meteoroloji İşleri Genel Müdürlüğü verilerine göre, yağışlar öğle ve akşam saatlerinde kısa süreli ve lokal olacak. 
     Hava sıcaklığı yağış alan yerlerde biraz azalacak, diğer yerlerde önemli bir değişiklik olmayacak. Önümüzdeki 3 günde en düşük ve en yüksek hava sıcaklıkları şöyle İstanbul 23 27, Ankara 18 30, İzmir 25 35, Adana ve Antalya 24 32, Erzurum 10 27, Trabzon 23 27, Diyarbakır 20 37. 
     Bugün İç Anadolu, Batı Akdeniz'in iç kesimleri, Doğu Akdeniz, Doğu Karadeniz ve Doğu Anadolu'nun kuzeyi ile Ordu, Tokat, Bolu, Düzce, Afyon ve Kütahya çevrelerinde sağanak ve gök gürültülü sağanak yağış bekleniyor. Yağışlar, Doğu Akdeniz'in doğusu ile Doğu Karadeniz'in doğusunda etkili olacak. 
     Yarın Marmara, Karadeniz'in tamamı, Doğu Akdeniz, İç Anadolu'nun doğusu ve Doğu Anadolu'nun kuzeyinde sağanak yağış görülecek. Yağışlar özellikle Doğu Karadeniz'de etkili... 
     Çarşamba gününü Marmara'nın doğusu, Karadeniz'in tamamı ve Doğu Anadolu'nun kuzeyi yağışlı geçirecek... 
     Perşembe günü ise Marmara'nın doğusu, Batı Karadeniz'in kıyısı, Orta ve Doğu Karadeniz, Erzurum-Kars bölümü ve Sivas çevresi sağanak yağış altında... 
     
</TEXT>
</DOC>
