<DOC>
<DOCNO> 378665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko40.html </URL>
<DATE> 2005/09/15/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Unakıtan Tüpraş'ın yüzde 14.76'sı için verilen fiyat en iyi fiyattır 
</HEADLINE>
<TEXT>

     Maliye Bakanı Kemal Unakıtan, Tüpraş'ın 6 ay önce borsada satılan yüzde 14.76'lık hissesiyle ilgili iddialar için ''456 milyon dolar, o an en iyi fiyat, en iyi değerdir. Bu hisseleri o zaman satmasalardı, bugün bedavaya gidecekti'' dedi. 
     Unakıtan, özelleştirme uygulamaları hakkında düzenlediği basın toplantısının ardından gazetecilerin sorularını yanıtladı. 
     Tüpraş'ın yüzde 14.76'lık hisse satışına ilişkin bir soru üzerine Unakıtan, kendilerinin özelleştirme yaparken, bunu en iyi şekilde gerçekleştirme gayreti içinde bulunduklarını söyledi. 
     Yüzde 14.76'lık hissenin borsada satıldığına dikkat çeken Unakıtan, 'O hisseler kimdedir Kimsenin de bildiğini zannetmiyorum. Her gün el değiştiren, satılan hisseler bunlar. Ama o an bu fiyat en iyi fiyat, en iyi değerdir'' diye konuştu. 
     6 ay önce söz konusu satış yapıldığında, gazetelerin 'Bir defada 4 milyon dolar kasaya girdi' diyerek kendilerini tebrik ettiğini kaydeden Maliye Bakanı, şunları söyledi 
     ''6 ay geçti. 6 ay sonra her şey, Türkiye, dünya değişiyor. 6 ay sonrayı görmek, tahmin etmek, değer biçmek kimsenin haddi değildir. Mümkün değildir. Kimse Özelleştirme İdaresi'ne çamur atmasın. Kim ne derse desin, yaptığımız işin en iyisini yaptık. Bugün de aynı şeyi yaparız.'' 
     
     KOÇ, BU FİYATI BİLİYOR MUYDU 
     SPK'nın da daha önceki kararlarında ''bu tür satışların piyasanın allak bullak olmaması için bildirerek yapılmamasını istediğini'' belirten Unakıtan, şöyle devam etti 
     ''Bugün bunu alan Koç dahi, bugün bu fiyata alacağını biliyor muydu Gidin Mustafa Koç'a sorun bakalım. O günkü şartlarda, bu en iyi satış mı En iyi satış. 
     Ayrıca bugün yüzde 51'lik satış, normal hisse satışı değil. Yönetim hakkını satıyorsunuz. Bu, yüzde 51'e verilen para değil. Tüpraş'ın yönetim hakkına verilmiş paradır. Ben eminim, Tüpraş'ın yüzde 65'i de satılsa, gene aynı para verilirdi. Tüpraş'ın hisseleri dün 29 binmiş, bugün 24 bin. Bu şekilde bütün hisseler, bu fiyata göre gider, gitmeli mantığının sakatlığı ortaya çıkar. 
     Ben tam tersi Özelleştirme İdaresi'ni kutluyorum. Bu hisseleri o zaman satmasaydılar bugün onun içinde gidecekti, bedavaya gidecekti. Ayrıca 4 milyon dolar oldu. Onları kutluyorum.'' Bu arada söz alan Özelleştirme İdaresi Başkanı Metin Kilci de yüzde 14.76'lık satışın sermaye piyasası mevzuatına göre yapıldığını ifade etti. Söz konusu mevzuata göre İMKB'ye bildirim yapıldığını, SPK'dan da geç bildirim yapıldığına dönük kendilerine bir uyarı gelmediğini vurgulayan Kilci, ''Bu işlemde bütün düzenlemelere ve kurallara uyulmuştur'' açıklamasında bulundu. 
     
     TELEKOM ÖZELLEŞTİRMESİ 
     Maliye Bakanı Unakıtan, Danıştay'ın Telekom'un özelleştirilmesi konusunda iptal kararı vereceği yolunda beklentiler olduğunu belirten bir basın mensubuna da ''Ben iptal kararı beklemiyorum. Onayın, uygun görüşün verileceğini düşünüyorum'' dedi. 
     Telekom'u uzun çalışmalar neticesinde özelleştirdiklerini kaydeden Unakıtan, hukuka dikkat ettiklerini ve işlemleri hukuka uygun yaptıklarını ifade etti. 
     Telekom'da 6.5 milyar dolar ile Türkiye'nin en büyük özelleştirmesini gerçekleştirdiklerini belirten Unakıtan, şöyle konuştu 
     ''Biz, 3 yılda 15 milyar dolar yabancı sermaye gelmesi lazım diyorduk. 6.5 milyar dolar bir işlemle geliyorsa, bu Türkiye için fevkalade önemlidir. Eğer biz, bu özelleştirmeyi başaramazsak Türkiye için fevkalade kötü olur. Hem özelleştirmeye güven ve istikrar bakımından, hem yabancı sermaye hem Türkiye'nin ekonomik büyüklükleri bakımından yanlış olur, kötü olur. Türkiye, bunun faturasını zor öder. 
     Burada B planı falan da yok. Ben sayın Bakanla da Ulaştırma Bakanı Binali Yıldırım konuştum. Ben böyle bir şey demedim dedi. 
     Telekom'un yüzde 55'inin halka arzedilmesi imkansız gibidir. Hesap mı bilmiyorsun, dayak mı yemedin derler. Yüzde 55'i halka arzla bu paraya satılmaz. Yazık, günah değil mi bu millete Birkaç milyar dolar eksik, hangi akla sığıyor. Halka arz, halka arz... Bu fiyatı bulamazsın. Yarı fiyatını bulursun.'' 
     
     ENAYİ MİYİZ BİZ 
     Maliye Bakanı Unakıtan, Tüpraş'daki yüksek değerin yönetim hakkı satışından kaynaklandığını yineleyerek, ''Erdemir'in yüzde 46'sını niye halka arz etmiyoruz Enayi miyiz biz Yönetim hakkını satıyoruz beyler. Para oraya gelecek. B planı, A planı, C planı yoktur. Yaptığımızın arkasındayız. İnanıyoruz. Danıştay'dan da bunun dönmeyeceğine inanıyoruz. Bu Türkiye'nin medarı iftiharı olacaktır. Karar verilirken de buna dikkat edileceğini umuyorum'' açıklamasında bulundu. 
     Unakıtan, Erdemir ihalesine ilişkin bir başka soru üzerine de milyar dolarların büyük paralar olduğunu belirterek, basın mensuplarına ''Siz üst üste dizilmiş 1 milyar dolar gördünüz mü '' diye sordu. 
     Alıcıların bu paraları kazanıp geldiğini, kendilerinin de ''Parayı veren düdüğü çalar'' mantığıyla hareket ettiğini anlatan Maliye Bakanı, Tüpraş'daki fiyatın Erdemir'e etkisine ilişkin bir soruyu da ''Tüpraş ihalesi bizi sevindirdi. Alıcılar da Gitti paralar diyordur. Bana gelenler var. Renkleri biraz değişik. İhaleyi yapacağız. Orada ne değer bulursak, demek ki fiyatı buymuş deyip çıkıp gideceğiz'' şeklinde yanıtladı. 
     
     PETROL İŞ KONUSU 
     Maliye Bakanı Unakıtan, ''Tüpraş için Petrol İş Sendikası'na bir teşekkür etmeyecek misiniz '' şeklindeki soruyu da 'Bana o mantık ters geliyor. İptal edilmezse bu parayı bulamazdık demek. Ya tersi olsaydı'' şeklinde yanıtladı. 
     Unakıtan, fiyatı öğrendiğindeki duygularını soran bir gazeteciye de ''Hissiyatlarım bana ait. Ama rakam beni oldukça memnun etti'' dedi. 
     Maliye Bakanı, yine Tüpraş'ın satışına ilişkin bir başka soruyu yanıtlarken de Türkiye'nin çok değiştiğini, Türkiye'ye güvenin arttığını, ülkenin iyi yolda olduğunu kaydetti. 
     Unakıtan, sözlerini şöyle sürdürdü 
     ''Türkiye, uçurumun kenarındaydı. Kendimizi methetmek gibi olmasın, ama eğer gelmeseydik, memur maaşları ödenemezdi. Bu kadar fark var işte. Aynı Türkiye, aynı insanlar, dağlar, ovalar yerinde, ama Türkiye'de yönetim değişti.'' Unakıtan, özel sektörden de Özelleştirme İdaresine, kendi mallarını satmaları teklifleri geldiğini ifade etti. 
     
     RAFİNERİ PROJESİ 
     Bu arada Tüpraş Genel Müdürü Hüsamettin Danış da bir soru üzerine, satın aldıkları alana 10 milyon tonluk rafine kurma projelerini, alıcılara tek tek anlattıklarını, yaptıkları yeni çalışmalarda, bu rafinerinin kendisini 5-5.5 yılda değil, 3 yılda geri ödeyeceğinin ortaya çıktığını bildirdi. 
     Danış, bu gelişmenin de fiyatı artıran bir unsur olduğunu belirtti. 
     
</TEXT>
</DOC>
