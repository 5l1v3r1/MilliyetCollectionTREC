<DOC>
<DOCNO> 374644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yazar/kohen.html </URL>
<DATE> 2005/09/01/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yeni gerilim kaynağı 
</HEADLINE>
<TEXT>


BAĞDAT'ta dün cereyan eden facianın sırf bir söylentinin sonucu mu, yoksa gerçekten planlanmış bir intihar saldırısı ile mi ilgili olduğu, henüz tam belli değil. 
Irak'ta h kim olan gergin ortam ve ardı arkası kesilmeyen saldırılar, bu olayda provokasyon olasılığının ciddiye alınmasına müsait. 
Ama nedeni ne olursa olsun, böyle bir trajedinin vuku bulmuş olması, sonuç olarak kötü. Bu olay, Irak'ta zaten giderek açılan Şii-Sünni uçurumunu daha da derinleştirecek. Hem de tam yeni anayasanın tamamlandığı ve ülkenin yeniden yapılanması yönünde çabaların yoğunlaştığı bir sırada... 

BU bakımdan yüzlerce insanın hayatına mal olan facia, kötü bir zamanda gerçekleşmiş sayılır. Bunun, 15 Ekim'de yapılacak referandumu etkilemesi ve gerek Sünni gerekse Şii toplumlarında anayasaya "hayır" demek niyetinde olan aşırı unsurların faaliyetlerini artırmasına yol açması olasılığı şimdi daha da büyük. 
Bu anayasanın Sünni liderlerin itirazları ve muhalefeti ile karşılaştığı malum. Her ne kadar farklı düşünen yani her şeye rağmen anayasanın kabul edilmesinden yana olan bazı Sünniler varsa da, öyle anlaşılıyor ki Sünnilerin çoğu referanduma "hayır" demek eğiliminde. Esasen, çoğunlukta oldukları 3 eyalette seçmenlerin üçte ikisinin "hayır" demesi, anayasanın geçersiz sayılması için yeterli. 
Bu olasılık gerçekleşirse, tekrar sıfır noktasına dönülecek, Irak'ın yeni siyasal statüsü için çalışmalara sil baştan başlamak gerekecek. Asıl tehlike, böyle bir durumda Sünnilerin bu kez Şii ağırlıklı hükümete karşı daha sert bir direnişe geçmesi ve karşılıklı sürtüşmelerin ülkeyi bir iç savaşın eşiğine getirmesidir. 

DÜNKÜ faciada "anayasa faktörü"nün payı nedir Bazı gözlemciler, Sünnilerin artık kendi istek ve beklentilerini karşılayacak bir siyasal yapı umudunu kaybettiklerini ve dolayısıyla her türlü eylemi de göze aldıklarını söylüyorlar. Sünni militanların son günlerde Şii hedeflerine karşı camiler dahil giriştikleri saldırılar da bunun bir göstergesi sayılıyor. 
Aslında bu tür eylemler, ülkeyi bölme riskini artırıyor. Anayasanın öngördüğü federalizm gevşek bir federal sistemi öngörüyorsa da, en azından Irak'ın toprak bütünlüğünü ve ulusal beraberliği garantiliyor. Eğer Şii-Sünni çatışmaları kızışır ve ülke gerçekten bir iç savaşa sürüklenirse, bu birliği sağlamak o zaman daha da imk nsızlaşır, ülke fiilen bölünür. Bir analistin belirttiği gibi, böyle bir durumda ülkeyi ancak ortaya çıkacak bir ulusal kahraman veya bir diktatör tekrar birleştirebilir ki, bu da hiç olacağa benzemiyor. 

BAĞDAT'taki dünkü olay, huzursuzluğun, güvensizliğin ve gerilimin ulaştığı noktada, referandumdan anayasaya "evet" çıksa bile, bunun uygulanmasının hiç de kolay olmayacağını da gösteriyor. Yani pratikte anayasanın öngördüğü sistemin hayata geçirilmesi için de, çeşitli etnik ve dinsel gruplar arasında asgari karşılıklı anlayış ve uyum gerekli. Şu sırada Irak'ta özellikle Sünnilerle Şiiler arasında görülen cinsten sürtüşmeler ve gerginlikler bırakın "üniter" devlet yapısını, federal sistemi dahi zor yaşatır... 
Bu bakımdan şimdi Irak'taki çeşitli etnik ve dinsel grupların liderlerine, sağduyu ve serinkanlılıkla davranarak, kendi halk yığınlarına doğru yolu göstermek sorumluluğu düşüyor. 
Doğru yol da, her türlü şiddetten uzak durmak ve anlaşmazlıkları diyalogla halletmektir... 



</TEXT>
</DOC>
