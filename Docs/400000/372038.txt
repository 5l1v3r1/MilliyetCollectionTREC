<DOC>
<DOCNO> 372038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/siyaset/siy05.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker'den 'Güneydoğu sorunu' raporu 
</HEADLINE>
<TEXT>


Askerin, Milli Güvenlik Kurulu'nun 'serbest müzakere' bölümünde PKK'nın son dönemdeki terör saldırılarını dile getirmesi bekleniyor 

BARKIN ŞIK Ankara 


Milli Güvenlik Kurulu MGK , Başbakan Recep Tayyip Erdoğan'ın bir grup aydınla gerçekleştirdiği ve "Kürt sorunu" nitelemesini ilk kez kullandığı görüşme ile merakla beklenen Diyarbakır gezisinden sonraki ilk toplantısını bugün yapacak. 
Toplantıya, Deniz Kuvvetleri Komutanı Oramiral Özden Örnek ve Hava Kuvvetleri Komutanı Orgeneral İbrahim Fırtına son kez katılacak ve kurul üyelerine "veda" edecek. 
Toplantıda, PKK'nın son dönemdeki terör saldırılarına ilişkin genel bir güvenlik değerlendirmesi yapılacağı ve konunun iç güvenlik bağlamında detaylı olarak ele alınacağı belirtildi. 
Erdoğan'ın Kürt sorunu tanımlamasıyla başlayan tartışmayla ilgili olarak askeri kanadın görüşlerinin, toplantının "serbest müzakere" bölümünde dile getirilmesi bekleniyor. 
Erdoğan'ın, askerlerin PKK ile mücadele için artırılmış yetkiler istediği bir dönemde yaptığı çıkışa ilişkin görüş ve hassasiyetlerin bu bölümde MGK gündemine getirileceği kaydedildi. 

Üyelere sunulacak 
Genelkurmay Başkanlığı'nca hazırlandığı kamuoyuna yansıyan "Güneydoğu Sorunu" başlıklı raporun da kurul üyelerine sunulması bekleniyor. Askeri kanadın toplantıda, "terör sorunu" çerçevesinde görüşlerini dile getireceği belirtiliyor. Yeni Milli Güvenlik Siyaset Belgesi MGSB yine gündeme alınmadı. 


</TEXT>
</DOC>
