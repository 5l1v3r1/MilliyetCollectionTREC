<DOC>
<DOCNO> 391580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/guncel/axgun02.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe filmde oynama izni alamadı, istifa etti 
</HEADLINE>
<TEXT>


Erzurum Devlet Tiyatrosu sanatçısı Rojin, Kürtçe çekilecek bir filmde oynamasına izin verilmeyince görevinden istifa etti 

KÜLTÜR SANAT SERVİSİ 

Erzurum Devlet Tiyatrosu sanatçısı Rojin Ülker, Iraklı yönetmen Hiner Salem'in Kürtçe çekilecek ve şimdilik adı "Davul" olarak belirlenen yeni filminde oynamasına, Tiyatro Müdürü Erkan Erdem'in izin vermemesi üzerine görevinden istifa etti. 
Erdem'in, kendisine sunulan oyunlarda oynamayı reddettiğini söylemesine itiraz eden Ülker, hiçbir oyunu reddetmediğini, "Müfettiş" adlı oyunda da erkek uşak Mişka rolünü üstlendiğini dile getirdi. 

'Hasta oynadım' 
"Antigone"da da oynamayı çok istediğini, daha sonra oyunun kaldırıldığını, yeniden sahnelenmesine karar verildiğinde de yerine başkasının alındığını dile getiren Ülker, şunları söyledi 
"Erkan Erdem'i anlamaya çalışıyorum. Benim orayla ilgim kalmadığı için satma derecesine gelmiş. Ben sadece çocuk oyununa itiraz ettim, o da filmden dolayı oldu. Bel fıtığı nedeniyle doktor raporum var, ama rapora rağmen sahneye çıktım. Doktor bunun çok tehlikeli olduğunu söylemişti. Ben de, sorumluluğu üstlendiğimi bildiren bir kağıt imzalayarak, o dönem sahneye çıkmıştım." 

'Rolü reddetti' 
1988'den bu yana Devlet Tiyatroları'nda çalıştığını pek çok oyunda emeği bulunduğunu söyleyen Ülker, geçimini de esas olarak müzikten sağladığını belirtti. 
Erdem ise, Ülker'in, "Müfettiş"teki rolü reddettiğini, bir çocuk oyununda sahne almayı da kabullenmediğini savundu. Erdem, "Tiyatroyu sevdiğini söylüyor ama oyunlarda rol almıyor. Ankara'da Antigone'nin başrolü teklif edilmişti, onu bile kabul etmedi. Ayrıca benim film için sözlü izin verdiğimi söylüyor. Bu konudaki kararı verecek olan merci ben değil, Ankara'dır" dedi. 



</TEXT>
</DOC>
