<DOC>
<DOCNO> 381875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun49.html </URL>
<DATE> 2005/09/27/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Samanyolu’ndan 8 kat büyük bir gökada keşfedildi... 
</HEADLINE>
<TEXT>

     Amerikalı gökbilimciler, kainatın ilk zamanlarında ortaya çıkan ve Samanyolu’ndan 8 kat büyük bir gökadanın keşfedildiğini açıkladılar. 
     Uzay Teleskop Bilim Enstitüsü yetkilileri, yeni keşfedilen bu gökadanın çok büyük olmasının gökbilimcileri şaşırttığını söylediler. 
     Yeni keşfedilen gökadanın çok uzakta, diğer galaksilerin "genç ve küçük" olduğu bir yerde bulunduğunu belirten yetkililer, bugüne dek bilim adamlarının kainatın ilk döneminde oluşan gökadaların, sonradan oluşanlara göre daha az yıldıza sahip olduğunu düşündüğünü ve bu keşfin şaşırtıcı olduğunu kaydettiler. 
     Amerikan Havacılık ve Uzay Dairesi’nin NASA Hubble ve Spitzer teleskoplarını kullanarak bu keşfi yapan ekipte yer alan California Teknoloji Enstitüsü astronomi profesörü Richard Ellis, bu keşfin çok şeyi açığa vurduğunu belirterek, "Bu gökadanın, galaksilerin büyük bölümünün çok eskiden oluştuğunu gösterdiğini" söyledi. 
     "Evren, şu anki yaşının yüzde 6’sına sahipken bile, bu gökada, samanyolunun 8 katı büyüklüğünde bir yıldız topluluğuna sahipti" diye konuşan Ellis, gökadanın uzaklığının doğrulanmasının, kainat tarihinin daha eski zamanlarında galaksilerin daha yoğun şekilde oluştuğunu göstereceğini ifade etti. 
     
</TEXT>
</DOC>
