<DOC>
<DOCNO> 369019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo42.html </URL>
<DATE> 2005/08/11/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Vaduz 0 - Beşiktaş 1 Maç sonucu 
</HEADLINE>
<TEXT>

     UEFA Kupası 2. ön eleme turu ilk maçında Beşiktaş, deplasmanda Liechtenstein’in Vaduz takımını 1-0 yendi.Karşılaşmanın ilk yarısında Beşiktaş, İsviçre İkinci Ligi’nde mücadele eden rakibi karşısında etkili bir futbol ortaya koyamadı. 
     Ancak buna rağmen rakip kalede gol pozisyonları yakalayan Beşiktaş, bu pozisyonların birini Okan’la gole çevirdi. Evsahibi takımın zaman zaman geliştirdiği tehlikeli ataklarda ise kaleci Cordoba gole izin vermedi. 
     1. dakikada Vaduz’un sol taraftan kazandığı korner atışından gelen 
     topa Bell kafayı vurdu. Meşin yuvarlak az farkla üstten auta gitti. 
     11. dakikada Ahmet Hassan’ın arapasıyla kaleciyle karşı karşıya 
     kalan Youla’nın vuruşunda kaleci Carlos Silva gole izin vermedi. 
     12. dakikada Okan, ceza alanı dışından düzgün bir vuruşla 
     Beşiktaş’ı 1-0 öne geçirdi. 
     20. dakikada Beşiktaş savunmasının hatası sonucu ceza alanında 
     topla buluşan Perez’in vuruşunda, top yandan auta gitti. 
     24. dakikada Veysel’in ceza alanı içinden vuruşunda, kaleci Carlos 
     Silva’nın son anda müdahale ettiği top, üst direğe çarparak kornere gitti. 
     28. dakikada sol taraftan Okan’ı geçerek ceza alanına sokulan 
     Gohouri’nin penaltı noktası üzerine çıkardığı topa Antiç vurdu. Kaleci Cordoba gole izin vermedi. 
     37. dakikada Adem’in ceza alanı içinden şutunda, kaleci Corlas 
     Silva topu kornere gönderdi. 
     39. dakikada Vaduz ceza alanı içindeki karambolde, topu önünde 
     bulan Veysel’in vuruşunda, kaleci Carlos Silva topu kornere atmayı başardı. 
     45. dakikada Zuniga’nın ceza alanı içinden sert vole vuruşunda, 
     kaleci Cordoba topu güçlükle kornere çelmeyi başardı. 
     İlk yarı Beşiktaş’ın 1-0 üstünlüğüyle sona erdi. 
     
     İlk yarı sonucu 0-1 

     71. dakikada Adem’in soldan ortaladığı topa, Youla kaleye yakın 
     mesafeden kafayı vurdu. Ancak, top üstten auta gitti. 
     75. dakikada Zarn’ın ceza alanı içinden şutunda, top üstten auta 
     gitti. 
     79. dakikada sağ taraftan Beşiktaş ceza alanına sokulan Pohja’nın, 
     yerden pasıyla buluşan Hasler’in vuruşunda top yandan auta çıktı. 
     82. dakikada Perez’in ceza alanı dışından şutunda, kaleci Cordoba 
     yatarak topa sahip oldu. 
     88. dakikada Zuniga’nın ceza alanı dışından vuruşunda, top 
     Cordoba’da kaldı. 
     Karşılaşma Beşiktaş’ın 1-0 üstünlüğüyle sona erdi. 
     
     
     MAÇTAN NOTLAR 

     Beşiktaş, Vaduz maçını deplasmanda olmasına rağmen adeta kendi sahasındaki gibi bir ortamda oynadı. 
     3 bin 500 kişilik Rhein Park Stadı’nı dolduran 2 bin kadar Türk 
     seyirci Beşiktaş’a İnönü Stadı’nı aratmadı. Türkiye’nin yanı sıra Almanya, Avusturya ve İsviçre’den gelen Türk seyircilerin davul ve trompetle sürekli yaptığı tezahürat siyah-beyazlı futbolcuları da büyük ölçüde motive etti. 
     Bu arada stat içinde kurulan döner ve lahmacun büfesi de Avrupa’nın en minik ülkesi Liechtenstein’in başkenti Vaduz’u, küçük bir İstanbul kasabasına çevirdi. Türk seyirciler kadar Liechtensteinlilerin de döner ve lahmacun büfesi önünde kuyruklar oluşturduğu görüldü. 
     Polis olası bir terör eylemine karşı olağanüstü güvenlik önlemleri aldı. Seyirciler stat girişindeki dört turnikeden tek tek arandıktan sonra içeri alındı. Polis, maç öncesi de patlayıcı maddelere karşı eğitilmiş köpeklerle stat içinde bomba araması yaptı. 
     Beşiktaş’ın yeni transferi Ailton hazır olmadığı için yedek kulubesinde bekledi. Ancak seyircilerin sürekli lehine tezahürat yapması üzerine, Brezilyalı futbolcu birara trübünlerin önüne giderek seyircilerle sohbet etti, imza dağıttı ve hatıra resimleri çektirdi. 
     
</TEXT>
</DOC>
