<DOC>
<DOCNO> 394113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy09.html </URL>
<DATE> 2005/11/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP Şemdinli olayını Meclis'e taşıyacağız 
</HEADLINE>
<TEXT>

     Cumhuriyet Halk Partisi CHP Genel Başkan Yardımcısı Cevdet Selvi, Şemdinli’de hüzün ve kaygı yaratan bir olay yaşandığını söyledi. 
     CHP Genel Başkan Yardımcısı Selvi, İstanbul Milletvekili İsmet Atalay, Çanakkale Milletvekili Ahmet Küçük ile Mardin Milletvekili Mahmut Duyan’dan oluşan heyet, uçakla Van’a geldi. 
     Van Ferit Melen Havaalanı’nda gazetecilere açıklama yapan Selvi, olayları yerinde görmek ve daha iyi değerlendirmek amacıyla Şemdinli’ye gideceklerini ifade ederek, "Temennimiz bu olayların bir daha yaşanmaması ve olayın bir an önce aydınlığa kavuşturulmasıdır" dedi. 
     "Şemdinli’de hüzün ve kaygı yaratan bir olay yaşandı" diyen Selvi, yargının, sorumluların ve görevlilerin bu olayı çok ciddi biçimde değerlendirip sonuçlandırması gerektiğini bildirdi. 
     Olayın şimdiki haliyle üzüntü verici olduğuna işaret eden Selvi, Şemdinli halkına, geçmiş olsun ve başsağlığı dileklerini iletti. 
     Bir gazetecinin "Bazı gazetelerde olay, yeni bir Susurluk olayı olarak değerlendiriliyor. Siz bunu nasıl değerlendiriyorsunuz " sorusu üzerine Selvi, basının bu şekilde değerlendirmesinin olabileceğini, ancak olayın önemli olduğunu ve bu amaçla Şemdinli’ye gittiklerini kaydetti. 
     Selvi, "Olayın JİTEM’le bağlantılı olduğu yönündeki iddiaları nasıl değerlendiriyorsunuz " sorusunu da, medyanın yansıttığı şekilde bilgi sahibi olduklarını, Şemdinli’de incelemede bulunduktan sonra ciddi ve objektif değerlendirme yapıp rapor hazırlayarak, genel başkanlarına sunacaklarını söyledi. 
     "Olay meclise taşınacak mı " sorusunu da Selvi, "Bu olay kesinlikle meclise taşınacak. Milletvekilimiz Esat Canan baştan beri bu konunun içinde yer almaktadır. Bu olay, içtüzüğün verdiği bütün olanaklar çerçevesinde meclise taşınacaktır" şeklinde yanıtladı. 
     Heyet, Hakkari’nin Şemdinli İlçesi’ne gitmek üzere Van’da ayrıldı. 
     
</TEXT>
</DOC>
