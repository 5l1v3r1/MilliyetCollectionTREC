<DOC>
<DOCNO> 357836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonsiy09.html </URL>
<DATE> 2005/07/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Teziç Türbanı AİHM'e götürenler kendilerini bağladı 
</HEADLINE>
<TEXT>

     YÖK Başkanı Prof. Dr. Erdoğan Teziç, "türbanla ilgili yeni bir düzenleme yapılmak istenirse, Avrupa İnsan Hakları Mahkemesi'nin AİHM bu konudaki kararının Anayasa'nın 90. maddesi çerçevesinde düşünülmesi gerektiğini" söyledi. 
     Teziç, "türban konusunda şu aşamada YÖK olarak bir düzenleme yapmalarının söz konusu olmadığını" bildirdi. 
     Erdoğan Teziç, CNN Türk'de yayınlanan "Ankara Kulisi" programında Fikret Bila, Murat Yetkin ve Nur Batur'un sorularını yanıtladı. 
     Murat Yetkin'in, bazı siyasilerin türban ile ilgili önerilerini anımsatarak, "Üniversitelerde başın örtülmesi serbest bırakılır mı" sorusu üzerine Teziç, şunları söyledi 
     "Ben görüşlerimi ancak yürürlükteki hukuk düzenine göre söyleyebilirim. Olması gerekeni bu anda tartışmam bir spekülatif tartışma olur. Yürürlükteki hukuk kuralları da içtihatlarıyla beraber İnsan Hakları Avrupa Mahkemesi'nin kararları da dahil olmak üzere bize bir yol çizmiş. Ben şu aşamada bunu aşma gücüne sahip değilim. Yükseköğretim Kurulu da aşma gücüne sahip değil. Hukuk bizi bağlıyor." "Türban" konusunun AİHM'e götürüldüğünü anımsatan Teziç, AİHM'den "türbanın serbest bırakılması yönünde bir cevap çıkmadığını" söyledi. Teziç, "Bu kararın Türkiye'yi ve dolayısıyla da iktidarları bağladığını" belirtti. 
     
     " BAĞLAR LAFINA ÇOK DİKKAT ETMEK LAZIM" 

     "Yargı kararlarının gerçek ve tüzel kişileri bağladığını" kaydeden Teziç, " Bağlar lafına çok dikkat etmek lazım. Bağlanmadığınız zaman bunun sonunda kararlara uymamanın ağır yaptırımı vardır. Yargıtay 8. Ceza Dairesi, kararlara uyulmamasının bol bol yaptırımını uygulamıştır. Bugün belki yargılamadan muaf olanlar bunu düşünmek istemeyebilirler ama ilerde bekler" diye konuştu. 
     "Siyasi otorite bu tercihi yaparsa buna hakkı yok mu" sorusu üzerine Teziç, AİHM'nin kararının Anayasa Mahkemesi'nin kararlarını teyit ettiğini söyledi. Teziç, şunları kaydetti 
     "İnsan Hakları Avrupa Mahkemesi'nin kararları teyit gibi ortaya çıkınca nasıl düzenleme yapacak, orada şüphem var. Sayısal gücü var, bunu isterse dener. Buna hiçbir engel yok. Ben, 'engel vardır' demiyorum, meydan da okumuyorum, lütfen yanlış anlamasınlar. Hukuk planında bunu aşabilmenin yolları var mı, yok mu bunu tartışması lazım. Bu konuda, şu aşamada YÖK olarak bizim bir düzenleme yapmamız söz konusu değil." 
     
     "İNATLAŞMADAN ÇIKMAK LAZIM" 

     YÖK Başkanı Teziç, "türban ile ilgili TBMM'den bir yasa çıkarılırsa ne olacağı" yönündeki soruyu şöyle yanıtladı 
     "Bütün kamusal işlemler gibi yasama organının işlemleri de yargısal denetime tabidir. Türbanla ilgili kararı değiştirmek isterse, İnsan Hakları Avrupa Mahkemesi'nin kararını Anayasa'nın 90. maddesi çerçevesinde düşünmesi lazım. Yani insan hakları ile ilgili sözleşmeler Türk hukukunda kanunları, bilhassa anayasa koyucuyu da bağlayan bir özellik kazandı. Bu çerçevede tartışma olacak, başka türlü olamaz. Bunun bu çerçevede tartışılması gerekir, ama inatlaşmadan çıkmak lazım." Nur Batur'un, "Meclis'ten bir yasa çıkarsa en son noktada AİHM'den geri döner mi diyorsunuz" sorusuna Teziç, "Avrupa Konseyi 'benim kararımı neden kırıyorsunuz' diye gerekçesini sorar" karşılığını verdi. 
     Bir soru üzerine Teziç, "Üniversiteye girişte ortaöğretim başarı puanlarına uygulanan katsayının yasayla değiştirilmesinin doğru olmayacağı" yönündeki görüşlerini yineledi. Teziç, "Katsayının yasa ile düzenlenmesiyle üniversite özerkliği alanına siyasi bir tercih yansıtılmış olacağını" savunarak, "bu düzenlemenin amaç unsuru bakımından Anayasa Mahkemesi'nde değerlendirileceğini" ifade etti. Teziç, "Bu kamusal amaçla mı yapıldı, yoksa siyasi amaçla mı, Anayasa Mahkemesi bunu değerlendirir. Ama ne karar verir, bunu söyleyemem" dedi. 
     
</TEXT>
</DOC>
