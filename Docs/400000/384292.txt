<DOC>
<DOCNO> 384292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sontur17.html </URL>
<DATE> 2005/10/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Bill Gates gazetecileri fark edince helikopterle yattan ayrıldı 
</HEADLINE>
<TEXT>

     Microsoft’un sahibi Bill Gates, Marmaris’te eşi ile tatil yapıyor. 
     Marmaris’e bağlı İçmeler Beldesi’nde bulunan bir otele dün akşam saatlerinde eşiyle gelen Gates, burada bir süre tenis oynayıp masaj yaptırdıktan sonra ayrıldı. 
     Gates, bu sabah Marmaris’e yaklaşık 5 mil mesafede bulunan Cennet ve Bedir adaları arasında bulunan bir koya, kendisine ait bulunan Leander Hemilton adlı yatla geldi. Yatı burada demirleyen Bill Gates ve eşi, yatın güvertesinde bir süre kitap okudu. 
     
     KORUMALAR YATA YAKLAŞTIRMADILAR 
     Gates’in zodyak bot kullanan korumaları, basın mensuplarının, içinde sürat teknesi ve özel helikopter bulunan tekneye fazla yaklaşmasına izin vermedi. 
     Gates ve eşini görüntülemeye çalışan basın mensupları gemi mürettebatının engeli ile karşılaştı. Gemi mürettebatı Bill Gates ve eşinin önüne adeta etten duvar ördü. Korumalarından birinin aracılığıyla Türkiye’ye sadece dinlenmek için geldiğini ileten Bill Gates, görüntülenmek istemediğini bildirdi. 
     
     HELİKOPTERLE YATTAN AYRILDI 
     Bill Gates, bir balıkçı teknesinden kendisini görüntülemeye çalışan basın mensuplarının 3 saat boyunca yatın çevresinden ayrılmaması üzerine kendisine ait özel helikopteri hazırlatarak eşi ve yanlarında bulunan bir diğer kadınla yattan ayrıldı. Gates’in helikopterinin nereye gittiği öğrenilemedi. 
     
</TEXT>
</DOC>
