<DOC>
<DOCNO> 379116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/guncel/gun01.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı'dan Özmen'e suçlama 
</HEADLINE>
<TEXT>


Askeri savcı Duran, mütalaasında, Özel Kuvvetler Komutanlığı inşaatlarında yolsuzluk yaptığı gerekçesiyle yargılanan müteahhit Özmen'in "basiretli tüccar gibi davranmadığını" belirtti 

TÜRKER KARAPINAR Ankara 

Genelkurmay Askeri Savcısı Binbaşı Zekeriya Duran, Özel Kuvvetler Komutanlığı'nın Gölbaşı'ndaki Oğulbey inşaatlarında 118.6 trilyonluk yolsuzluk yaptığı iddiasıyla yargılanan Özmen İnşaat'ın sahibi müteahhit Ali Osman Özmen'i, "basiretli tüccar gibi davranmamak" ve "doğruluk kurallarına uymamak"la suçladı. 
Genelkurmay Askeri Mahkemesi'nde görülen davanın dünkü duruşmasına, 1.5 yıldan 45 yıla kadar değişen hapisle cezalandırılması istenen 38 sanıktan 30'u ile avukatları katıldı. Duran, Özmen'in avukatı Mustafa Bir'in, geçen duruşmada, MSB'nin kesin hesaplarını kendilerine gönderdiği, buna göre şirketin idareden 2 trilyon alacaklı olduğu yönündeki açıklamalarına karşı hazırladığı 29 sayfalık mütalaasını okudu. Duran, özetle şunları söyledi 
"Özmen'e, Oğulbey'e 17. kilometre mesafedeki Türk Telekom Uydu Tesisleri'ne 1 milyon metreküp toprak taşıma nakliye parası ödenmiş olduğu halde en fazla 10 bin metreküp, 21. kilometre uzaklıktaki Ahiboz'a 7.8 milyon metreküp taşınmış gibi para verildiği halde 350 bin metreküp toprak götürülmüştür. Özmen, kesin hesapları idarenin teslim almadığını savunmaktadır. 2001'de 2. ihalede yer alan er yemekhanesi projesi tek katlıdır. Yüklenici bu projeyi revize ederek binayı 2 katlı yapmıştır ve projesini 2005'te idareye vermiştir. Bu da projesiz imalat yapıldığını göstermektedir. Bir ihalede yaptığı işlerin parasını sonraki ihaleye aktarmıştır. Özmen, basiretli bir tüccar gibi davranmamış, doğruluk kurallarına aykırı davranmıştır. " 

'Türkiye'yi satmışız' 
"Bana çok yüklendiler. Biz tamamen Türkiye'yi satmışız h kim bey" diyen Özmen ise, "İnşaatlarda toplam 51 bin ton demir kullanıldı. Bunların binde 3'ünde birtakım pürüzler çıkmış olabilir. Böyle bir hırsızlık olabilir mi " diye konuştu. 
Dava, 30 Eylül'e ertelendi. 


</TEXT>
</DOC>
