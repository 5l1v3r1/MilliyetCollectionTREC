<DOC>
<DOCNO> 379646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko18.html </URL>
<DATE> 2005/09/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Almanya seçimleri dolara yaradı 
</HEADLINE>
<TEXT>

     CNNTÜRK 

Almanya'da yapılan genel seçimlerin ardından ortaya net bir tablo çıkmaması ve siyasi istikrarsızlık endişeleri, euroyu dolar karşısında son altı haftanın en düşük seviyesine indirdi. 
     Avrupa'nın en büyük ekonomisi olan Almanya'da seçimlere ait gelen ilk sonuçların ardından ortaya çıkan koalisyon tablosu euroya satış getiriyor. 
     Uluslararası piyasalarda yatırımcıların euro satışları euro dolar paritesini, 29 temmuzdan bu yana en düşük seviye olan 1.2109'a geriletti. 
     Euro dolar paritesi, cuma günü ise 1.2232 seviyesindeydi. 
     Uzmanlar, Almanya seçimlerinden çıkan koalisyonun, ülkedeki yüksek işsizlik ve zayıf büyümeye alınacak önlemler konusunda bir uzlaşı sağlanmasını güçleştireceğini düşünüyorlar. 
     
     FRANKFURT BORSASI YÜZDE 2 GERİLEDİ 

     Almanya'da pazar günü yapılan erken genel seçimlerde partilerin tek başına çoğunluğu sağlayamaması ve koalisyon seçeneklerinin belirsizliği, Frankfurt Borsası'nı geriletti. 
     Borsanın temel göstergesi DAX Endeksi, açılışının ardından ilk dakikalarda, geçen haftaki kapanışına göre 98.95 puan yüzde 2 kaybederek 4,887.85 puana indi. 
     Endeks geçen hafta da seçim anketlerinde tek parti iktidarının mümkün gözükmemesiyle 19.43 puan gerilemişti. 
     Bu arada Almanya'daki seçim sonuçları da avronun dolar karşısında değer kaybetmesine neden oldu. Geçen hafta 1.2225'ten kapanan avro dolar paritesi, bugün 1.2127'ye indi. 
     Seçim sonuçlarına göre, ne muhafazakar Hıristiyan Demokrat Birlik ne de Sosyal Demokrat Parti mecliste tek başına hükümet kurma yeterliliğine ulaşamazken, doğal müttefikler Hür Demokratlar FDP ile Hıristiyan Demokrat Birlik ittifakı ya da Yeşiller ile Sosyal Demokratlar'ın koalisyonu bile Parlamentoda çoğunluğu sağlayamıyor. 
     "Büyük Koalisyon" olarak adlandırılan Hıristiyan Demokrat Birlik ve Sosyal Demokrat Parti’nin iktidarı birlikte paylaşması fikri ise Schroeder’den destek görmüyor. 

     
</TEXT>
</DOC>
