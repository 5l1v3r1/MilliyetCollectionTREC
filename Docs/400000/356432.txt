<DOC>
<DOCNO> 356432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/dunya/adun.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire 'cinneti' 
</HEADLINE>
<TEXT>


2003'te 30 kadar yolcu uçağına ABD'ye iniş izni verilmemesinin nedeni ortaya çıktı CIA, El Cezire TV'den şifreli eylem mesajları yayımlandığını sanıp terör alarmı vermiş 

DIŞ HABERLER SERVİSİ 


ABD'nin 2003 sonlarında aralarında İngiliz ve Fransız havayollarına ait uçakların da bulunduğu yaklaşık 30 kadar yolcu uçağının ülkedeki havaalanlarına inişine izin vermemesinin nedeni ortaya çıktı. ABD'nin en yakın müttefiki İngilizlere ait uçakların dahi geri çevrilmesi yüzünden şaşkınlıkla karşılanan uygulama, meğer CIA'nın bir takıntısından kaynaklanmış. 
NBC'nin üst düzey Amerikalı güvenlik yetkililerine dayanarak verdiği habere göre, yolcu uçaklarının havadayken geri çevrilmesiyle sonuçlanan terör alarmını CIA verdi. Merkezi Dubai'de bulunan Arap televizyonu El Cezire'nin yayınları sırasında terörist odaklara şifreli mesaj ilettiğine inanan CIA, elde ettiği kimi bulguları "büyük bir terör saldırısı hazırlanıyor" diye yorumladı. CIA uzmanları, El Cezire'nin yayını sırasında ekranın altında banttan akan bir yazıdaki sayıların ABD'ye uçakla düzenlenecek yeni saldırılara ilişkin gizli mesajlar olduğu sonucuna vardı. 
CIA uzmanları, El Cezire'nin gizli mesajında, saldırı tarihi, saldırıda kullanılacak uçakların uçuş numaraları ve hedefler olarak da Beyaz Saray, Seattle'daki 184 metre yüksekliğindeki Space Needle Kulesi ile Virginia'da küçük bir kasaba olan Tappahanock'ın coğrafi koordinatlarının verildiğine ikna oldu. CIA'nın bu analizinden sonra ABD için terör alarmı seviyesi sarıdan turuncuya yükseltilirken, çoğu denizaşırı ülkeden gelen 30'a yakın uçak havadayken ya geri çevrildi ya da ABD'nin isteği üzerine bulundukları ülkelerden havalanmalarına izin verilmedi. Uçuşları iptal edilen havayolu şirketleri arasında Air France ve British Airways de yer aldı. 

'Yüzen cezaevleri' iddiası 

BM'nin özel işkence raportörü Manfred Nowak, ABD'nin terör suçlularını gizli hapishane gemilerinde tuttuğunu düşündüren "çok ciddi" suçlamalar bulunduğunu belirtti. Özel raportör Manfred Nowak, Viyana'da AFP'ye yaptığı açıklamada, "ABD'nin, özellikle Hint Okyanusu'nda seyreden hapishane gemileri gibi, gizli hapishaneleri bulunduğuna dair çok çok ciddi suçlamalar olduğunu" söyledi. Nowak, "Bunlar sadece bir söylentiden ibaret, fakat resmi bir soruşturma açılması için yeterince akla yatkın suçlamalar gibi görünüyor" ifadesini kullandı. 
Nowak daha önce, ABD'nin, Guantanamo'daki terör zanlılarının ziyaret edilmesi yönündeki başvurularına halen cevap vermediğini açıklamıştı. ABD'nin yüzen cezaevlerini açık sularda seyir halindeyken, herhangi bir ülkenin hukuk sistemine bağlı olmadan serbestçe sorgulama yapabilmek amacıyla devreye soktuğu iddia ediliyor. 


</TEXT>
</DOC>
