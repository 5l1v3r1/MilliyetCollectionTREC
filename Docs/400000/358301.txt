<DOC>
<DOCNO> 358301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun39.html </URL>
<DATE> 2005/07/05/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Rusya, Yunanistan-İspanya ve İtalya'dan sebze ithalatını yasakladı 
</HEADLINE>
<TEXT>

     Rusya'nın Yunanistan, İspanya ve İtalya'dan da sebze ve mevye ithalatını yasakladığı bildirildi. 
     Novaya İzvestiya gazetesinde yer alan haberde, Rusya'nın ilgili kurumu Rosselhoznadzor'un AB üyesi ülkelerden sadece 14'ünün Rusya'ya ihracat karnesini uzattığı belirtildi. 
     Belçika, Macaristan, Almanya, Litvanya, Letonya, Hollanda, Danimarka, Polonya, Slovenya, Fransa, Slovakya, Finlandiya, Estonya ve Çek Cumhuriyeti'nden ithalata izin verildiği kaydedilen haberde, Yunanistan, İspanya ve İtalya'nın yanı sıra Rusya'ya önemli miktarda ihracatları olmayan Kıbrıs Rum Kesimi, Avusturya, Lüksemburg, Malta, Portekiz ve İsveç'ten de bu ürünlerin girişinin yasaklandığı ifade edildi. 
     Haberde, söz konusu ülkelerden Rusya'ya sebze ve mevye girişinin yasaklanmasında başlıca nedenlerden birinin 1 Nisan'da yürürlüğe giren yeni sertifikanın gerektirdiği zorluklar olduğu belirtildi. 
     Rosselhoznadzor'dan gazeteye yapılan açıklamada, yasak getirilen ülkelerdeki firmaların 15 Temmuz'a kadar Rusya'ya ürünlerini gönderebileceği, bu tarihten sonra sadece yeni sertifikayı alacak firmalara izin verileceği duyuruldu. 
     Haberde, Türkiye ve Moldova'nın ardından Yunanistan, İtalya ve İspanya gibi ülkelerden de sebze ve meyve ithalatının yasaklanmasının Moskova'da bu ürünlere talebi artıracağına ve fiyatların yükseleceğine dikkat çekildi. 
     Gazete, Türkiye'den ithalat konusunun iki hafta içinde çözüleceği belirtilerek, ''Rosselhoznadzor uzmanları geçen Cuma günü Ankara'ya giderek, Türk meslektaşlarıyla görüştüler. Moldova'ya gelince, Rus yetkililer bu ülkeden ithalatı yeniden başlatmak için bir neden görmüyorlar'' denildi. 
     
</TEXT>
</DOC>
