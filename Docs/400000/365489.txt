<DOC>
<DOCNO> 365489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur38.html </URL>
<DATE> 2005/07/29/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Londra'da gözaltına alınan Türk'ün annesi Oğlum karıncayı incitmez 
</HEADLINE>
<TEXT>

     İngiltere’nin başkenti Londra’da gözaltına alınan Türkler’den Hidayet Derya’nın Bingöl’de yaşayan ailesi, oğullarının serbest bırakılmasını bekliyor. 
     Bingöl’ün Yayladere İlçesi’ne bağlı Batıayaz Köyü’nde yaşayan Derya ailesi, 9 yıldır İngiltere’de olan çocukları Hidayet Derya’nın gözaltına alındığı haberiyle sarsıldı. 
     AA muhabirinin görüştüğü Derya ailesi, çocuklarının hiçbir olayla ilişkisi olamayacağını, serbest bırakılmasını beklediklerini belirtti. 
     Anne Reyhan Derya, oğlunun 9 yıldır İngiltere’de olduğunu ve onu bu süre içinde görmediğini söyledi. 
     Oğlunun gözaltına alındığı haberiyle sarsıldığını belirten Derya, şöyle dedi 
     "Oğlumu köyümüzde herkes tanır. Oğlum değil insanları öldürmek, bir karıncayı bile incitmez. İngiltere’ye yalnızca çalışmak için gitti. Onun suçsuz olduğunu biliyorum ve serbest bırakılmasını istiyorum." Baba Mehmet Derya ise oğlunun İngiltere’de yoğun şekilde çalıştığını, bu nedenle sık sık görüşemediklerini ifade etti. 
     Oğlunun Londra’da, lokantada günde 12 saat çalıştığını belirten Derya, "İngiltere’deki iş arkadaşları da kendisinden memnundu. Hiç kimseyle bir anlaşmazlığı yoktu. İngiltere hükümetine güveniyorum. 
     Oğlumun serbest bırakılacağına inanıyorum" diye konuştu. 
     Köyde bütün gün haberleri takip eden 9 çocuk sahibi Derya çifti, çocuklarının serbest bırakılacağı haberini bekliyor. 
     
</TEXT>
</DOC>
