<DOC>
<DOCNO> 382994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/ekonomi/eko04.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral TV, 45.1 milyon dolara Çukurova Grubu'nun 
</HEADLINE>
<TEXT>


TMSF'nin açtığı Kral TV ihalesine sadece Çukurova Grubu'na ait AKS Yayıncılık girdi. AKS Yayıncılık, 45 milyon dolar muhammen bedelli Kral TV'ye 45.1 milyon dolar teklif etti 

EKONOMİ SERVİSİ 

Tasarruf Mevduatı ve Sigorta Fonu'nun TMSF satışa çıkardığı Star Medya Grubu şirketlerinden Kral TV'nin ihalesini Çukurova Grubu'na ait AKS Uluslararası Yayıncılık kazandı. Sadece AKS Uluslararası Yayıncılık'ın katıldığı ihalede grup 45 milyon 100 bin dolar vererek Kral TV'nin sahibi oldu. 
Doğan Grubu'na ait TV 2000 Yayıncılık ile Kanadalı CanWest ve Global Holding'in ortağı olduğu gruba ait olan Pasifik TV ve Radyo idari belgeleri tamamlamalarına rağmen ihaleye girmediler. 
Doğan Yayın Holding'den yapılan açıklamada, "Star TV, Joy FM ve Joy Türk FM'in grubumuza katılımı yeterli görüldü. Kral TV ve Kral FM ihalelerine iştirak etmeme kararı alındı" denildi. 
Muhammen bedeli 45 milyon dolar olarak belirlenen ihalede öncelikle kapalı zarf usulü ile AKS Yayıncılık'tan teklif alındı. Grup TMSF'nin belirlediği muhammen bedelin 100 bin dolar üstünde 45 milyon 100 bin dolar teklif verdi. 

TMSF ilk kez alacaklı olduğu kişiye satış yaptı TMSF dün gerçekleştirdiği ihale ile ilk kez alacaklı ve davacı olduğu kişinin yönetiminde olan bir satış yaptı. Dün gerçekleştirilen Kral TV ihalesi, Bankalar Kanunu'na göre hakkında altı yıla kadar hapis cezası istenen ve back - to - back krediler nedeniyle yedi yıla kadar hapisle yargılanan Mehmet Emin Karamehmet'in yönetimindeki AKS Uluslararası Yayıncılık'ta kaldı. 
Bu durumun ihale ile ilgili yönetmeliğin 12. maddesine dayandığı bildirildi. Yönetmelikte, el konulan bankaların ortakları, yönetim ve denetim kurulu üyeleri ile genel müdürlerinin ihalelere giremeyeceği belirtiliyor. Ancak bu kişilerin yönetiminde olan kişi ve şirketlerin ihaleye giremeyeceğine ilişkin bir kayıt bulunmuyor. Bu nedenle Çukurova Grubu şirketlerinin ortağı olduğu AKS Yayıncılık'ın ihaleye girişine izin verildiği belirtiliyor. 
Öte yandan TMSF'nin başvurusu üzerine Karamehmet ile ilgili olarak açılan alacak ve ceza davaları ise sürüyor. 


</TEXT>
</DOC>
