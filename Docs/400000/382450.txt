<DOC>
<DOCNO> 382450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/siyaset/siy01.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya'nın tavrı bir günde değişti 
</HEADLINE>
<TEXT>


Başkan Basescu, Türkiye ziyaretinden bir gün önce "İmtiyazlı ortaklığı kabul edin" dedi, Ankara'da ise tam tersi konuştu 

ANKARA Milliyet 


Türkiye ziyaretinden bir gün önce, "Ankara, geleceği için imtiyazlı ortaklığı kabul etmeli. Tam üyeliğe geçiş daha sonra olmalı" diyen Romanya Devlet Başkanı Traian Basescu, Ankara'da farklı konuştu. Basescu, Ankara'ya iner inmez AB'ye üyelik sürecinde Türkiye'ye tam destek verdiklerini açıkladı. Cumhurbaşkanı Ahmet Necdet Sezer'in davetlisi olarak Ankara'ya gelen Basescu için Çankaya Köşkü'nde resmi karşılama töreni düzenlendi. 
Ortak basın toplantısında Sezer, "Bu yıl nisanda AB'ye Katılım Anlaşması'nı imzalayan Romanya'yı kutluyoruz. Bu tarihsel adımın, aynı hedefe doğru ilerlemekte olan ülkelerimizi daha da yakınlaştıracağına inanıyoruz" diye konuştu. 
Basescu da şunları kaydetti 
"Romanya ile Türkiye arasındaki geleneksel işbirliğinin dışında Romanya, NATO üyeliği sürecinde Türkiye'nin büyük desteğini hissetmiştir. Şu anda sıra bizdedir. Zor olan AB katılım sürecinde, Romanya'nın desteğine güvenebileceğinizi söylüyoruz. 
Müzakere sürecinde gerekli bilgileri bizden alarak en hızlı şekilde müzakerelerine devam edebilmesi için, Türk hükümeti üyelerinin tecrübelerimizden istifade etmesine yardımcı olacağız. Bölgemizde, Türkiye AB üyesi oluncaya kadar tam istikrar sağlanmayacaktır." 

Bakan yakasında Allah yazılı broş 

Fotoğraf Serdar Özsoy 

Romanya Devlet Başkanı'yla Türkiye'ye gelen Devlet Bakanı Elena Gabriela Udrea'nın yakasındaki broş dikkat çekti. Broşta Arapça "Allah" yazılı olduğu gözlendi. Rumen yetkililer, Udrea'nın Müslüman olmadığını belirterek, "Dikkatimizi çekmedi. Belki hediye edilen bir şeydir. Broşun üzerindekilerin anlamını bildiğini sanmıyoruz" açıklamasını yaptı. 


</TEXT>
</DOC>
