<DOC>
<DOCNO> 350979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun02.html </URL>
<DATE> 2005/06/11/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Bush, Londra Büyükelçiliği'ne otomobil satıcısını atadı... 
</HEADLINE>
<TEXT>

     ABD Başkanı George W. Bush, ülkesinin önemli diplomatik görevlerinden Londra Büyükelçiliği’ne, son başkanlık seçimi öncesinde kendisi için büyük miktarda bağış toplayan bir otomobil satıcısını atadı. 
     Halen California eyaletinde otomobil alım satımıyla uğraşan bir şirketin sahiplerinden olan Robert Tuttle’in devletteki son görevinin, eski Başkan Ronald Reagan döneminde yürüttüğü Beyaz Saray personel müdürlüğü olduğu belirtildi. Tuttle, Kasım 2004’teki başkanlık seçimi öncesinde Bush için 100 bin dolardan fazla bağış toplamıştı. 
     Başkan Bush, ABD’nin Roma Büyükelçiliği’ne de, seçim kampanyasında kendisi için bağış toplayan bir yatırım bankacısını atadı. Ronald Spogli’nin, daha önce devlet hizmetinde herhangi bir görevi bulunmuyor. 
     Bu atamaların yürürlüğe girmesi için Senato tarafından onaylanması gerekiyor. İktidardaki Cumhuriyetçi Parti’nin Senato’daki rahat çoğunluğu sayesinde bu konuda sorun bulunmuyor. 
     Bush’un, bazı önemli dış temsilciliklere meslekle ilgisi olmayan kişileri ataması çeşitli çevrelerde eleştiriliyor. 
     ABD’de Kamu Vatandaşı adlı kuruluşun hazırladığı listeye göre, Bush’a 2000 ve 2004 seçimleri öncesinde önemli miktarlarda bağış sağlayan kişilerin yaklaşık yüzde 20’si, çeşitli kamu görevleriyle ödüllendirilmiş durumda. Buna göre, Bush’un kabinesindeki 5 bakan ve 30 büyükelçi, Bush’a bağış toplayan kişiler arasında bulunuyor. 
     
</TEXT>
</DOC>
