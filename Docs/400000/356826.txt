<DOC>
<DOCNO> 356826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/guncel/agun.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes ABD'de çocuk okutamaz 
</HEADLINE>
<TEXT>


YÖK Başkanı Prof. Teziç'ten, Erdoğan'a sert yanıt Meydanlarda üniversitelerimizi küçük düşürücü ifadelerle değerlendirmeyelim 

ANKARA Milliyet 

Yükseköğretim Kurulu YÖK Başkanı Prof. Dr. Erdoğan Teziç, imam hatiplileri de kapsayan meslek lisesi öğrencilerine üniversite sınavlarında uygulanan farklı katsayıyı "zulüm" olarak nitelendiren Başbakan Recep Tayyip Erdoğan'a sert yanıtlar verdi. Rektörler Komitesi toplantısının ardından bir açıklama yapan Teziç'in Erdoğan'ı hedef alan sözlerine rektörler alkışlarla destek verdi. Gazetelerde söylemediklerinin kendisine atfen yazılmasını eleştiren Teziç, özetle şunları kaydetti 
Alınan kararlar, meslek ve imam hatip liseleri ayrımı yapılarak alınmamıştır. Bugün Türkiye'de meslek lisesini tercih edenlerin meslek yüksekokullarına devamını sağlayacak bir yol var. Bu öğrencilerin ÖSS'ye girme hakları var. Alanları dışında seçim yaparlarsa, tıpkı genel lisede edebiyat öğrencisinin mühendislik fakültesine gidip alan değiştirmek istediğinde yapıldığı gibi, ortaöğretim başarı puanları 0.3 ile çarpılıyor. Meslek lisesinde öğrencilere katsayı zulmü yapılıyor" suçlaması, yanlış değerlendirmenin ürünüdür. 

Suçlu, sistem değil 
Katsayılar, değişmesini istemediğimiz bir ölçüdür. Meslek lisesi öğrencileri ara eleman olarak yetiştiriliyor. Eğitimin sorunlarının günah keçisi sınav sistemi değildir. Üniversitelerde öğrenci kontenjanları sınırlı olduğu sürece sınav olacaktır. İçeriğinin nasıl olması gerektiğine ilişkin her üniversite bize zamanla görüşler sunacak. Türkiye'nin koşullarına özgü sınav sistemini oluşturabiliriz.Siyasi çevrelere hitap etmek istiyorum. Eğitimle ilgili değerlendirmelerde üslubumuzu değiştirelim, meydanlarda üniversitelerimizi küçük düşürecek ifadelerle değerlendirmeyelim. Hepimizin çocuklarının Avrupa'da, ABD'de okuma şansı yok. Türk evlatlarının üniversiteleri burada. O üniversiteler laik cumhuriyetin aydınlık temelleri.Sayın Bakan ve Başbakan, katsayıların kanunla değiştirileceğini söylüyorsa, 46 yıllık hocalığıma sığınarak, anayasa hukukçusu olarak konuşuyorum. Anayasa Mahkemesi içtihatları ile oluşan husus vardır. İdare tekniğine ait hususlar, katsayı gibi, idari düzenleyici işlemlerle yapılabilir. Bir kanun konusu olamaz. Aksi takdirde çok tehlikeli bir kapı açılır. Bundan memnun olmayan parlamento çoğunluğu bir süre sonra üniversite sınavlarını kendisi de düzenlemeye kalkışırsa, benim çoğunluğum var diye bunu da kabul edecek miyiz 

Aras'ın sözleri Teziç'i sinirlendirdi 

Rektörler Komitesi'nde Ankara Üniversitesi Rektörü Prof. Dr. Nusret Aras ve ODTÜ Rektörü Prof. Dr. Ural Akbulut'un da aralarında bulunduğu bazı rektörler, Teziç'e geçen hafta bir gazetede çıkan "0.8 katsayısının 0.6'ya çekilerek imam hatip lisesi öğrencilerinin ÖSS'de daha avantajlı hale getirileceği" haberinin doğru olup olmadığını sordu. 
Aras'ın "ÖSS sisteminde yapılacak değişiklik neden rektörlerden gizlendi " sözleri üzerine Teziç sinirlenirken, YÖK Başkan Vekili Aybar Ertepınar, rektörün konuşmasını engellemeye çalıştı. Öğleden sonra toplanan Kurul'un 20 dakikalık bölümüne katılan Aras, toplantıyı terk etti. Bunun üzerine 19 Mayıs Üniversitesi Rektörü Prof. Dr. Ferit Bernay, Aras'ı kolundan tutarak gitmesine engel olmaya çalıştı. Ancak Aras, "Daha fazla durmamın anlamı yok" diyerek salondan ayrıldı. 


</TEXT>
</DOC>
