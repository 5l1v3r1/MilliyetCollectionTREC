<DOC>
<DOCNO> 363912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur15.html </URL>
<DATE> 2005/07/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Estetik ameliyat için Türkiye'ye geliyorlar... 
</HEADLINE>
<TEXT>

     Estetik ameliyatlarıyla kendini ispatlayan Türkiye, kalitesi ve ucuzluğu nedeniyle, güzelleşmek isteyen gurbetçilerin tercihi oluyor. 
     Selçuk Üniversitesi SÜ Meram Tıp Fakültesi Plastik Cerrahi Anabilim Dalı Başkanı Prof. Dr. Nedim Savacı, AA muhabirine yaptığı açıklamada, yaz aylarının estetik ameliyatlar açısından yoğun geçtiğini söyledi. 
     Prof. Dr. Savacı, kış aylarında hareketsiz kaldığı için kilo alan kadınların havanın ısınmasıyla soluğu hastanelerin plastik cerrahi bölümleri veya spor salonlarında aldığını kaydetti. 
     Tatillerini geçirmek için Türkiye'ye gelen bazı gurbetçi kadınların estetik ameliyatı olmadan çalıştıkları ülkelere dönmediğini belirten Savacı, şöyle konuştu 
     ''Türkiye, estetik konusunda kendini ispatlamış bir ülke. Dünya genelinde ABD, Japonya ve İngiltere'den sonra estetik ameliyatlarında en başarılı ülke Türkiye. Gurbetçiler de kaliteli ve ucuz olması nedeniyle estetik operasyonlarında Türkiye'yi tercih ediyor. Örneğin, SÜ Tıp Fakültesi'nde estetik operasyonlar 2-3 bin YTL arasında değişiyor. Yurtdışında bu paraya muayene bile olmak neredeyse olanaksız. Bu yüzden ülkemiz, bu alanda ön plana çıkıyor.'' Güzelleşmek için bıçak altına yatan gurbetçilerin genellikle bel ve karın bölgesindeki yağları aldırdıklarını, göğüs büyütme ve küçültme operasyonu yaptırdıklarını bildiren Savacı, bunların yanı sıra birçok estetik ameliyat yaptıklarını, Haziran ayının ortalarından bu yana yoğun taleple karşı karşıya kaldıklarını kaydetti. 
     Gurbetçi erkeklerin bile göbeklerinden kurtulmak için ameliyat olduğunu ifade eden Savacı, şunları söyledi 
     ''Sağlıkta kendini geliştiren Türkiye, bu alanda da önemli gelir elde etmeye başladı. Bazı yabancı turistler estetik için Türkiye'yi tercih ediyor. Sadece Konya'da değil ülkenin birçok yerinde hastanelerde estetik ameliyatları yapılıyor. Ancak Konya gibi gurbetçisi fazla olan illerdeki ameliyatların önemli kısmını gurbetçilere yönelik yapılanlar oluşturuyor.'' 
     
</TEXT>
</DOC>
