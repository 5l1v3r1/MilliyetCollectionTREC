<DOC>
<DOCNO> 385405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yazar/oztrak.html </URL>
<DATE> 2005/10/10/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Yakınsama 
</HEADLINE>
<TEXT>


Katılım müzakerelerinin başlaması ile birlikte Türkiye ve AB arasında yakınsama süreci önemli bir konu olacaktır. 
Ekonomide yakınsama kavramı en basit haliyle gelişmiş ekonomilerle gelişmekte olan ekonomiler arasındaki fert başına gelir farkının kapanma sürecini ifade eder. 
Ülkeler arasındaki gelir farkını düşük verimlilik ve işgücünün kullanılamaması belirler. Son dönemdeki durgunluk Japonya'da düşük verimliliğe Avrupa'da ise işgücünün kullanılamamasına bağlıdır. Hem verimliliği hem de işgücü kullanımını birlikte artırabilen İrlanda gibi ülkelerin kendileri ile gelişmiş ekonomiler arasındaki farkı daha hızlı kapattıkları görülmektedir. 

İki önemli deneyim 
II. Dünya Savaşından sonra Avrupa ve Japonya, daha sonra Asya Kaplanları geçmişteki iki önemli yakınsama örneğidir. Bu iki önemli deneyime bakıldığında Avrupa'nın hızlı büyümesinde verimlilik artışları temel belirleyici olurken Asya Kaplanlarının bu süreci sermaye yoğunluğunu artırarak ve atıl işgücünü seferber ederek gerçekleştirdikleri görülmektedir. Bu durumu başlangıç koşullarındaki farklılık açıklamaktadır. 
Süreçlerin başlangıcında Avrupa'da çalışabilir nüfusun toplam nüfusa oranındaki artış durmuşken Asya'da bu oran hızla artmaktaydı. Yani Asya da işgücü potansiyeli Avrupa'ya göre çok daha fazlaydı. Fert başına gelir Asya'da daha düşüktü. Yani sermaye yoğunluğunu artırarak gerçekleşecek büyüme hızı Asya'da daha yüksekti. İşgücünün eğitimi ise Avrupa'da daha yüksekti. 

Türkiye'nin özellikleri 
Bu Avrupa'da işgücünün yeni teknolojilere uyum sağlayarak büyüme imkanının daha yüksek olduğunu gösteriyor. 
Piyasa kurum ve kuralları Avrupa'da gelişmişken Asya'da yatırım kararları devlet tarafından verilmekteydi. Bu da Asya'da büyümenin yaratıcılık ve etkinlik yerine daha çok zorunlu tasarrufa ve sermaye yoğunluğunu artırmaya dayanmasına neden oldu. 
Önce İspanya, Portekiz ve Yunanistan daha sonra eski demirperde, yeni AB ülkeleri örnekleri de AB üyelik sürecinin yakınsama sürecini hızlandırdığını göstermiştir. 
Türkiye'nin başlangıç koşullarını AB ye yeni giren ülkelerle karşılaştırdığımızda fert başına gelir ve piyasa kurumlarının gelişmişliği açısından yeni üyelerle aynı veya daha ileride olduğumuz, nüfus eğilimleri ve işgücünün kalitesi açısından ise daha çok Asya ekonomilerine benzediğimiz ortaya çıkıyor. Bu Türkiye'nin yeni üye ülkelere oranla çok daha hızlı bir büyüme sürecini çok daha uzun bir dönemde sürdürme imkanına sahip olduğunu ortaya koyuyor. 

İşgücü eğitimi önemli 
Türkiye hem atıl işgücünün üretim sürecine alarak hem de başlangıçta sahip olduğu daha gelişmiş bir piyasa altyapısı ile yaratıcılık ve etkinliğe dayanan toplam verimliliği artırarak büyüme imkanına sahip. 
Ancak başlangıç koşulları tek başına hızlı yakınsamayı gerçekleştirmeye yetmiyor.AB ile müzakere süreci de ancak biz etkili politikalar izlersek hızlı bir gelişmeye destek olabilir. Toplam faktör verimliliğine dayanan büyümeyi sürdürmek bakımından en önemli eksikliğimiz işgücünün eğitimidir. 
Türkiye sadece gençlerin değil aynı zamanda mevcut çalışan nüfusun eğitimine de ciddi kaynak ayırmak durumundadır. AB'ye uyum süreci gerçekleştikçe ekonominin işleyişine dair kurum ve kurallar daha da güçlenecektir. 
Bu etkinliği daha da artırırken yabancı sermayeyi yeni yatırımlar yapmaya teşvik edebilir. Ancak bunun gerçekleşmesi de ekonominin dış etkilere karşı duyarlılığını ve buna bağlı dalgalanmaları azaltacak makro ekonomik çerçevenin sağlanmasını gerektirmektedir. 

Verimlilik ve istihdam 
Atıl işgücünün seferber edilmesi için ise sadece iç tasarrufların ve yabancı sermaye yatırımlarının artması yetmeyecek emek piyasasının esnekliğini de artırmak gerekecektir. İşsiz genç nüfus yanında tarımdaki aşırı istihdamı da düşündüğümüzde atıl işgücü hem Türkiye'nin en önemli sorunu hem de en önemli kaynağıdır. 
Artık kullanamadığımız işgücünü yitirilen büyüme olanağı olarak görmeliyiz. İşgücü piyasasının esnekliğini artırmak sosyal korumanın azaltılması anlamına gelmemektedir. Türkiye sosyal adaleti en yüksek seviyede gerçekleştirirken, işgücü piyasasının esnekliğini de sağlayabilen Kuzey Avrupa ülkelerini örnek almalıdır. 
Verimliliği ve istihdamı birlikte artırarak hızla büyüyen bir Türkiye Avrupa kamuoyunun direncini de hızla kıracaktır. 



</TEXT>
</DOC>
