<DOC>
<DOCNO> 392249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonyas03.html </URL>
<DATE> 2005/11/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
The Sun gazetesinin editörü kocasını dövdü... 
</HEADLINE>
<TEXT>

     İngiltere’nin en çok satan bulvar gazetesi The Sun’ın editörü Rebekah Wade, aktör kocası Ross Kemp’e saldırdığı gerekçesiyle gözaltına alındı. 
     Polis, 2003 yılında The Sun’ın editörlüğüne getirilen 37 yaşındaki Wade’in, BBC’nin ünlü pembe dizisi "EastEnders"in yıldızı 41 yaşındaki kocası Kemp’e saldırdığı şüphesiyle dün gece Londra’da gözaltına alındığını bildirdi. 
     Polis sözcüsü, dün gece saat dörtte gelen ihbar üzerine Londra’nın güneyindeki bir adrese gidilerek, bir adama saldırdığı bildirilen bir kadının gözaltına alındığını, Londra’da bir karakolda bir süre gözaltında kalan kadının daha sonra serbest bırakıldığını söyledi. 
     Aile içi şiddete karşı yürüttüğü kampanyalarla tanınan Wade, Rupert Murdoch grubuna bağlı The Sun’ın pazar eki News of the World’ün de en genç editörü olarak görev yapmıştı. 
     Wade ve Kemp, 2002 yılında ABD’nin Las Vegas kentinde evlenmişti. 

     
</TEXT>
</DOC>
