<DOC>
<DOCNO> 396072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonsiy04.html </URL>
<DATE> 2005/11/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'de AİHM dersleri 
</HEADLINE>
<TEXT>

     Leyla Şahin davasındaki türban kararı, davalar için yargıçlar ve AİHM yetkilileriyle görüşmeler yapmak amacıyla Strazburg’a giden AKP’ye yakın isimlerin muhatap alınmadıkları gerçeğini ortaya koydu. 
     AKP’de türban kararı sonrası yapılan değerlendirmeler çerçevesinde, AKP’lilerin ve partiye yakın hukukçuların AİHM’de takip ettikleri davalarının seyrine ilişkin ilginç anlatımlar da parti yöneticilerince dinlendi. Parti yöneticilerine iletilen AİHM gözlemlerinde Mahkeme’nin, "Kürtler ve İslami motifli başvurular arasında kesin bir çifte standart uyguladığı" saptaması ağırlık kazandı. AKP’de dile getirilen AİHM’e ilişkin bazı gözlemler şöyle 
     ".AİHM’in Türkiye’yle ilgili en hassas olduğu konu Kürt konusu. Neredeyse Kürt konusuyla ilgili başvuruların tamamı sonuç kazandı. AİHM’de Türkiye’den giden bir başvurunun hak alabilmesi Kürt konusuyla ilgili olmasına bağlı. 
     .Mahkeme’deki Kürt konusuyla ilgili duyarlılık Strazburg’a gidildiğinde gözle görülür bir şekilde ortaya çıkıyor. HEP, DEP, köy yakmalar vb. başta olmak üzere Güneydoğu’dan gelen ve geri çevrilen bir başvuru olmadığı gibi, bu davaları takip için gelenlere her aşamada Mahkeme’nin kapıları sonuna kadar açık. İstedikleri zaman istedikleri yetkililerle görüşüp davalarıyla ilgili bilgi verip dertlerini anlatıyorlar. Adeta kulisteler. Tabii ki haklı davalarında adaletin yerini bulmasına karşı değiliz, ama bir başvurunun kabul edilmesi için adının Kürt olması da dikkat çekici. 
     .Buna karşın AİHM’de İslami motifli olarak görülen RP, FP davalarını takip için Strazburg’a gidenler görüşecek yetkili bulamıyor. Yabancı avukatlar tutarlarsa onların aracılğıyla ve duruşma olursa verilecek çok kısa sürelerle görüşlerini anlatabiliyorlar. Bu resmi sürecin dışında hiçbir temas imkanı bulmak mümkün değil. 
     .Türban başvuruları için gidenlerde de keza aynı durum söz konusu. Neredeyse Mahkeme’den yüzlerine bakan olmuyor. 
     Zaten davanın sonucunda da adı türban olan başvuru muhakkak reddediliyor. Hatta türban davalarında dosyaların içeriğinin okunarak bazı noktalarda görüş değişikliği bile mümkün olmuyor. Türban toptan reddediliyor." 
     
</TEXT>
</DOC>
