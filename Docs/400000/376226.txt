<DOC>
<DOCNO> 376226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonyas20.html </URL>
<DATE> 2005/09/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Gelibolu, Londra'da görücüye çıktı 
</HEADLINE>
<TEXT>

     Ünlü yönetmen Tolga Örnek'in Gelibolu savaşını anlatan ''Gelibolu'' adlı 2 saatlik belgesel filmi, 16 Eylül'de Londra'da gösterime girmeden önce yapılan galayla basına tanıtıldı. 
     Dünyanın ünlü başkentlerindeki sinemalarda 26 Mayıs'tan bu yana gösterilen belgesel, bugün matine ve suare olmak üzere yapılan iki basın galasıyla, Kuzey Londra'daki UCI Lee Valley sinemasında tanıtıldı. 
     Geniş araştırmaların ardından hazırlanan belgesel, savaşa katılan 3 Yeni Zelandalı, 2 İngiliz, 3 Avustralyalı ve 2 Türk askerin mektup ve günlüklerinden yola çıkılarak canlandırmalarla hazırlandı. 
     Yönetmen Tolga Örnek'in filminin dünya çapındaki dağıtımını üstlenen Rec Player firmasının sahibi Metin Topal, Gelibolu'nun bir yandan ülkesinden çok uzağa, hiç bilmedikleri bir düşmanla savaşmaya gelmiş askerlerin trajedileri, diğer yandan vatanını kaybetme tehlikesine karşı savaşan askerlerin acılarını gözler önüne serdiğini belirtti. 
     Filmin bugüne kadar 6 Batı ülkesinde gösterildiğini, 4-6 hafta arasında gösterimde kaldığını hatırlatan Topal, Londra'daki gösterimin ne kadar süreceğini de halkın göstereceği ilginin belirleyeceğini bildirdi. 
     Topal, filmin gelecek aylarda da Fransa'da gösterime gireceğini belirterek, bir belgesel olan Gelibolu'dan, Avrupa'da gösterilen diğer Türk filmlerinin gişe başarısını beklemediklerini kaydetti. Metin Topal, filmin sosyal ve kültürel bir hizmet olarak algılanmasının daha doğru olacağına işaret etti ve ''Büyük bir beklentimiz olmamasına rağmen, Gelibolu, kendisinden beklenen hizmeti yerine getirmiş ve gösterime girdiği ülkelerde haftalarca ilgiyle izlenmiştir'' dedi. 
     Dağıtımcı firmanın sahibi Topal, Londra'da yaşayan Türkleri de tarihe ışık tutan Gelibolu filmini izlemeye davet etti. 16 Eylül'de gösterime girecek olan Gelibolu belgeseli, halkın ilgisi sürdüğü müddetçe Londralı sinemaseverlerle buluşacak. 
     
</TEXT>
</DOC>
