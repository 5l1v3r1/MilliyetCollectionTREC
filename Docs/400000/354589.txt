<DOC>
<DOCNO> 354589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/guncel/gun04.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Suikast davası yok 
</HEADLINE>
<TEXT>


Sabancı suikastı sanığı Fehriye Erdal, Türkiye'de işlediği suçlar için Belçika'da yargılanamayacak 

GÜVEN ÖZALP Brüksel 

Belçika'da 6 yıl önce yakalanan Fehriye Erdal'ın yılan hik yesine dönen yargı sürecini dün görüşen Bruges Mahkemesi, Erdal'ın Türkiye'de işlediği suçlar nedeniyle yargılanamayacağını bildirdi. Karara gerekçe olarak da Belçika mahkemelerinin bu konuda yetkili olmaması gösterildi. 
Türkiye'nin iade talepleri de davanın ilk aşamasında, ölüm cezasına çarptırılabileceği ya da kötü muameleye tabi tutulabileceği gerekçesiyle reddedilmişti. Belçika, Türkiye'nin ölüm cezasını kaldırmasına karşın, kararından dönmedi. 

Temyiz yolu açık 
Karar, nihai bir nitelik taşımıyor. Sabancı ailesinin avukatı Fernand Schmitz, davayı temyize götürecek. Ancak siyasi boyutu yüksek olan davanın temyiz aşamasında da karar değişikliğinin zor olduğu ifade ediliyor. 
Mahkeme, Belçika'daki suçlara ilişkin yargı sürecinin ise devamına karar verdi. 26 Eylül 1999'da "Neşe Yıldırım" adına düzenlenmiş sahte pasaportla gözaltına alınan Erdal, terör örgütü üyesi olmak, silah taşımak, suç örgütü faaliyetlerine katılmak ve sahte kimlik kullanmakla suçlanıyor. 

'Türkiye'de yargılanmalı' 
Adalet Bakanı Cemil Çiçek, "Yeni baştan iade talebimiz olacaktır. Bununla ilgili hazırlıklarımız var. Ya yargılamalarını, ya Türkiye'ye iade etmelerini istiyoruz. Bizim tercihimiz, Türkiye'de yargılanmasıdır. Çünkü suç, Türkiye'de işlenmiştir" dedi. 


</TEXT>
</DOC>
