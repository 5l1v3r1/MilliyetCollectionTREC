<DOC>
<DOCNO> 392724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun16.html </URL>
<DATE> 2005/11/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İsrail Savunma Bakanı Gündemimizde İran'a saldırı yok 
</HEADLINE>
<TEXT>

     İsrail Savunma Bakanı Şaul Mofaz, İsrail'in gündeminde İran'a saldırının bulunmadığını söyledi. 
     Mofaz, geçen haftaki ABD ziyareti sırasında Newsweek Dergisi'ne yaptığı açıklamada, İran Cumhurbaşkanı Mahmud Ahmedinecad'ın ''İsrail'in haritasından silinmesi gerektiği'' yolundaki açıklamasına rağmen, İran'a karşı şimdilik diplomatik yolları kullanmanın esas olduğuna inandığını belirtirken, Avrupa ülkeleri ile birlikte ABD'nin, konuyu BM Güvenlik Konseyi'ne getirerek, İran'a yaptırımları ele almaları ve nükleer tesisleriyle ilgili geniş çaplı ve derin bir araştırma yapılması gerektiğini kaydetti. 
     İsrail Radyosu'nun haberine göre Mofaz, baskı yaparak, BM Güvenlik Konseyi kararıyla İran'ın nükleer kapasitesi durduracak veya erteleyecek bir fırsatın var olduğunu belirterek, ''İran'ın uranyumu zenginleştirmesinde, geri dönülemez bir noktaya erişmemesinin'' kendilerini memnun edeceğini kaydetti. Mofaz, İran'ın bu noktaya gelebilmesi için birkaç yıl bulunduğunu, ancak diplomatik çabaların bunu engelleyeceği umudunu taşıdığını da bildirdi. 
     İran'ın nükleer güç sahibi olmak için büyük arzu içinde olduğunu kaydeden Mofaz, bunu ''İsrail Devleti için olduğu kadar batılı ülkeler için de gerçek bir tehdit'' olarak niteledi ve nükleer şemsiyeye sahip bir İran'ın tüm dünya için de tehdit olacağını savundu. 
     Mofaz, İran'ın İslami Cihad ve Hizbullah da dahil olmak üzere terör örgütlerini desteklediğini ve barındırdığını da ifade ederek, 2002 ocak ayında yakalanan Karin A gemisi örneğini hatırlattı. Bu olayın, geçen kasım ayında ölen Filistin Lideri Arafat'ın İranlı yetkililerle görüşmesinden sonra meydana geldiğini söyleyen Mofaz, İran'ın Filistin Yönetimi'ne 50 bin ton silah sağlamayı amaçladığını, karşılığında Filistinlilerin de İsrail'e gelecek İranlı terör gruplarına güvenlik taahhüt ettiğini bildirdi. Mofaz, ''Anlaşma buydu, ama bu anlaşmayı ortaya çıkardığımız için sanşlıydık'' diye konuştu. 
     İsrail Savunma Bakanı Mofaz, Suriye'nin de Hizbullah'a mali destek verdiğini ve Lübnan Ordusu'nun güneye inerek güvenliği sağlamasına engel olduğunu belirtti. 
     Mısır'la ilişkilerin düzeyinden memnun olduğu bildiren Mofaz, Gazze Şeridi'nden çekilmenin çok hızlı olduğunu, bu nedenle Mısırlıların, bölgede güvenliği sağlamak için yeterince hazırlanamadıklarını kaydederek, Gazze Şeridi ile Mısır arasındaki Filadelfi Koridoru'nda sorumluluğu aldıktan sonra, silah kaçakçılığı miktarında azalma olduğunu da ifade etti. 
     
</TEXT>
</DOC>
