<DOC>
<DOCNO> 398737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur08.html </URL>
<DATE> 2005/11/28/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
3 üniversiteli kızı itfaiye kurtardı 
</HEADLINE>
<TEXT>

     Ali Koray UZUN TRABZON, DHA 

TRABZON'da terk edilmiş bir evde çıkan yangının sıçradığı bitişikteki apartmanın 5'inci katında uyuyan Karadeniz Teknik Üniversitesi öğrencisi 3 genç kız, itfaiyenin zamanında müdahalesi ile kurtarıldı. Duman kaplı apartmandan çıkartılan üniversiteli kızlar tedavi altına alındı. 
     Yenicuma Mahallesi Bayram sokak üzerinde bulunan terk edilmiş ahşap binada bu gece saat 16.30 sıralarında henüz belirlenemeyen bir nedenle yangın çıktı. Alevler kısa süre bitişikteki 7 katlı apartmanın bazı dairelerine sıçradı. Duman içinde kalan apartmanda oturanlar zamanında dışarı çıkarken, 5'inci katta oturan TKÜ öğrencisi 3 genç kız ise uyudukları için zehirlenme tehlikesi atlattı. İhbar üzerine kısa sürede olay yerine gelen itfaiye ekipleri bir yandan yangına müdahale ederken, bazı itfaiye erleri de oksijen maskesiyle girebildikleri apartmanda tüm takları tek tek dolaşıp zillere basarak uyarıda bulundu. 
     İtfaiye görevlilerinin zile basmaları sonucu uyandıklarında yoğun bir dumanla karşılaşıp nefes almakta dahi zorlanan üniversiteli kızlar, zamanında müdahale ile binadan çıkarıldı. Ambulansta ilk müdahaleleri yapılan üniversite öğrencileri daha sonra hastaneye kaldırıldı. Dumandan etkilendikleri belintilen öğrencilerin sağlık durumlarının iyi olduğu bildirildi. 
     
     EVİNDEN GÜÇLÜKLE ÇIKARILDI 
     Bu arada yangının sıçradığı bir başka binada oturan yaşlı bir kadın ise evini terk etmek istemedi. Bunun üzerine kapı itfaiye ekipleri tarafından açılarak yaşlı kadın ikna edilip dışarı çıkartıldı. Yangınla ilgili araştırma başlatılırken, bazı apartman sakinlerinin uzun süre olayın etkisinden kurtulamadığı görüldü. 
     
</TEXT>
</DOC>
