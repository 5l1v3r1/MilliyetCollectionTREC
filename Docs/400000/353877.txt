<DOC>
<DOCNO> 353877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/spo12.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkışlar Meksika'ya 
</HEADLINE>
<TEXT>


Önce Asya, sonra da Dünya Şampiyonu'nu deviren Yeşil-Beyazlılar, gönüllere taht kurdu 


Konfederasyon Kupası'nın flaş ekibi Meksika oynadığı futbol ve aldığı sonuçlarla büyük beğeni topluyor. Önce Asya Şampiyonu Japonya'yı deviren Orta Amerika ekibi, ardından Dünya Şampiyonu Brezilya'yı yıkarak, yarı final biletini cebine koydu. 19 maçtır yenilgi yüzü görmeyen Yeşil - Beyazlılar'ın Teknik Direktörü La Volpe, "3 yıldır Meksika'nın başındayım. Hergün geliştiğimizi görmek beni memnun ediyor. Haddimizi biliyoruz ve büyük - küçük takım ayrımı yapmadan tüm rakiplere karşı standart bir futbol ortaya koyuyoruz" dedi. Brezilya'nın başında çıktığı 100. maçında hüzün yaşayan Teknik Direktör Carlos Alberto Parreira ise, "Meksika fiziksel açıdan oldukça güçlü, çok koordine ve topla oynama yeteneği yüksek oyunculardan kurulu iyi bir takım. Bu yenilgi dünyanın sonu değil. Japonya'yı geçip, yolumuza devam edeceğiz" diye konuştu. 


</TEXT>
</DOC>
