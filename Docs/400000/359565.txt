<DOC>
<DOCNO> 359565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/ykocaomer.html </URL>
<DATE> 2005/07/09/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Ahmet Ağaoğlu'ndan ders I 
</HEADLINE>
<TEXT>



21 Haziran tarihinde Samanyolu TV'de Mehmet Şeyho'nun yönetiminde canlı olarak yayınlanan "Spor Zamanı" programını izleyemeyen gerçek spor severler önemli bir fırsat kaçırdılar. Konuklar, Golf Federasyonu Başkanı Ahmet Ağaoğlu ve Anadolu'dan gelen genç golfcülerle, Golf Milli Takımımız'ın genç oyuncularıydı. Ahmet Ağaoğlu da, bizim gibi inandığını söyleyen, her şeyi devletten beklemeyen, spora gönül vermiş bir işadamı. 
Federasyonun golfü Anadolu'ya yayma projesi çerçevesi içinde, bir süre önce Ağrı, Ardahan, Erzurum, Gaziantep gibi illerimizde başlattığı faaliyetler meyvelerini vermeye başladı. Ağrı'dan İbrahim, Erzurum'dan Nagihan'ın bu programda söylediklerini, spora gönül vermiş insanların duymasını isterdik. Belki de Mehmet Şeyho bu yaz dönemimde, önceden anons ederek bu programı yeniden banttan yayınlar. 
Programda Mehmet Şeyho, Ağaoğlu'na soruyor Golf malzemelerinin Türkiye'de üretimi var mı Ağaoğlu cevap veriyor "Ağrı'da bir sporcumuz var. Adı Serhat. Kendisine golf oynarken kullanılan sopaların verilememesi dolayısıyla dizaynını çiziyor ve bir demircide gidip kendi club'ını üretiyor. Ağaoğlu, "Tarlada bana yardımcı olacak" gerekçesiyle Serhat'ı İstanbul'daki turnuvaya göndermeyen babasına da çağrı yapıyor "Serhat'a destek ol. O ilerde iyi bir golfcü olacak." 
Bu arada üzülerek öğreniyoruz ki, Golf Federasyonu'na tek bir iş adamından destek yok. Ama Ağaoğlu kendinden emin, aldığı sorumluluğun bilincinde. "Okul dahil çocuklarımızın her türlü ihtiyaçlarını karşılayacak güçteyiz. Kimsenin desteğine ihtiyacımız yok. Diyojen'in dediği gibi "Gölge etme başka ihsan istemem"' diyor. Bu arada bu satırları yazdığımız sırada o televizyonda izlediğimiz genç golfcülerimizin Akdeniz oyunlarında bir ilki gerçekleştirerek takım halinde gümüş madalya sahibi olduklarını da keyifle öğreniyoruz. 
Ağaoğlu, "Bugüne kadar hep devlet eliyle spor yapmaya çalıştık. Devlet kendi olanakları içinde spora desteğini verdi. Ama bizim gibi bu göreve fahri talip olanlar görevlerini yapmadılar" diyor. 
Haftaya Ahmet Ağaoğlu'nun federasyon başkanlıkları konusundaki çarpıcı açıklamalarını, yorumlarımızla birlikte sizlere sunacağız. 



</TEXT>
</DOC>
