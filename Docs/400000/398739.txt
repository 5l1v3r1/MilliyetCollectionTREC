<DOC>
<DOCNO> 398739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur10.html </URL>
<DATE> 2005/11/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Beşiktaş'ta yangın çıktı, 3. kattan atlayan kadın yaralandı 
</HEADLINE>
<TEXT>

     Beşiktaş'ta bir apartmanda çıkan yangında 3. kattan atlayan bir kişi hafif yaralandı. 
     AA muhabirinin aldığı bilgiye göre, Arnavutköy Beyazgül Caddesi 18 numarada bulunan 3 katlı apartmanın çatı katında henüz belirlenemeyen bir nedenle yangın çıktı. 
     Uyandığında alevlerle karşılaşan ev sahibi Çiğdem Bağatur, çareyi pencereye çıkmakta buldu. Alevler kısa sürede daireyi sararken itfaiye sokağın dar olması nedeniyle pencerede mahsur kalan kadına merdiven uzatamadı. Bağatur, için pencerenin altına branda açıldı. Bu sırada polis ve çevrede bulunanlar branda açılancaya kadar kadından atlamamasını istedi. Alevler daireyi tamamen sarınca Çiğdem Bağatur pencerede zor anlar yaşamaya başladı. Bir süre sonra brandanın açıldığı söylenince Bağatur kendini brandaya bıraktı İtfaiye ekiplerinin müdahale ederek kontrol altına aldığı yangında evin balkonundan atlayan Çiğdem Bağatur yaralandı. 
     Şişli Etfal Eğitim ve Araştırma Hastanesi'ne kaldırılan Bağatur'un hayati tehlikesinin bulunmadığı öğrenildi. 
     
</TEXT>
</DOC>
