<DOC>
<DOCNO> 379280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sontur15.html </URL>
<DATE> 2005/09/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Memur-Sen'den "Her Memura Bilgisayar" kampanyası... 
</HEADLINE>
<TEXT>

     Memur-Sen Ankara İl Temsilciliği tarafından düzenlenen ''Her Memura Bilgisayar'' kampanyası başladı. 
     Memur-Sen Ankara İl Başkanı Ali Osman Türkmen, Otel 2000'de düzenlediği basın toplantısında, ücret sendikacılığı değil, hizmet sendikacılığı anlayışı ile yola çıktıklarını belirterek, üyelerine ve memurlarına yönelik hizmetlerine bir yenisini daha eklediklerini söyledi. 
     Bilgi ve teknoloji çağında, teknolojinin baş döndüren bir hızla her gün, her saat gelişmekte ve değişmekte olduğunu ifade eden Türkmen, ''Teknolojik gelişmelerin ve çağı yakalamanın en büyük vasıtası iletişim ve bilişim araçlarıdır. O da bilgisayardır. Bir Tık'la... Dünya avcunuzun içinde...'' dedi. 
     Türkmen, Avrupa Birliği'ne girme sürecindeki Türkiye'nin bilgisayarlaşma oranının yüzde 6 olduğunu savunarak, bunun kabul edilemez bir gerçek olduğunu söyledi. 
     İletişim ve bilişim teknolojinin arkasından yürünürse geri kalınacağına dikkat çeken Türkmen, şunları kaydetti 
     ''Memur-Sen koşma startını vermiştir. Ama hep birlikte koşmak zorundayız. Biz Memur-Sen olarak diyoruz ki, 'Her memurun, her evin, her işyerinin, çarşı-pazardaki esnafın, her öğrencinin bilgisayarı olmalıdır' Çağı yakalamanın başka çaresi yoktur.'' Kampanya dahilinde bilgisayar alan memurlara ücretsiz bilgisayar kursu da verileceğini bildiren Türkmen, bir gazetecinin ''Memurların farklı sorunları varken neden bilgisayar dağıtıyorsunuz'' sorusuna, ''Bugün ülkemizde 70 öğrenciye bir bilgisayar düşüyor. Memurlar ve aileleri teknolojik gelişmelerin gerisinde kalmamalıdır'' yanıtını verdi. 
     
</TEXT>
</DOC>
