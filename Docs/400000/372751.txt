<DOC>
<DOCNO> 372751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun31.html </URL>
<DATE> 2005/08/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Irak... Sünniler Federalizm olursa, anayasa çöpe atılmalı 
</HEADLINE>
<TEXT>

     Irak'ta anayasanın ''tamamlandığı'' ve taslağın Anayasa Komisyonu'nun onayına hazır hale getirildiği bildirildi. 
     Hükümet Sözcüsü Leyt Kubbe'nin verdiği bilgiye göre, hazırlanan taslağın nihai onayı için parlamentonun bugün toplanması gerekmiyor. Ancak Anayasa Komisyonu'nun, bugün ''taslağa onay vereceği'' bildirildi. 
     71 kişilik Anayasa Komisyonu'nun Sünni üyesi Hüseyin El-Felluce ise, ''Leyt Kubbe, bir ayda sorunları çözdüğümüzü söylüyor, ancak şimdiye kadar bir yere varamadık. Çünkü bu anayasa, federalizmi içermeye devam ederse çöpe atılmalı ve yeni baştan yapılmalı'' dedi. 
     Iraklı Sünniler, Kürtlerin ve Şiilerin onay verdiği federalizme bilhassa petrol geliri bakımından karşı çıkıyor. 
     Irak parlamentosunun, anayasa taslağını oylamak üzere bugün toplanmayacağı kısa süre önce bildirilmişti. 
     Parlamento yetkilisi Bişro İbrahim, anayasa taslağının oylanacağı parlamento oturumunun hangi tarihte düzenleneceğine karar verilmediğini söylemişti. 
     Anayasa taslağında uzlaşılamayan maddelerin çözüme kavuşturulması halinde, parlamentonun bugün toplanarak oylama yapması bekleniyordu. 
     Iraklı milletvekilleri, ''Sünnilerin muhalefetinin aşılması için üç gün ek süre gerektiğini de'' bildirmişlerdi. 
     
</TEXT>
</DOC>
