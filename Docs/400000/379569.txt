<DOC>
<DOCNO> 379569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/yasam/yas02.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Namus magandası 
</HEADLINE>
<TEXT>


İstanbul Moda'da kız arkadaşıyla sahilde oturan Metin Pamuk, ayrı oturmalarını söyleyen bir kişi tarafından silahla vurularak yaralandı 

MUSTAFA KURTARAN İstanbul 

İstanbul Moda'da, kız arkadaşıyla birlikte sahilde oturan Metin Pamuk, kendilerine "ayrı oturun" diyen ve polis olduğunu söyleyen bir kişi tarafından silahla vurularak yaralandı. Taksicilik yapan Metin Pamuk 31 ile sağır ve dilsiz kız arkadaşı Yıldız Düzel 32 gezmek için önceki akşam Moda sahiline gitti. Bir süre birlikte yürüyen ikili, daha sonra kayalıklara oturdu. O sırada yanlarına polis olduğunu söyleyen bir kişi gelerek ayrı ayrı oturmalarını istedi. 

'Kimse karışamaz' 
Pamuk, özel hayatına kimsenin karışamayacağını söyleyerek bu kişiden yanlarından ayrılmasını istedi. Bunun üzerine Pamuk ve kimliği belirsiz kişi arasında kavga çıktı. Saldırgan, silahını çıkardı Pamuk'a ateş edip kaçtı. 
Yıldız Düzel şok yaşarken, karnından aldığı kurşunla yere yığılan Pamuk, cep telefonuyla arkadaşlarını arayarak yardım istedi. Olay yerine gelen Hüseyin Akkuş, tişörtünü çıkararak arkadaşının yarasına tampon uyguladı. Akkuş, hemen polise ve ambulansa haber verdi. Ancak ambulansın gecikmesi Pamuk'un arkadaşlarının tepkisini çekti. 
Yolu bulamadığı öne sürülen ambulansın gelmesiyle Pamuk, Haydarpaşa Eğitim ve Araştırma Hastanesi'ne kaldırılarak ameliyata alındı. Pamuk'un sağlık durumunun ciddiyetini koruduğu bildirildi. 
Sağır dilsiz Yıldız Düzel, polise yazılı ifadesinde özetle şunları belirtti "Bir kişi yanımıza gelerek 'Ben polisim. Buralarda bir tinerci var tanıyor musunuz ' diye sordu. 'Hayır' yanıtını alınca, 'Burada niye böyle oturuyorsunuz ' dedi. Kavga çıkınca, silahıyla Metin'in karnına ateş etti." 




</TEXT>
</DOC>
