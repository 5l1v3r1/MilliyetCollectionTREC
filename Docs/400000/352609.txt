<DOC>
<DOCNO> 352609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy27.html </URL>
<DATE> 2005/06/16/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Dışişleri'nden Almanya'ya sert 'Ermeni' tepkisi "Şiddetle kınıyoruz" 
</HEADLINE>
<TEXT>

     Türkiye, Almanya Parlamentosu’nun sözde Ermeni soykırımının anılmasını öngören önergeyi kabul etmesini sert ifadelerle kınadı. 
     Dışişleri Bakanlığı’ndan yapılan yazılı açıklamada, "Federal Almanya Parlamentosu bugün, parlamentoda temsil edilen partilerin ortak sunucu olduğu ve 1915 yılında yaşanan olaylarla ilgili olarak Ermeni iddialarına ilişkin bir kararı kabul etmiştir. Bu kararı esefle karşılıyor ve şiddetle kınıyoruz" denildi. 
     Açıklamada, yaklaşık üç aydır Almanya Parlamentosu’nun gündeminde bulunan kararla ilgili olarak "Türkiye’nin görüşlerinin her düzeyde Alman yetkililere iletildiği, kararın tek yanlı içeriğine, metindeki vahim maddi yanlışlıklara ve bilgi eksikliklerine işaret edildiği ve böyle bir kararın özellikle Almanya gibi her zaman dost ve müttefik olarak görülen bir ülke tarafından kabulünün Türk halkını derinden yaralayacağına ve ikili ilişkiler üzerinde yapacağı menfi etkilere dikkat çekildiği" hatırlatıldı. 
     Türkiye’nin uyarılarının Federal Almanya Parlamentosu tarafından dikkate alınmadığının üzüntüyle görüldüğü belirtilen açıklamada, "Bu girişimin Alman iç politika hesaplarından kaynaklandığı açıktır. Böyle hassas bir konunun iç politikanın küçük hesaplarına alet edilmesi sorumsuzluk ve dar görüşlülüğün bir kanıtıdır" ifadeleri kullanıldı. 
     Açıklamada daha sonra şunlar kaydedildi 
     "Federal Almanya Parlamentosu’nda kabul edilen karar ’Anadolu’daki Ermenilerin neredeyse tamamen imha edildikleri’ gibi hiçbir dayanağı olmayan iddialara yer vererek, hazırlayıcıların tarih bilgisinden ne kadar uzak olduklarını göstermekle kalmamakta, Alman Hükümeti’ne, ’Ermenilerin sürülüp yok edilmesinin’ eyalet eğitim politikalarına dahil edilmesini tavsiye ederek Alman gençliğinde Türk düşmanlığı yaratılması sonucunu verebilecek sorumsuz, son derece tehlikeli ve kışkırtıcı öneriler de içermektedir." 
     
     "TÜRKİYE’NİN YABANCI ÜLKE PARLAMENTOLARININ KARARLARINA İHTİYACI YOK"- 
     "Türkiye Cumhuriyeti tarihiyle barışıktır" diye devam eden açıklamada, Türkiye’nin, tarihi olayların parlamentolarca değil, ancak tarihçiler ve uzmanlar tarafından değerlendirilebileceği düşüncesinden hareketle arşivlerini Alman ve Ermeniler dahil tüm araştırmacılara açtığına işaret edildi. 
     Bakanlık açıklamasında, Ermenistan’a, Osmanlı dönemindeki Türk-Ermeni ilişkilerini ortak bir komisyonda incelenmesi önerisinin resmen iletildiği de hatırlatıldı. 
     Açıklamada, "Türkiye Cumhuriyeti belgelere dayanması halinde tarihinin herhangi bir döneminin muhasebesini yapmak için yabancı ülke parlamentolarının kararlarına ihtiyaç duymayacak kadar da devlet geleneğine sahip bir ülkedir. Ancak, Federal Almanya Parlamentosu kararında dile getirildiği gibi, kendi geçmişiyle yüzleşmek ihtiyacını duyuyorsa, bunu asılsız iddialar temelinde şekillendirilen tarihi olaylar ve Türkiye’nin üzerinden değil, kendi tarihi sorumlulukları çerçevesinde yapmalıdır" denildi. 
     Federal Almanya Parlamentosu, Birlik partileri CDU CSU 
     tarafından gündeme getirilen ve tüm partilerin uzlaşmaya vararak hazırladığı, sözde Ermeni soykırımının anılmasını öngören önergeyi, tartışma yapılmadan bugün oybirliğiyle kabul etmişti. 
     
</TEXT>
</DOC>
