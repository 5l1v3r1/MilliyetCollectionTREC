<DOC>
<DOCNO> 369166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/spo15.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Duran toplarla... 
</HEADLINE>
<TEXT>


HAKAN DİLEK 


Bunların bir de hareketlisi var elbette ki. Top şöyle bir kalkar beş-on santim, destek ayakların üzerinde hafif sağa yatarak -ya da sola- bileklerinden hafifçe kırılmış kramponlarıyla üst vuruş yaparlar kaleye doğru. Neresine kalenin Öndeki ana direkle arkadaki fileleri tutan demirin tam arasına yan ağlar, doksana, tam çatala, üst direğin içine, köşeye ya da... Artırılabilir 7,32'lik coğrafyada topun gönderildiği yer sayısı. 
Hagi yapardı böyle şeyleri. Top gider bir müddet sonra garip bir falso alır ya da bulunduğu yükseklikten aşağıya düşerdi. Aşağıya, direkle filelerin birleştiği yere filelere deydiyse "pfırsss, direğe vurduysa "çtooonkk" diye ses çıkartarak. Ve Aziz Pierre'si Fenerbahçe'nin. Ne diyorduk Destek ayaklarının üzerinde yaylanarak ve bileklerinin eğiminden yararlanarak top karanlıkta ya da güneşin pırıltısında parlak bir ışık hüzmesi ya da bir yıldız gibi kayarak filelerle buluşurdu, gol olurdu, iki sevgili gibi buluşurdu meşin yuvarlak ağlarla kucaklaştığında. -Orhan Ayhan söylerdi bunu çoğun- Geçen Cuma böyle bir şey oldu yine. Kayseri Erciyesspor-Beşiktaş maçında. Kartalların kifayetsizi, huysuzu, haytası, estet pabuçlusu Sergen girdi oyuna 70'lerde. Futbol bir frikik verdi o anda. Topa ve kaleye şöyle baktı bir umursamaz duruşuyla sonra sağ destek ayağının üzerine eğilip biraz iç üstüyle o muhteşem solunun ön ve arka direğin arasına bıraktı topu. Bıraktı öylece... Ve biz Kamburun Bahçesi'ndekiler şöyle dedik bir ağızdan duran topların kralına hürmetle... 
Evet güzel kardeşim oyunun güzelliğine hürmetle. 



</TEXT>
</DOC>
