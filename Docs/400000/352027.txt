<DOC>
<DOCNO> 352027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/guncel/axgun02.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Peker Adalar seçiminde 
</HEADLINE>
<TEXT>


'Çıkar amaçlı suç örgütü kurmak'tan yargılanan Sedat Peker, AKP'li Zekeriya Oral'dan CHP adayını desteklemesini istiyor. CHP adayı Demirhan, 'Reis bizim canımız' diyor 

LUBE AYAR İstanbul 

İstanbul 9. Ağır Ceza Mahkemesi'nde "çıkar amaçlı suç örgütü kurmak" suçundan 62 yıla kadar hapis cezası istemiyle yargılanan Sedat Peker'in İstanbul Adalar'daki seçime de karıştığı ortaya çıktı. Peker, dava dosyasında yer alan bir telefon konuşmasında da Oral'dan desteklemesini istediği CHP'li Demir Demirhan için, bir adamını arayarak lüks teknesinin deposunu doldurup seçim süresince kendisine tahsis etmesini de istiyor. 
Peker'in yanındayken Oral'la telefonda konuşan CHP'li Demirhan, "Reis bizim canımız" ifadesini kullanıyor. 

02.03.2004 Saat 21.56 
SEDAT PEKER Ya bu şeyi soracağım, bu Adalar'da sizin adayınız kim 
ZEKERİYA ORAL Can Esen. 
S.P. Nasıl, iyi bir adam mı 
Z.O. Ben koydurttum abi. 
S.P. Sen mi koydurttun 
Z.O. He, kötü mü yapmışım 
S.P. Kazanma şansınız ne Adalar'da 
Z.O. İyi çalışırsa kazanır. 
S.P. Sence olur mu, CHP'nin adayı şanslı diyorlar. 
Z.O. Yok abi CHP alamaz. Oraya Demir Demirhan diye birini koymuşlar. Alamaz abi. 
S.P. 3 Kasım'da 1. parti çıkmış ama. Abi, Demir Bey yanımda muhabbet ediyoruz. Çok sevdiğimiz bir abimiz. 
Z.O. Ben AKP'ye çalışmam orda. Ben bütün gücümü vermişim o çocuğa ama keserim anında. Biliyorsun benim dostluk sıralamam... 
S.P. Demir Abi alsın, zaten adamın emekliliği geldi, otursun artık. 
Z.O. Bu geceden itibaren keserim hepsini. 
S.P. Demir Abi'ye vereyim selamlaşın. Seçimler önemli değil, kafanız birbirine uyar muhabbet... 
Z.O. Tamam da ayıptır söylemesi. Demir Bey beni tanımıyor. Benim o Ermeniler üzerinde ağırlığım var, adayı yönlendiririm, 25 senedir adadayım ben. 
DEMİR DEMİRHAN Alo. Merhaba Zekeriya Bey nasılsınız 
Z.O. Allah razı olsun, siz nasılsınız 
D.D. Valla iyiyiz, Reis'le sohbet ediyorduk laf lafı açtı. 
Z.O. Reis ayağımı kilitledi yani. Can'ı ben aday gösterdim. Ben il yönetim kurulu üyesiyim AKP'nin. 
D.D. Oh ne güzel. 
Z.O. Zaten orda ben birinci parti CHP'yi görüyorum. AKP ikinci. Coşkun'u ben rakip görmüyorum, çünkü yıprandı. 
D.D. İyice şey olur yani. 
Z.O. Valla güzel olur. Şu anda benim yanımda çalışan 50-60 tane insan var, bunların yüzde yetmişi Erzincanlı. Onlara "AKP'ye oy vereceksiniz" dedim. Şimdi diyemeyeceğim herhalde. 
D.D. Artık demeyeceksiniz, bundan sonra en azından... 
Z.O. Reis'imizin dostu olan benim başımın üstünde yeri vardır. 
D.D. Reis bizim canımız ya. 
Z.O. Sizin gibi aydın insanlar böyle hoşgörüyle yaklaşırsa eğer CHP'nin kazanmaması için hiçbir sebep yok. 
D.D. Tamam çok memnun oldum, Reis'i veriyorum. 
S.P. O ANAP'ın adayının kazanma durumu var ya. Onu engelleyip Demir Abi'yi kazandıralım. 
Z.O. Olur uyar. Sizin dostunuzun benim başımın üstünde yeri var. Reis'im siz ne derseniz o olur. 
Adalar'da 2004 yılında yapılan seçimi ANAP adına katılan Coşkun Özden kazanmıştı. 


</TEXT>
</DOC>
