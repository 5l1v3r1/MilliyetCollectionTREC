<DOC>
<DOCNO> 393116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy16.html </URL>
<DATE> 2005/11/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Gül'ün Rice ve Straw ile görüşmesi gündemde... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Gelecek İçin Forum bakanlar toplantısına katılmak üzere 11 Kasım Cuma günü Bahreyn’e gidecek. 
     Dışişleri Bakanlığı’ndan yapılan açıklamada, Gül’ün 11-12 Kasım 2005 tarihlerinde Bahreyn’de düzenlenecek Gelecek İçin Forum bakanlar 
     toplantısında Türkiye’yi temsil edeceği bildirildi. 
     Açıklamada, toplantıda bölgede devam eden reform çalışmaları ve buna yönelik faaliyetlerin topluca ele alınarak, gelecek döneme ilişkin fikir alışverişinde bulunulacağı belirtildi. 
     Toplantıda ayrıca diğer bölgesel sorunlar üzerinde görüş alışverişinde de bulunulacağı kaydedilerek, Bakan Gül’ün toplantıya katılacak meslektaşlarıyla ikili temaslar yapacağı ifade edildi. 
     Diplomatik kaynaklardan edinilen bilgiye göre, ikili temasları çerçevesinde Gül’ün ABD Dışişleri Bakanı Condoleezza Rice ve AB Dönem Başkanı İngiltere’nin Dışişleri Bakanı Jack Straw ile görüşmesi bekleniyor. Gül’ün Straw ile görüşmesi, AB’nin yarın açıklayacağı Türkiye’ye ilişkin İlerleme Raporu ve Katılım Ortaklığı Belgesi’nin ardından yapılacak olması nedeniyle ayrı bir önem taşıdığı kaydediliyor. 
     Gül’ün forum çerçevesinde konuşma yapması da öngörülüyor. 
     Bahreyn’in başkenti Manama’da düzenlenecek Gelecek İçin Forum toplantısı, yeni adıyla Geniş Ortadoğu ve Kuzey Afrika girişiminin ikinci toplantısı olacak. 
     İlki 11 Aralık 2004 tarihinde Fas’ın başkenti Rabat’ta yapılan toplantıda, ikinci toplantının Kasım 2005’te Bahreyn’de düzenlenmesi kararlaştırılmıştı. 
     Türkiye ilk toplantıya, "demokratik ortak" olarak katılmış ve oluşturulan "demokrasi yardım diyaloguna" İtalya ve Yemen ile birlikte eş başkan olmuştu. Rabat’taki bu toplantıda Türkiye’yi Devlet Bakanları Ali Babacan ile Beşir Atalay temsil etmişlerdi. Bahreyn’deki toplantı, Ortadoğu ve Kuzey Afrika ve G-8 ülkelerinin yanı sıra Türkiye ve Hollanda gibi ortak sıfatındaki ülkelerin bakanları ile IMF ve Dünya Bankası gibi bazı uluslararası finans kuruluşlarının üst düzey yetkililerini bir araya getirecek. 
     Toplantı çerçevesinde katılımcı ülkelerin dışişleri bakanlarının bir araya gelmesinin yanı sıra sivil toplum örgütleri ve iş çevreleri çeşitli oturumlar düzenleyecek. 
     İlk toplantıyı boykot eden İran’ın bu toplantıya da katılması beklenmiyor. 
     
</TEXT>
</DOC>
