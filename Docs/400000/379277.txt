<DOC>
<DOCNO> 379277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sontur12.html </URL>
<DATE> 2005/09/17/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Başhekimin tehditle MR çektirdiği iddiası... 
</HEADLINE>
<TEXT>

     Van Tabip Odası Başkanı ve Yüzüncü Yıl Üniversitesi YYÜ Tıp Fakültesi Araştırma Hastanesi Radyoloji Bölümü Ana Bilim Dalı Öğretim Üyesi Doç. Dr. Özkan Ünal, ''hasta sırasını ihlal ederek, randevu almadan manyetik rezonans filmi MR çektirdiği'' iddiasıyla Hastane Başhekimi hakkında Savcılığa suç duyurusunda bulundu. 
     Özkan Ünal, AA muhabirine yaptığı açıklamada, YYÜ Tıp Fakültesi Araştırma Hastanesi Başhekimi Hüseyin Şahin'in 15 Eylül'de saat 16.00 sıralarında radyoloji binasına gelerek MR çektirmek istediğini söyledi. Ünal, şöyle devam etti 
     ''Randevusunun olup olmadığını sormam üzerine, yüksek sesle randevu almasının gerekmediğini, diğer bekleyen hastaları da tahrik ederek onların sıradan hastalar olduğunu, kendisinin hem başhekim hem de dekan yardımcısı olduğunu söyledi.'' Ünal, tartışmanın yaşandığı sırada bölümde günler öncesinden sıra alan ve çeşitli illerden gelen hastalar da olduğunu belirterek, yoğun talepten dolayı vatandaşların 1.5 ay sıra beklemek zorunda kaldığını anlattı. ''Başhekimin, makamını kötüye kullanarak hasta haklarına saygı göstermediğini'' öne süren Ünal, bu duruma, sırada bekleyen hastaların da tepki gösterdiğini bildirdi. 
     
     ''HASTA HAKLARI İHLAL EDİLMİŞTİR'' 
     Tartışmanın ardından olayın büyümemesi için MR odasından çıkarak kendi odasına gittiğini kaydeden Ünal, şunları söyledi 
     ''Daha sonra öğrendim ki Başhekim, personeli tehdit ederek ve hastaların önüne geçerek MR çekimini yaptırmış. 
     Çekilen filmlerin raporlarının mutlaka yazılması gerektiği halde, teknisyenlerden filmlerini alarak gittiğini öğrendim. Filmler, uzman tarafından raporlanması gerektiği halde izinsiz ve kanunsuz alınması, hem asistan eğitimi hem de mali açıdan sıkıntı yaratan bir durumdur. 
     Hasta ve hasta sahiplerinin hakları ihlal edilmiştir. MR personeli hukuk dışı bir iş yapılması için tehdit edilmiştir. Anabilim dalının işleyişi bozulmuştur. Bölümde çalışan bir öğretim üyesi olarak bana karşı küçük düşürücü ifadeler kullanılmıştır. Yapılan bu hakaretlerin cezasız kalmaması için Cumhuriyet Başsavcılığı'na suç duyurusunda bulundum.'' 
     
     BAŞHEKİM ŞAHİN ''İDDİALARIN HİÇBİRİ GERÇEK DEĞİLDİR'' 
     YYÜ Tıp Fakültesi Araştırma Hastanesi Başhekimi Doç. Dr. Hüseyin Şahin de belfıtığı rahatsızlığı nedeniyle acil olarak 15 Eylül'de MR çektirmesi gerektiğini anlatarak, şöyle konuştu 
     ''Hastane Müdürümüz Radyoloji Bölümü Müdür Yardımcısını arayarak benim için randevu istedi. Müdür Yardımcısı 16.00'da MR çektirmek bizi beklediğini söyledi. Biz de, verilen saatte oraya gittik. Ancak üniteden sorumlu öğretim üyesi MR için sıra almamız gerektiğini belirterek randevumuzun olmadığı söyledi. Ben de hastane başhekimi ve dekan yardımcısı olduğumu, bu tarz konuşmasını doğru bulmadığımı söyledim. Söylenen iddiaların hiçbiri gerçek değildir.'' Şahin, kamuoyunun ve Cumhuriyet Başsavcılığı'nın bu tür konularla meşgul edilmemesi gerektiğini kaydetti. 
     
</TEXT>
</DOC>
