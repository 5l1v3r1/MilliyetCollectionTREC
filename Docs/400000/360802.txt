<DOC>
<DOCNO> 360802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur12.html </URL>
<DATE> 2005/07/13/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Atatürk silueti silinen karneler için soruşturma 
</HEADLINE>
<TEXT>

     Mustafa ÖZDEMİR ZONGULDAK, DHA 

      ZONGULDAK'ta yaklaşık iki ay önce öğrencilere Atatürk’ü din düşmanı olarak gösteren çizgi roman dağıtıldığı iddialarıyla gündeme gelen Hasan Ali Yücel Lisesi’nde, öğrencilere dağıtılan karnelerin üzerindeki Atatürk siluetinin silindiği öne sürüldü. Milli Eğitim Müdürlüğü, olayla ilgili soruşturma açarken Okul Müdürü Yunus Oruç, Bu karneler Milli Eğitim Vakfı’nın dağıttığı karneler. İçinden bir iki tane silik çıkmış olabilir. Diğer öğrencilerimizin karnelerinde böyle bir şey yok. Atatürk siluetinin kasıtlı silinmesi sözkonusu olamaz'' dedi. 
     Hasan Ali Yücel Lisesi’nde, öğrencilere üzerinde Atatürk silueti bulunmayan karne dağıtıldığı iddiaları üzerine Milli Eğitim Müdürlüğü soruşturma başlattı. Bazı velilerin şikayeti üzerine ortaya çıkan olayın ardından açılan soruşturma il geneline yayıldı. 
     
     ATATÜRK SİLUETİ SİLİNDİ Mİ 
     Bir öğrenci velisinin şikayetiyle ortaya çıkan olay üzerine soruşturma başlatan İl Milli Eğitim Müdürlüğü, okulda dağıtılan 2004- 2005 öğretim yılına ait karneleri incelemeye aldı. Milli Eğitim Müdürü Hasan Eryiğit, konuyu araştırdıklarını belirterek, Soruşturmayı il genelindeki okullara yaydık. Yanlış yapılmışsa gereken yapılır'' dedi. 
     
     OKUL MÜDÜRÜ KARNELER DEFOLU 
     Hasan Ali Yücel Lisesi Müdürü Yunus Oruç ise söz konusu iddiaların gerçeği yansıtmadığını belirterek, İddia edildiği gibi karnelerin üzerindeki Atatürk silUetini silmemiz söz konusu olamaz. Yasal yollardan hakkımı arayacağım. Gerekli inceleme yapıldığında diğer öğrencilerimize dağıtılan karneler üzerinde Atatürk silUeti olduğu görülecektir. Bu okulumuza yönelik bir karalama kampanyası'' dedi. 
     Karnelerin Milli Eğitim Vakfı tarafından dağıtılan karneler olduğunu belirten Oruç, Yani üzerinde oynama yapmamız söz konusu olamaz. Seri şekilde basıldığı için silik çıkmış olabilir, İçerisinde bir iki tane defolu karne olabilir. Ben buna ne yapabilirim. Yüzlerce karne imzalarken hepsinin dışına dikkat edemem ki'' diye konuştu. 
     Zonguldak Valisi Yavuz Erkmen ise konunun incelendiğini, öğrencilerle ilgili basılı evrakın basım ve dağıtımının kanun hükmünde olduğunu belirterek, Böyle bir şey yapılmışsa yasalara aykırıdır. Gereken yapılacak'' dedi. 
     
     UYARI ALMIŞLARDI 
     Yaklaşık iki ay önce Mehmet Akif Ersoy’un hayatını konu alan ve Atatürk’ü din düşmanı olarak gösteren çizgi roman dağıtıldığı iddiasıyla soruşturma açılan okulda, ilgili idareci ve öğretmenlere uyarı cezası verilmişti. 
     Öğrencilere dağıtılan çizgi romanlarda Atatürk'le ilgili öne sürülen iddiaların yer aldığı bölümlerin çıkarıldığı anlaşılmıştı. Zonguldak Valisi Yavuz Erkmen ise söz konusu çizgi romanın indirildiği www.mehmetakifersoy.com isimli internet sitesi yöneticileri hakkında Cumhuriyet Savcılığı’na suç duyurusunda bulunmuştu. 
     
</TEXT>
</DOC>
