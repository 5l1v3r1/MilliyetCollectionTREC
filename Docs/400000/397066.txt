<DOC>
<DOCNO> 397066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo11.html </URL>
<DATE> 2005/11/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Rizespor, Galatasaray maçında yaptığı hatalardan ders çıkartıyor 
</HEADLINE>
<TEXT>

     Çaykur Rizespor Teknik Direktörü Sakıp Özberk, Galatasaray karşısında yaptıkları hatalardan ders çıkartarak Trabzonspor maçına hazırlanacaklarını söyledi. 
     Özberk, AA muhabirine yaptığı açıklamada, göreve geldiği günden itibaren ilk kez büyük bir takıma karşı oynadıklarını belirterek, ''Beş hafta içerisinde ilk mağlubiyetimizi aldık. İlk dört haftada Anadolu takımlarına karşı oynayarak neler yapmamız gerektiğini görmüştük, ama ilk büyük takıma karşı maçımızda istediklerimizi sahaya yansıtamadık'' dedi. 
     İlk golden sonra kendilerini toparlayamadıklarını ifade eden Özberk, ''Psikolojik olarak oyundan koparak sahadaki hakimiyetimizi kaybettik. Bu da bizim sahadan mağlubiyetle ayrılmamıza neden oldu. Bu maçta yaptığımız hatalardan ders çıkartarak Trabzonspor maçına hazırlanacağız'' diye konuştu. 
     Özberk, amaçlarının ligin ilk yarısında hedefledikleri en az 20 puana ulaşmak olduğunu kaydederek, ''Bunun için önümüzdeki Trabzonspor maçında hatalarımızı asgariye indirerek başarılı bir sonuç elde etmek istiyoruz. Ligin ilk yarısına az puan kaybıyla girerek lige verilen arada eksiklerimizi gidermeyi hedefliyoruz'' dedi. 
     
</TEXT>
</DOC>
