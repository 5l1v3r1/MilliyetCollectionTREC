<DOC>
<DOCNO> 397526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/spo04.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ bombaladı 
</HEADLINE>
<TEXT>


Trabzonspor Kulübü Başkanı, seçim kararının geç alındığı şeklindeki eleştirilere sert yanıt verdi, "Kimse enkaz edebiyatı yapmasın" dedi 


Bordo - mavili kulübün başkanı Atay Aktuğ, olağanüstü genel kurul kararı alınması konusunda geç kalındığı spekülasyonlarına anlam veremediğini söyledi. 
Yönetime şu ana kadar resmi olarak talip olan kimse çıkmazken, 11 Aralık'taki seçime kalan sürenin yeterliliği konusundaki tartışmaları eleştiren Aktuğ, "Kimsenin mazeret üretmeye hakkı yok. Bunu dile getirenler demek ki hazırlıklarını iyi yapmamış. Kulübün mali tablosu kötü değil. Kimse enkaz edebiyatı yapmasın. Bu edebiyatı yapacak kişiler de bence göreve gelmemeli. Önemli olan saha sonuçlarının düzeltilmesi" diye konuştu. 
Bu arada mali genel kurulda çoğunluk sağlanmaması halinde kongrenin 17 Ocak 2006'da yapılması kararı alındı. 

Emrah sakatlandı 

Trabzonspor, Çaykur Rizespor maçı hazırlıklarına dün akşam yaptığı tek idmanla devam etti. Çalışmaya sakatlıkları devam eden Volkan katılmazken, kaleci Jefferson düz koşu yaptı. Dizinde ağrı bulunan Emrah da salonda fizyoterapist gözetiminde çalıştı. Emrah'ın durumunun maç günü belli olacağı belirtildi. Kulüp doktoru Ahmet Çağlar, Jefferson'un bileğindeki sakatlığın büyük ölçüde geçtiğini, ancak idman eksikliği bulunduğunu söyledi. Teknik Direktör Halihodziç, doktorlar tarafından en fazla bir devre oynamasına izin verilen Szymkowiak'ı taktik çalışmada 11'de denedi. 


</TEXT>
</DOC>
