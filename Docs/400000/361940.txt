<DOC>
<DOCNO> 361940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/dunya/dun01.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak seçimlerine müdahale edecekti 
</HEADLINE>
<TEXT>


SEMA EMİROĞLU New York 


ABD Başkanı George W. Bush'un, Irak'ta ocakta düzenlenen seçimlere müdahale etme ve bazı adaylarla siyasi partilere destek verme planını onayladığı, ancak Kongre'nin karşı çıkması üzerine bundan vazgeçtiği bildirildi. Gazeteci Seymour Hersh'in New Yorker'da yayımlanacak makalesine göre, Beyaz Saray'da şiddetli geçen tartışmaların ardından Bush'un ulusal güvenlik takımı Başkan'a, seçime müdahale etmek için hazırlanan gizli bir operasyonu onaylamasını önermiş. New York Times'a konuşan bir kaynak, "Kongre'den itirazlar yükselmeye başladığında Bush planı ya imzalamıştı ya da imzalamak üzereydi. Sonunda, planı iptal etti" dedi. Ulusal Güvenlik Konseyi Sözcüsü Frederick Jones, yaptığı yazılı açıklamada, "İran'dan gelen paralar da dahil olmak üzere Irak seçimlerini dışarıdan etkilemeye yönelik çabalara ilişkin endişeler vardı" dedi. 




</TEXT>
</DOC>
