<DOC>
<DOCNO> 383616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo01.html </URL>
<DATE> 2005/10/03/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Gerets, Anelka'nın tartışmalı golüne ne dedi 
</HEADLINE>
<TEXT>

     Galatasaray Teknik Direktörü Eric Gerets, ligi geçen sezon sarı-kırmızılı takımdan daha iyi bir yerde bitiren Trabzonspor'a karşı ofansif bir futbolla güzel goller atarak maçı kazandıkları için mutlu olduğunu söyledi. 
     Trabzonspor maçından sonra yaptığı değerlendirmede, Tromsö maçından sonra takımın bugüne hazır olacağını söylediğini hatırlatan Gerets, ''Ben takımıma güveniyorum. Benim tanıdığım takımım bunu gerçekleştirdi. Takım kaptanımız Hakan ve Heinz'in gol atmasına seviniyorum. Ve sevindiğim bir başka konu da geçen sene bizden ligi daha iyi yerde bitiren takıma karşı ofansif bir futbolla, güzel goller atarak maçı kazandık. Biz böyle futbol felsefesinin tehlikeli pozisyonlar yaratacağını biliyoruz ama bunu kabullenerek şimdilik iyi gidiyoruz'' dedi. 
     Avrupa kupalarından şanssız bir şekilde elendikleri için tüm taraftarlardan özür dileyen Gerets, taraftarların bugünkü maçta takımını iyi bir şekilde desteklediğini söyledi. 
     Konyaspor-Fenerbahçe maçında Anelka'nın tartışılan pozisyonuyla ilgili olarak da Gerets, ''Türkiye Ligi'nin bir antrenörüyüm. Bazı demeçler verirsem, ne kadar cezalar verileceğini bilmediğimden dolayı açıklama yapmıyorum. İnşallah sezon sonunda bu pozisyondan dolayı şampiyonluk bir tarafa geçmiş olmaz'' diye konuştu. 
     Milli Takımlar Teknik Direktörü Fatih Terim'e başarılar dileyen Gerets, ''Dünya Şamiyonası'na katılmalarını diliyorum'' dedi. 
     Futbol hayatında Tromsö gibi eleme maçlarını çok yaşadığını kaydeden Galatasaray teknik direktörü, ''Düşündüğümüzün doğru olduğu konusunda bana inanabilirsiniz'' ifadesini kullandı. 
     Futbolcuların gördüğü kartlarla ilgili olarak da Gerets, ''Kart görmenin artısı ve eksisi var. Gereksiz kartlarla cezalı duruma düşebilirsiniz, ama oyuncularım çok arzulu ve istekli olduklarından dolayı çok hırslı maça başladılar. Onun için tek gözümü bu konuda kapatıyorum'' şeklinde konuştu. 
     İliç'in oynamaması konusundaki bir soruya sinirlenen Gerets, ''Bugün çok iyi bir maç çıkardık, galip geldik, neden böyle negatif düşüncedesiniz. Basınla iyi geçiniyorum, provakatif sorular sorulmasına karşı çıkıyorum'' dedi. 
     
     ÇIKRIKCI ÜZGÜN VEDA EDİYORUM 

     Trabzonspor yardımcı antrenörü Orhan Çıkrıkcı, bu sonuçla Trabzonspor'a veda etmenin, kendisini çok üzdüğünü söyledi. 
     ''Burdan iyi sonuç alarak ayrılmak isterdim'' diyen Çıkrıkcı, ''Trabzonspor taraftarından çok özür diliyorum, yeni hoca salı günü başlıyor, hayırlı olsun'' dedi. Çıkrıkcı, Kaptan Fatih'e Galatasaray taraftarının niye böyle tepki gösterdiğini anlayamadığını da belirterek, ''Fatih Türkiye'nin en iyi futbolcusudur, gol kralıdır. Milli takımın en değerli oyuncusudur ona her zaman sahip çıkmalıyız'' diye konuştu. 
     Jefferson'un yerine Tolga'nın oynaması konusundaki bir soru üzerine de Orhan Çıkrıkcı, ''Tolga bizim seçimimizdir, Jefferson da hata yapmıştır. Tolga bizim ikinci kalecimiz, hata yaptı, bütün oyuncular hata yapabilir. Önemli olan bu hatalardan ders almaktır'' ifadesini kullandı. 

     
</TEXT>
</DOC>
