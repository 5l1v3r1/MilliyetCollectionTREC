<DOC>
<DOCNO> 381873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun47.html </URL>
<DATE> 2005/09/27/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Fehriye Erdal davasında karar 31 Ekim'de 
</HEADLINE>
<TEXT>

     Terörist Fehriye Erdal'ın Türkiye'de işlediği suçlardan dolayı Belçika'da yargılanıp yargılanmayacağına ilişkin adli süreç devam ederken, Gent Mahkemesi, bu konuda kararı 31 Ekim'de açıklayacağını duyurdu. 
     Bugünkü oturumunda sanık avukatlarını ve müdahil tarafı dinleyen Gent Mahkemesi'nin teröristin Türkiye'deki suçları çerçevesinde Belçika'da yargılanıp yargılanmayacağına ilişkin kararının açıklanmasından sonra, kararın şekline göre, sanık avukatlarının veya müdahil tarafın Yargıtay'a giderek, son itiraz hakkını kullanması bekleniyor. 
     Mahkemelerin yetkisizlik kararı almaları halinde terörist Erdal'ın kısa zamanda serbest kalması ve bulundurulduğu varsayılan ''gizli bir mekanda gözaltı'' durumundan çıkması söz konusu olacak. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından terörist Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Sabancı ailesinin avukatı Fernand Schmitz, Türkiye'ye iadesi reddedilen teröristin, Avrupa Terörizme Karşı Mücadele Sözleşmesi çerçevesinde Belçika'da yargılanmasını istiyor. Savcılık, Belçika yasalarının ve adli yapısının bu yargılamaya olanak tanımadığı görüşünü savunarak, sanık avukatlarına destek veriyor. 
     Terörist Fehriye Erdal'ın Belçika'da işlediği suçlar çerçevesinde yargılanma süreci de Bruges Mahkemesi'nde ayrıca devam ediyor. 
     Teröristin daha önce yattığı hapis süresinin, bu suçların cezasını karşılamış olacağı ve Belçika'daki suçlarından dolayı daha fazla hapis yatmasının mümkün gözükmediği adli çevrelerce belirtiliyor. 
     
</TEXT>
</DOC>
