<DOC>
<DOCNO> 379577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/yazar/congar.html </URL>
<DATE> 2005/09/19/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
PKK'ya karşı eylem beklentisi 
</HEADLINE>
<TEXT>


Başbakan Recep Tayyip Erdoğan, Birleşmiş Milletler Zirvesi için geldiği New York'tan, "Irak'taki PKK varlığına karşı somut önlem alınacağı" yönünde umutlanmış olarak ayrıldı. 
Temasları ardından düzenlediği basın toplantısında, "Son zamanlarda bazı olumlu gelişmeler nedeniyle beklentilerimiz devam ediyor" diyen Erdoğan, ABD'li ve Iraklı muhataplarının kendisine söylediklerinden memnun ve bunların sözde kalmayacağına inanmak istiyor. 
Erdoğan ve yakınındakiler, "Ak Parti iktidarını yıpratmak isteyen bazılarının, Türkiye'de huzursuzluk ve istikrarsızlık doğmasından medet umduğuna, bu bakımdan da PKK ile zımni bir işbirliği içinde olduklarına" inanıyor. 
Bir yandan, K. Irak'taki PKK varlığına karşı somut önlemler geciktikçe siyasi faturanın hükümete çıktığı kaygısındalar. Kafalarındaki endişe silsilesi, "PKK'nın yeni ve büyük eylemlerle terör dalgasını yükseltmesi ve bunun kamuoyunda yaratacağı infial olası provokasyonlar ile birlikte Irak'a askeri müdahale heveslilerinin seslerinin daha fazla çıkması bu gerilimin Ankara'daki dengeleri, AB sürecini, ABD ile ilişkiyi zorlayacak yansımaları" diye sürüyor. 

Iraklılardan güvence 
ABD'li ve Iraklı yetkililerin söylediklerine bakılırsa, onlar da bu endişenin farkında. 
Irak Cumhurbaşkanı Celal Talabani 'nin, BM binasının ikili görüşmeler için paravanla ayrılmış spontane odacıklarından birinde Erdoğan ve heyetiyle uzun uzun konuştuktan sonra sorularımızı yanıtlarken, "Terörist grup PKK, en başta Kürt halkının ulusal çıkarlarını tehdit ediyor" demesi azımsanamaz. Bu sözleri, hem Türk hem Amerikan kaynakları önemsedi. Zira K. Irak'taki PKK varlığına karşı somut önlemlerin yolu, Irak Kürtlerinin "PKK'yı kendinden saymamasından" da geçiyor. 
Erdoğan ile BM'nin karşısındaki Türkevi'nde bir saat 15 dakika görüşen Irak Başbakanı İbrahim Caferi de, Türkiye-Irak ilişkilerini "stratejik" diye niteledi ve "asiler" dediği PKK unsurlarının Irak topraklarından atılacağını ifade etti. 
Görüşmelere katılan bir Türk hükümet yetkilisinin, "Iraklılardan, PKK konusunda ne işitmek istiyorduysak işittik" demesi gösteriyor ki, istenen güvenceler alındı sıra eylemde. Washington kaynaklarına "Ne zaman" diye sorduğumuzda verdikleri yanıt, "Konunun Türkiye için taşıdığı aciliyeti biliyoruz, bunu Iraklılara da ilettik" diye özetlenebilir. Başkan Bush 'un da Talabani 'ye "Bir şeyler yapın" derken, bu aciliyeti yansıttığı vurgulanıyor. 

Önlemlerin biçimi 
Yanıtı merak edilen diğer soru belli "Ne yapılacak " 
Talabani 'ye "PKK'ya karşı somut polisiye önlem alınacak mı" diye sorunca, "Elimizden geleni yapacağız" demekle yetindi. 
ABD'li kaynaklar ise, K. Irak'ta PKK'ya karşı topyekun bir askeri harek tın "bu aşamada mümkün olmadığını" söylemeyi sürdürüyorlar. Erdoğan ve çevresinin beklentisi de bu değil zaten. 
Ancak bir Türk yetkili, "Bağdat'ın ve Iraklı Kürt partilerinin siyasi iradesi ve ABD güçlerinin katılımıyla daha dar operasyonlar mümkün" diyor. Olasılıkları değerlendiren bir diplomatımıza göre de, "Diyelim ki, helikopter ateşi ile bir PKK hedefini vurdular. Bu, sorunu çözmez ama hem örgüt üzerindeki, hem Türk kamuoyundaki psikolojik etkisi büyük olur." 
Benim ABD ve Irak kaynaklarından edindiğim izlenim, önümüzdeki günlerde PKK konusundaki üçlü istihbarat paylaşımının artacağı ve bazı PKK unsurlarına karşı, kesin istihbarat bilgilerine dayanan, sonuç alıcı polisiye operasyonların gündeme gelebileceği yönünde. 
Deniliyor ki, "Bazı PKK liderleri yakalanırsa şaşırmayın." Erdoğan'ın yakın çevresinden bir yetkili bu konuyu konuşurken, "İnşallah" diyor, "Biz de bunu bekliyoruz, ama halktaki beklentinin çok yükselmesi de iyi olmaz." Bu son sözler, Ankara'nın Iraklılardan ve ABD'lilerden duyduğu sözlere tam güvenemediğinin işareti. 

ABD'nin söylemi 
Bush yönetimi, hem Türk halkındaki Amerikan aleyhtarlığı ile baş edebilmek, hem de terörle mücadele ve yeni Irak konusunda kendi açıkladığı ilkelere sadık kalabilmek için, son günlerde PKK'ya karşı çok daha keskin ifadeler kullanıyor. 
ABD'liler, yarın New York'ta Dışişleri Bakanları Abdullah Gül ve Condoleezza Rice arasında yapılacak görüşmeyi de, PKK konusunda ne kadar "duyarlı" olduklarını yansıtmanın vesilesi sayıyorlar. Gül ise, Rice'dan Irak'ta ne yapılacağına ilişkin net sözler duymak istiyor. 
Tabii bir de, hükümetin bu tür temaslarla PKK'ya karşı işbirliği aramasına dudak büken, "Talabani'ye de güven olmaz, PKK'nın barındığı bölgede esas otorite olan Mesud Barzani'ye de" diyen, dahası "ABD'nin, Türkiye'yi tehdit etmek için PKK'yı Irak'ta tutmayı sürdüreceğine" inananlar var. 
Washington, keskin ifadelerin, bu inancı gidermeye yetmediğini artık anlamış olmalı. 



</TEXT>
</DOC>
