<DOC>
<DOCNO> 382080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/dunya/axdun02.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un akıl hocası 'kalbimizin' peşinde 
</HEADLINE>
<TEXT>


İç siyasetteki deneyimine karşın diplomaside acemi olan ABD Dışişleri Bakan Yardımcısı Karen Hughes, 'Müslümanların kalplerini kazanma' turunun son durağı Türkiye'de 

YASEMİN ÇONGAR Washington 


ABD'nin dünyadaki, özellikle de İslam lemindeki imajını düzeltmek amacıyla, Başkan George W. Bush tarafından "halkla ilişkilerden sorumlu" kıdemli Dışişleri Bakan Yardımcısı olarak görevlendirilen Karen Hughes, "Müslümanların kalplerini kazanma" turunun son durağı olan Türkiye'de. 
Teksas Valiliği döneminden itibaren Başkan Bush'un en yakın danışmanlarından biri olan, özellikle seçim kampanyalarında Bush'un basınla ilişkilerini yöneten, Beyaz Saray'da çalıştıktan sonra 3 yıl Washington'dan ayrı kalan Hughes, ilk dış gezisine Mısır ve Suudi Arabistan'dan başladı. 

Eski televizyoncu 
Bugünden itibaren İstanbul ve Ankara'da temaslar yapacak olan Hughes'un gezisi "daha ziyade dinleme ve öğrenme amaçlı." 
Eski bir televizyon muhabiri olan 48 yaşındaki Hughes, Amerikan iç siyaseti ve basınla ilişkiler alanındaki deneyimini, uzun boyu ve kuvvetli ses tonu ile birleştiren bir hitabet ustası. Ancak Hughes, dış politika ve diplomaside henüz çok yeni ve kendisiyle Mısır ve Suudi Arabistan'a giden ABD'li gazeteciler de, geziye ilişkin haberlerinde Hughes'un "acemiliğine" değinmekten geri durmadılar. 

'Türkiye demokrat' 
Bu haberlere göre, Hughes'a gezi için verilen resmi notlarda "Türkiye demokratik bir devlet" ve "Mısır bölgenin en yüksek nüfuslu ülkesi" gibi çok temel bilgiler yer alıyor. 
Hughes'un "Kahire'de 'Müslüman Kardeşler' ile görüşecek misiniz " sorusuna, bu militan İslami grupla ilgili bilgi eksikliğini açığa vuran bir şekilde yanıt veremediği de ABD basınına yansıdı. Washington Post, soru karşısında sessiz kalarak yanındakilere bakan Hughes'un, ancak bir yardımcısının kulağına fısıldamasının ardından, "Mısır'ın yasalarına saygılıyız" demekle yetindiğini yazdı. 

İstanbul'da üç dinin liderleriyle görüşecek 

Başkan Bush'un "imaj gurusu" olarak bilinen ABD Dışişleri Bakan Yardımcısı Karen Hughes, turunun ilk durağı olan Mısır'ın başkenti Kahire'de kadınlarla sohbet ederken. Hughes, bugün Ankara'da Dışişleri Bakanlığı Müsteşarı Ali Tuygan ile yapacağı görüşmenin ardından kadın örgütlerinin yöneticileriyle bir araya gelecek. Hughes, ardından İstanbul'a geçerek Diyanet İşleri Başkanı Ali Bardakoğlu, Fener Rum Patriği Bartholomeos II ve Ermeni Patriği II. Mesrob ile görüşecek. 


</TEXT>
</DOC>
