<DOC>
<DOCNO> 366482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur10.html </URL>
<DATE> 2005/08/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Mahalle sürekli denize kayıyor .. 
</HEADLINE>
<TEXT>

     Ebru DOĞAN DHA 

      MARMARA Depremi’nin merkez üssü Gölcük’te, Bakanlar Kurulu kararıyla Afete maruz bölge’ ilan edilen Denizevler Mahallesi'nde oturanların, kendilerine kalıcı konut verilmesine rağmen evlerini boşaltmaması endişe veriyor. İhsaniye Beldesi Belediye Başkanı Ahmet Levent, Bakanlar Kurulu kararına rağmen kendilerinin vatandaşla karşı karşıya kaldıklarını belirtirken, mahalle sakinleri kendilerine gösterilen kalıcı konutlar için para istenmesine karşı çıkıyor. 
     Marmara Depremi’nde, yanıbaşındaki Kavaklı Mahallesi’nde büyük bir kara kütlesinin üzerindeki ev ve işyerleriyle birlikte denize göçtüğü bölgede, deniz suyu Denizevler Mahallesi’nin içine kadar girmişti. Kavaklı Mahallesi ile Ford Fabrikası arasında kalan bölümde yeralan İhsaniye Beldesi’ne bağlı Denizevler Mahallesi’nde sonradan yapılan tesbitlerde, bu bölgede denize doğru yaklaşık 2,5 metrelik göçme ve kayma olduğu anlaşıldı. Yapılan zemin etüdlerinde de zeminin tamamen sıvılaştığı ve aktif sulu toprak yapısı olduğu belirlenince, 3 Eylül 2001 tarihinde Bakanlar Kurulu kararıyla, mahalle Afete Maruz Bölge’ilan edildi. Buradaki 500 hanenin boşaltılması, bina sahiplerine de kalıcı konutlardan ev verilmesi kararlaştırıldı. Mahalledeki 105 hanenin sahibi kalıcı konut için başvururken, geri kalanı Bizim binalarımız sağlam diyerek evlerini boşaltmayı kabul etmedi. 
     
     BELEDİYE ÇARESIZ 

     Gölcük’e bağlı İhsaniye Beldesi belediye Başkanı Ahmet Levent, 17 Ağustos Marmara Depremi’nde yanıbaşlarındaki Kavaklı Mahallesi’nde geniş bir kara kütlesinin üzerindeki binalarla birlikte denize gömüldüğünü hatırlatarak, buradaki durumun da kendilerini korkuttuğunu söyledi. Başkan Levent, Bakanlar Kurulu kararına rağmen, belediye olarak biz vatandaşla karşı karşıya geldik. Vatandaş, Evimiz sağlam’ diyerek boşaltmıyor. Biz de çaresiz kaldık.'' dedi. 
     
     MAHALLELİ ÇIKMIYOR 

     Depremde evlerinde bir sıva çatlağının dahi oluşmadığını ileri süren mahalle sakinleri ise, burada rant kavgası olduğunu iddia etti. Bu kargaşanın depremden bu yana yaşandığını söyleyen 53 yaşındaki Yaşar Akkılıç, Devlet bizden sağlam evlerimizi bırakıp kalıcı konutlara taşınmamızı, ayrıca kalıcı konutlar için de para ödememizi istiyor. Bu adaletsizlik. Benim evim sağlam. Yetkililerin bizlere, eve karşılık geri ödemesiz ev vermesi gerekir'' diye konuştu. Evlerini terketmeyen diğer mahallleli de aynı görüşü paylaştı, 
     
     UYANIKLAR DA VAR 

     Bu arada, kalıcı konutlardan ev alan bazı mahalle sakinlerinin ise, buraları kiraya verip, yine Denizevler Mahallesi’ndeki evlerde oturmayı sürdürdüğü, bazılarının ise kalıcı konuta geçip, mahalledeki eski evini başkalarına kiraladıkları ortaya çıktı. 
     Ancak uzmanlara göre bu bölgede yeni bir deprem olması halinde, Denizevler Mahallesi’nin zemini tamamen sıvılaştığı için, binaları ve içinde oturanları büyük bir tehlike bekliyor. 
     
</TEXT>
</DOC>
