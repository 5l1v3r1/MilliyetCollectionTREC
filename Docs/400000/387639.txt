<DOC>
<DOCNO> 387639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko25.html </URL>
<DATE> 2005/10/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Tüzmen AB içinde ticaret hacminde 9. büyük ülkeyiz 
</HEADLINE>
<TEXT>

     Devlet Bakanı Kürşad Tüzmen, AB içerisindeki ülkelere ticaret hacmi açısından bakıldığı zaman Türkiye'nin çok önemli noktalarda olduğunu belirterek, ''9. büyük ülke olmuş durumdayız'' dedi. 
     Okan Üniversitesi 2005-2006 akademik yılı Devlet Bakanı Kürşad Tüzmen'in de katıldığı törenle açıldı. Üniversite'nin Kadıköy Hasanpaşa'daki rektörlük binasında düzenlenen törende konuşan Tüzmen, 1980'li yıllarda Türkiye'nin dış ticaret hacminin 8-10 milyar dolar seviyesinde olduğunu hatırlatarak, bu yıl Türkiye'nin 180 milyar doları geçen bir dış ticaret hacmine sahip olacağını söyledi. 
     25 yıl önce dış ticaretin toplam GSMH içerisindeki payının yüzde 13 bile olmadığını dile getiren Tüzmen, bugün Türkiye GSMH'sının yüzde 55'ine yakın bir rakamın dış ticaretten sağlandığını vurguladı. Bakan Tüzmen, bu yılın 15 Ekim'e kadar ihracatın 72 milyar doları geçmiş durumda olduğuna dikkat çekerek, ''Şu anda kişi başına bin dolar ihracat yaptırabilir hale geldik. Sizler yeni başlayan öğrenciler, buradan mezun olduğunuzda, kişi başına ihracat rakamını Türkiye'de 1500 dolar seviyesine getirmiş olacağız'' diye konuştu. 
     Tüzmen, 2010'larda hedeflerin çok yüksek olduğunu ve 2025 yılındaki 500 milyar dolarlık hedefin de çok daha erkene çekilebileceğini düşündüğünü kaydetti. 
     Bu hedefleri, üniversiteler, öğretim görevlileri ve sanayi işbirliği ile başarma imkanı olduğunu ifade eden Tüzmen, ''Üniversite, bürokrasi, sanayi işbirliğini sağladığınız zaman Türkiye'nin bütün eksikliklerini çok iyi bir şekilde görmüş olabilirsiniz'' diye konuştu. 
     Tüzmen, Türkiye'nin çok fazla doğal kaynağı bulunmadığını, en önemli kaynağının insan olduğunu vurgulayarak, iyi eğitilmiş nüfusun çok büyük bir güç olduğunu, iyi eğitilmemiş bir nüfusun ise çok büyük bir yük olduğunu anlattı. 
     Tüzmen, ''Burada yapacağımız çok hızlı gelişen ülkelerde olduğu gibi uzmanlaşmış iş gücünü artırabilmek'' dedi. 
     Sermaye-insan bileşimine çok önemli bir bileşen olan bilimin eklendiğine de işaret eden Tüzmen, bilginin para haline geldiğini ve şu anda en zengin firmalar sıralamasında bilgi teknolojileri ve bilgiye sahip olanların en üstte olduklarını söyledi. 
     
     KOMŞU VE ÇEVRE ÜLKELERLE TİCARET 
     1999-2000'li yıllarda Türkiye'nin komşu ve çevre ülkelerle ticaretinin toplam ticaretin yüzde 3'ünü oluşturduğunu anlatan Tüzmen, bu rakamın 2004 itibarıyla yüzde 28'e geldiğini belirtti. 
     O zamanlarda komşularla iş yapılamadığını, Yunanistan, Bulgaristan, Rusya, Irak, İran, Suriye ile problemler olduğunu anlatan Tüzmen, bunu karma ekonomik komisyon toplantıları yaparak, ticaret heyetleri düzenleyerek, fuarlar açarak tersine döndürdüklerini kaydetti. Tüzmen, bu ülkelerle yapılan ihracatı 2.5 milyar dolardan 18.5 milyar dolara çıkardıklarını bildirdi. 
     Okan Üniversitesi'nin Çince ve Rusça Mütercim Tercümanlık bölümleri bulunduğunu hatırlatan Tüzmen, öğrenci olduğu yıllarda bu imkan olmadığını, olsaydı daha donamlı olacağını belirtti. Tüzmen, öğrencilere zamanlarını boşa harcamamaları ve çalışmaya ağırlık vermeleri tavsiyesinde bulundu. 
     25 yıl önce üniversiteden mezun olduğunda Türkiye'nin tarıma dayalı sanayisi bulunduğunu hatırlatan Tüzmen, Türkiye'nin bugün tamamıyla endüstri sanayisi olan bir ülke olduğunu ve ihracatının yüzde 90'ınına yakınının sanayi ürünü olduğunu vurguladı. 
     
     OTOMOTİV ÜRÜNLERİ İHRACATI 
     Türkiye'nin en son otomotiv ürünleri ve yan sanayi ürünlerini de Fransa, İtalya, İngiltere, Almanya gibi otomotivin kalbi olan ülkelere sattığını belirten Tüzmen, 2004 yılında otomotiv ihracatının yaklaşık 11 milyar dolar seviyesine geldiğini anlattı. 
     Bu yıl 1 Ocak-15 Ekim tarihleri arasında da otomotiv ihracatının 11 milyar doları yakalamış durumda olduğunu belirten Tüzmen, 14-15 milyar doların zorlanacağını düşündüğünü belirtti. 
     Tüzmen, demir çelik ihracatının da 9 milyar dolar olduğunu ve artarak devam edeceğini ifade ederek, elektronik ürünlerde ihracatın da 6 milyar doları aştığını kaydetti. 
     Yüzde 28 ağırlığı olan tekstil ve konfeksiyonda da 11 milyar dolarlık konfeksiyon, 7 milyar dolarlık tekstil ihracatı olan bir ülke durumunda bulunulduğunu ifade eden Tüzmen, bu yıl 72 milyar dolar ihracatla Türkiye'nin, petrol devi Rusya dışında, etrafındaki komşu ülkeler arasında ihracatta kat kat üstün durumda olduğunu kaydetti. 
     Tüzmen, Türkiye'nin ihracat sıralamasında dünyada 22. sırada olduğunu ifade ederek, şunları kaydetti 
     ''AB içerisindeki ülkelere de ticaret hacmi açısından baktığınız zaman çok önemli noktalardayız. 9. büyük ülke olmuş durumdayız. 
     Türkiye için Avrupa Birliği 42 senelik optimum bir çözümdür. Başka alternatifler olması düşünülebilir ama şu anda elimizdeki imkanlarla bence en akıllı kararı, hiç olmazsa 32 seneyi boşa çıkarmayacak kararı vermiş olduk.'' 
     
</TEXT>
</DOC>
