<DOC>
<DOCNO> 358881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/yazar/sazak.html </URL>
<DATE> 2005/07/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çernobil'i araştırmak 2 
</HEADLINE>
<TEXT>


Karadeniz'de kanserden ölümlerde Çernobil'e bağlı bir artış gözleniyor mu 
Nükleer santral kazasından yirmi yıl sonra, radyasyon serpintilerinin Trakya ve Karadeniz'de yol açtığı zararları ölçmekte çok geç kalınmış olsa da bilimsel veriler ışığında bugünkü gerçekleri araştırmak ve geleceğe dönük önlemler almak mümkündür. 
Kazım Koyuncu'nun ölümünden sonra pek çok duyarlı hekimden Karadeniz'deki duruma ilişkin bilgi notu aldık. 
Bölgede onkoloji merkezlerine sahip üç kuruluş var Trabzon'da KTÜ Tıp Fakültesi, Samsun 19 Mayıs Üniversitesi Tıp Fakültesi ve Samsun Devlet Hastanesi. 
Tıbbi onkoloji uzmanı olarak görev yapan, kemoterapi uygulayan bir hekimin bize yazdıkları, Karadeniz'de 'kanser tehdidi'nin boyutlarını göstermesi bakımından uyarıcıdır 
"... Rakamlar öyle 3-4 bin değil. Size çok basit bir örnek vermek istiyorum, benim çalıştığım Tıbbi Onkoloji Kliniği'nde poliklinik sayısı 2003 yılında 4800 civarında iken 2004'te bu rakam 7000'in üzerine çıkmış, sadece 2005 yılında 600 civarında hastaya yatarak, 2500 civarında hastaya ise ayaktan kemoterapi uygulanmıştır." 
İşte somut bir rakam. 'Çernobil'den bağımsız' düşünülse bile 'olgu' sayılarında artış olduğunu Karadeniz'de görev yapmakta olan hekimler söylüyor. Kaldı ki bu rakamlara, Ankara ve İstanbul'da tedavi görenler dahil değil. Bölgede en çok mide kanserinde artış gözleniyormuş. Dikkat çeken bir başka olgu da, hastaların genç-orta yaş grubunda olması ve çoğunlukla her türlü besinin doğal ortamında yetiştiği yüksekteki köylerden, yoksul kesimlerden gelmesi. Bunlar genetik, çevre, yöresel yemekler gibi faktörleri de akla getiriyor. Ancak, Sağlık Bakanlığı ve Üniversite hastanelerine yapılmış bilimsel hiçbir araştırma olmadığı için, Karadeniz insanı Çernobil'i de kanserden ölümleri de 'kader' gibi kabulleniyor 
Asıl sıkıntı uzman hekim, hemşire, yatak, cihaz eksikliğidir "Bir yurttaş, bir insan olarak susma hakkım olmadığına inanarak size yazıyorum. Amacım kimseyi şik yet etmek değil. Karadeniz'deki vahim durumu paylaşmak. Bugün sadece bir kemoterapi reçetesi yazdırmak için 6 saat yoldan gelip, tekrar geri dönen hastam var. Akşam oldu mu bu hastaların aileleri korkulu bir bekleyişe girerler. Yoksul, kimsesiz, güvencesiz bu insanlar nereye gideceklerini bilemez, kendilerini sahipsiz hissederler. Ne yazık ki hekimlerimiz bile kanserli hastaya müdahale etmeye çekinmektedir." 
Hekimlerin isyanı da bu çaresizliğe "Karanlığa bağırıyoruz, belki bir duyan olur " 



</TEXT>
</DOC>
