<DOC>
<DOCNO> 373284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/spor/axspo01.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vaduz'u unutun' 
</HEADLINE>
<TEXT>


Beşiktaş'ın hocası Rıza Çalımbay, oyuncularından Vaduz maçını akıllarından çıkarmalarını istedi, "Diyarbakır'ı yenerek yolumuza devam etmeliyiz" dedi 

ORHAN YILDIRIM 


İnönü Stadı'nda Vaduz'u gole boğarak UEFA Kupası'nda 1. tura yükselen Kartal, rotasını yarın Diyarbakırspor'la oynayacağı lig maçına çevirdi. Teknik Direktör Rıza Çalımbay dün sabah Nevzat Demir Tesisleri'nde yaptığı toplantıda futbolcularına uyarılarda bulundu. 
Tecrübeli hoca, Liechtenstein ekibi ile oynadıkları maçın geride kaldığını belirterek, Siyah - Beyazlı oyunculara, Diyarbakırspor sınavına motive olmaları talimatını verdi. Çalımbay, "Diyarbakır'la zorlu bir puan mücadelesi yapacağız. Önemli olan istikrarı korumaktır. Eğer ligde takılırsak, 5-1'lik Vaduz galibiyetinin kıymeti kalmaz. Sahadan galibiyetle ayrılarak güçlü bir şekilde yolumuza devam edelim" diye konuştu. 

'Disiplinle kazandık' 
Siyah - Beyazlı ekibin hocası, Vaduz karşısında ikinci yarıda yaptıkları sistem değişikliği ve disiplinli futbolla farklı galibiyete ulaştıklarını da söyledi. Rıza Çalımbay, "Karşılaşma öncesinde korktuğumuz motivasyon problemini ilk yarıda yaşadık. Ancak ikinci devre yaptığımız konuşmalar ve sistem değişikliğiyle maçın kontrolünü ele geçirerek istediğimiz sonucu elde ettik. Turu garantiye almışken uzatma dakikalarında attığımız gol, oyun disiplinine ne kadar bağlı kaldığımızın göstergesiydi" ifadelerini kullandı. 

Doğru tatile 

Başkan Yıldırım Demirören, Vaduz galibiyetinin moraliyle karşılaşma sonrası, özel uçakla Göcek'e dinlenmeye gitti 

Beşiktaş'ın, Vaduz karşısında aldığı 5-1'lik galibiyet Başkan Yıldırım Demirören ve yöneticileri mest etti. Demirören, karşılaşmanın bitiş düdüğünün ardından soluğu Göcek'te aldı. Siyah - Beyazlı teknik heyet ve futbolcuları tebrik ettikten sonra İnönü Stadı'ndan çok mutlu bir şekilde ayrılan Başkan Demirören, özel uçağa atlayarak tatil için Göcek'e gitti. Demirören'in yarın İstanbul'a gelerek Beşiktaş'ın, Diyarbakır'la oynayacağı maçı tribünden izlemesi bekleniyor. 
Yıldırım Demirören, teknik heyet ve futbolculara güvendiğini belirterek UEFA Kupası'nda büyük hedefler peşinde koşacaklarını söyledi. Vaduz'u eleyerek bu yoldaki ilk engeli aştıklarını vurgulayan Demirören, "Camiamızı mutlu etmek için ne gerekiyorsa yapacağız. Önümüzde uzun bir yol var. Gerçek Beşiktaş'ı bu sezon izletmek istiyoruz" dedi. 

Sakatlara yoğun tedavi 

Kartal yarın akşam İnönü Stadı'nda Diyarbakır ile oynayacağı maçın hazırlıklarına ara vermeden başladı. Vaduz'a karşı forma giyen futbolcular koşudan sonra soyunma odasına giderken, diğer oyuncular Teknik Direktör Rıza Çalımbay yönetiminde 1.5 saat süren bir çalışma yaptı. Çabukluk ve gol çalışmaları ardından çift kale maç oynayan Siyah - Beyazlı futbolcuların sıcak havaya rağmen hırslı oldukları gözlendi. Sakatlıkları yüzünden idmana çıkmayan Youla ve Okan ile koşu ile yetinen İbrahim Toraman'a yoğun tedavi uygulandığı açıklandı. Üç yıldızın durumu bugün belli olacak. 

Ailton'u kesmedi 

Gençlerbirliği ve Denizlispor'dan sonra Vaduz ağlarını da sallayarak forma giydiği tüm maçlarda gol atmayı başaran Ailton, Diyarbakır'a gözdağı verdi. Brezilyalı yıldız, "Benim işim gol atmak. Zaten bunun için geldim. Ancak üç maçta üç golü yeterli görmüyorum. Vaduz maçında 2 net pozisyonu gol yapamadım. Bunlar nasıl kaçtı ben de bilmiyorum. Diyarbakır'a karşı 2 gol atacağıma inanıyorum" diye konuştu. 


</TEXT>
</DOC>
