<DOC>
<DOCNO> 356239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko43.html </URL>
<DATE> 2005/06/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Şevket Demirel, Başbakan ve bakanlara mektup gönderdi... 
</HEADLINE>
<TEXT>

     Tasarruf Mevduatı Sigorta Fonu TMSF yönetimi tarafından Egebank A.Ş. ile ilişkili olduğu gerekçesiyle yönetimindeki 9 şirkete el konulan işadamı Şevket Demirel, Başbakan Recep Tayyip Erdoğan, Devlet Bakanı ve Başbakan Yardımcısı Abdüllatif Şener ve Adalet Bakanı Cemil Çiçek’e mektup göndererek, şirketlerin gerçek sahiplerine iadesini istedi. 
     Şevket Demirel’in Başbakan Erdoğan, Şener ve Çiçek’e gönderdiği mektuplarda, 26 Haziran 2005 pazar günü, TMSF’nin, yönettiği bütün şirketlere el koyduğunu hatırlatarak, bu şirketlerin kendi alanlarında önde gelen başarılı ve yarım asırlık birikim ve çabanın büyüttüğü şirketler olduğu belirtildi. 
     Böyle bir olayın meydana gelmesinin, dünyada eşi görülmemiş bir hukuksuzluk olacağını daha önce yazdığı mektubunda Başbakan Erdoğan’a ilettiğini hatırlatan Demirel, mektubunda şöyle dedi 
     "Ne el konan şirketler ne de ben, TMSF’ye borçlu değiliz, Egebank ile de ilgimiz yoktur. Kimse bu şirketlere tek kuruş kaynak aktarıldığını da gösteremez. 
     Şirketler, halka ve borsaya açıktır. El koymanın şirketlere ve onların binlerce ortağına, yani halka ne kadar büyük zarar getireceğini takdir edersiniz. 
     El koyma kararı keyfi, şantaja yönelik ve uygulaması tamamen kanunsuzdur. 
     Böyle bir baskına niçin maruz kaldım 
     Olaydaki hukuksuzluk ve yanlışlık adalet duygularına sığmayacak kadar büyüktür. Buna inandığım için size ikinci kez arz ediyorum. 
     Şirketlerin hemen gerçek sahiplerine iadesini arz ediyorum." 
Öte yandan, Şevket Demirel’in TMSF’nin şirketlerine el koymasından önce 19 Mayıs 2005 tarihinde Başbakan Erdoğan’a mektup yazdığı ve olaya dikkat çektiği öğrenildi. 

     
</TEXT>
</DOC>
