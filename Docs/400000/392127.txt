<DOC>
<DOCNO> 392127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yasam/yas08.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Burda Yayınevi'nin kurucusu öldü 
</HEADLINE>
<TEXT>


BERLİN AA 

Almanya'nın önde gelen yayınevlerinden Burda'nın kurucusu Aenne Burda, Offenburg kentinde 96 yaşında öldü. Hubert Burda Media tarafından dün Münih'te yapılan açıklamada, Burda'nın, yakın çevresinin başucunda bulunduğu bir anda vefat ettiği bildirildi. 
Offenburg kentinde 28 Temmuz 1909 tarihinde doğan Aenne Burda, 1931 yılında yayıncı Franz Burda ile evlenmişti. Aenne Burda, 1949 yılında küçük bir moda yayınevini satın almış ve bunu Almanya'nın en büyük moda yayınevi haline dönüştürmüştü. Burda, yaklaşık 10 yıl önce yayınevini oğulları Franz, Frieder ve Hubert'e devretmişti. Burda RCS International Holding GmbH'nin, Türkiye'de faaliyet gösteren Doğan Burda Rizzoli şirketinde de yüzde 40 oranında ortaklığı bulunuyor. Avrupa'nın en büyük dergi yayıncılarından Burda ve Rizzoli RCS Group, 1998 yılından bu yana DBR'nin hissedarı. Türkiye'de DBR tarafından yayımlanan Burda dergisinin lisansörü de Verlag Aenne Burda GmbH Co. şirketi. 


</TEXT>
</DOC>
