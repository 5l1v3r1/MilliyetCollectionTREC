<DOC>
<DOCNO> 372956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/guncel/gun18.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklar önce harf, sonra cümle okuyacak 
</HEADLINE>
<TEXT>


İlköğretime yeni başlayan öğrenciler, bu yıldan itibaren 'tümevarım' yöntemiyle okuyup 'el yazısı' ile yazacaklar 


Yeni ilköğretim müfredatının yurt genelinde uygulanacağı 2005 - 2006 eğitim ve öğretim döneminde, ilköğretime yeni başlayan öğrencilere, "tümdengelim" yerine "tümevarım" yöntemiyle okuma yazma öğretilecek. "Ali okula gel" gibi cümleler yerine önce harfleri öğrenecek olan 1. sınıf öğrencileri, yazıda da "el yazısı" olarak bilinen bitişik eğik yazıyı kullanacak. 
Milli Eğitim'de 1968'den bu yana uygulanan tümdengelim yöntemini sona erdirmek amacıyla, geçen yıl 6 ildeki 100 pilot okulda tümevarım yöntemiyle eğitim verildi. Yeni eğitim - öğretim döneminde ise tüm okullar tümevarım yöntemine geçecek. 

Ezber değil yorum 
Yeni sistemle birinci sınıf öğrencileri okuma yazmayı, cümlelerden öğrenmeyecek. Önce sesleri kullanarak harfleri kavrayacak. Böylece çocuklar okula ilk adımlarını, ezberci sistem yerine, yoruma dayalı eğitimi öngören yeni müfredatla atacak. 
Çukurova Üniversitesi Eğitim Fakültesi Dekan Yardımcısı Yrd. Doç. Dr. Oğuz Kutlu, okuma yazma öğreniminde her iki yöntemin de etkili olduğunu, ancak tümevarımın, ezberciliği yok etmenin yanında parçadan bütüne gittiği için konunun ayrıntılı öğrenimini de sağladığını belirtti. Yazıdaki stil değişikliğinin de önemli olduğu belirten Kutlu, şunları söyledi "Gelişmiş ülkelerde de el yazısı kullanılmakta, güzel yazı teknikleri konusunda bilimsel çalışmalar yapılmakta. Oysa ülkemizde yazı kalitesi çok düşük." 




</TEXT>
</DOC>
