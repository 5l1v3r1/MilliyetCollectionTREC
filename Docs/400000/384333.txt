<DOC>
<DOCNO> 384333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/dunya/axdun01.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kıbrıs'ta harekete geçmenin tam sırası' 
</HEADLINE>
<TEXT>


Avrupa Parlamentosu Başkanı Borrell, Kıbrıs'ta, 'Annan Planı çözüm için en iyi temel' diyerek, tarafları en üst düzeyde müzakereleri başlatmaya çağırdı 

DIŞ HABERLER SERVİSİ 


Avrupa Parlamentosu AP Başkanı Josep Borrell, KKTC Cumhurbaşkanı Mehmet Ali Talat ve Rum Yönetimi lideri Tasos Papadopulos'a, Annan Planı temelinde, Kıbrıs sorununa en kısa zamanda çözüm bulmak hedefiyle en üst düzeyde müzakerelere başlama çağrısı yaptı. Borrell, AB'nin Türkiye ile müzakerelere başlama kararının ardından Kıbrıs'ın yeniden bütünleşmesi yolunda gösterilecek yeni inisiyatifler için çok elverişli bir ortam doğduğunu vurguladı. 
Temaslarda bulunmak amacıyla Ada'ya giden Borrell, önceki gün Kıbrıs Rum Kesimi'ndeki temaslarının ardından dün KKTC'de Cumhurbaşkanı Mehmet Ali Talat, Başbakan Ferdi Sabit Soyer ve Dışişleri Bakanı Serdar Denktaş ile görüştü. Talat ve Borrell, 1.5 saat süren görüşmeden sonra ortak basın toplantısı düzenledi. Avrupa Parlamentosu olarak Annan Planı'nı kuvvetle desteklemeye devam ettiklerini belirten Borrell, Rumların planı reddetmelerinden dolayı hayal kırıklığı içinde olduklarını ifade etti, "Annan Planı'nın soruna çözüm bulunması için h l en iyi temel olduğunu düşündüklerini" bildirdi. Borrell, Cumhurbaşkanı Talat ile Rum Yönetimi lideri Tasos Papadopulos'a, bu temelde Kıbrıs sorununa en kısa zamanda çözüm bulunması hedefiyle en üst düzeyde görüşmelere başlamaları çağrısı yaptı. 
KKTC Cumhurbaşkanı Talat da, "Müzakerelerin Annan Planı temelinde yeniden başlaması ve sorunun çözüme kavuşturularak Ada'nın yeniden birleştirilmesi için gereken her şeyi yapmaya hazırız" dedi. 


</TEXT>
</DOC>
