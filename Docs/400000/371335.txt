<DOC>
<DOCNO> 371335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/dunya/dun01.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide 'medya cihadı' ilan etti 
</HEADLINE>
<TEXT>


DIŞ HABERLER SERVİSİ 


El Kaide ile bağlantılı bir örgüt, İslamcı bir internet sitesinden yayımladığı mesajla, yandaşlarını Irak'taki Amerikan askerlerine karşı "medya cihadı" yürütmeye çağırdı. 
"Medya Cihadı Tugayı" isimli örgüt, taraftarlarından, öldürülen askerlerin fotoğraflarını askerlere ve asker ailelerine e - posta ile göndererek ve bu resimleri internet sitelerinde yayımlayarak "düşmanın moralini çökertmelerini" istedi. Örgüt mesajında, "Amacımız düşmanın moralini çökertmek, ümitlerini ve hayallerini yıkmak, Irak'ta gerçekte neler olduğunu ortaya çıkarmaktır. Medya savaşı, kara savaşının ayrılmaz bir parçasıdır" ifadesini kullandı. 
Örgüt, "medya savaşını" internet sitelerindeki forumlarda ve asker ailelerine gönderdiği "tüyler ürpertici" e - postalarla başlattığını da belirterek, "1600 forum ve elektronik adrese saldırmayı başardık bu yolla mesajımız, aralarında askerler ve alilelerinin de bulunduğu 60 bin kişiye ulaştı" dedi. 

İnternet faktörü 
"Medya Cihadı Tugayı" isimli grup, büyük medya organlarının "Haçlıların" kontrolünde olduğunu, bu yüzden "medya cihadında" interneti kullanmaya karar verdiklerini bildirdi. 
Örgüt ayrıca, "patlamaların yarattığı dehşetin net şekilde görünmesini sağlamak için", kamera kullanma kılavuzu da yayımladı. 


</TEXT>
</DOC>
