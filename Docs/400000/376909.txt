<DOC>
<DOCNO> 376909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/ekonomi/eko04.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova borcuna yüzde 15'lik indirim 
</HEADLINE>
<TEXT>


Çukurova ile Koç Finansal arasında yapılan yeni sözleşme ile YKB'nin devir tarihinde yeni bir anlaşma yapılacak. Anlaşmada Çukurova'nın YKB'ye borcunda yüzde 15 indirim olacak 

EKONOMİ SERVİSİ 

Yapı Kredi Bankası'nın YKB Koç Finansal'a satışında, hisse devir tarihinde yeni bir anlaşmanın öngörüldüğü, bu anlaşmada Çukurova Grubu'nun YKB'ye borçlarının 2.1 milyar dolar bir kısmının tasfiyesine yönelik anlaşmalar yapılacağı belirtildi. Açıklamaya göre Çukurova'nın borçlarında 'yaklaşık yüzde 15' oranında indirim 315 milyon dolar yapılacak. 
Yapılan açıklamada, Çukurova'nın borçlarında indirim yapılmasının, grubun borçlarının büyük bir bölümünün erken ödenecek olması hususu dikkate alınarak belirlendiği ve hisse devrinde kesinleşeceği ifade edildi. 

Koru'nun parası eklenecek 
Sözleşmeye, YKB'ye ait Yeniköy - Tarabya civarındaki Boğaz'a nazır korunun satış gelirinin bölüşümü konusunda da madde konuldu. İlgili madde şöyle "Koru varlıklarının hisse devrinin tamamlanması öncesinde 100 milyon dolardan fazla bir tutarla satılması durumunda, 100 milyon doları aşan kısmın yüzde 70'i, YKB'nin yüzde 57.4'ünün hisse satış bedeline eklenmesi öngörülmüştür." 

6 yıllık opsiyon aldı 
Tarafların yapacağı anlaşma ile YKB'nin bazı bankacılık dışı varlıklarının, hisse devrinin gerçekleştirildiği tarihten itibaren 6 yıllık bir süreç içerisinde kullanılacak bir opsiyonun konusu olması öngörüldü. Bu konuda sözleşmede şunlar belirtildi "Buna göre, opsiyona konu varlıkların ayarlanmış defter değerini aşan bir bedel üzerinden üçüncü kişi alıcılara satışı halinde, YKB hisse satışında esas alınan ayarlanmış defter değeri ile üçüncü kişiye satış fiyatı arasındaki farkın yüzde 57.4'ünün Çukurova'nın YKB'ye olan kredi borçlarının kapatılması amacıyla kullanılması öngörülmektedir." 

Sandık farkına da indirim 
Sözleşmede, banka çalışanları sandığı ile ilgili madde ise şöyle "YKB'nin, YKB Mensupları Yardım ve Emekli Sandığı Vakfı'nın SSK'ye devri durumunda ödemekle yükümlü olacağı tutarın 350 milyon eurodan az olması durumunda Çukurova Grubu'nun YKB'ye borçlarının da 350 milyon euro ile ödenecek tutar arasındaki farkın yüzde 50'si tutarında azaltılması öngörülüyor." 
Taraflar arasındaki sözleşmede, hisse devrinin tamamlanması itibarıyla YKB ile Süperonline Uluslararası Elektronik Bilgilendirme Telekomünikasyon ve Haberleşme Hizmetleri arasındaki mevcut sözleşmelerin, imzalanacak anlaşma ile beş yıllık bir süre için uzatılacağı belirtildi. 

Plazadaki gayrimenkuller Sözleşmede, Çukurova ile Yapı Kredi Bankası arasında imzalanacak bir anlaşma ile de Yapı Kredi Bankası'nın İstanbul Levent'te bulunan plazadaki bazı taşınmazları A Blok Kat 12, 15, 16, 17 ve 18 ile E Blok Çukurova'ya satılacak. 

75 milyon euroluk reklam anlaşması Çukurova ile Koç arasındaki sözleşmede, 75 milyon euroluk bir reklam anlaşmasına ilişkin maddeler de yer aldı. Konu ile ilgili sözleşme maddesi şöyle "Hisse devir işlemlerinin tamamlanmasından sonraki 5 yıllık dönem için Yapı Kredi Bankası ve iştirakleri tarafından Çukurova Grubu'nda yer alan medya şirketleri aracılığıyla yıllık 15 milyon euro toplam 75 milyon euro olmak üzere reklam harcaması yapılmasını öngören bir anlaşma da imzalanacak." 


</TEXT>
</DOC>
