<DOC>
<DOCNO> 356257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy12.html </URL>
<DATE> 2005/06/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan AB yolculuğu 17 Aralık'ta çizilen rotada devam edecek 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye’nin AB’ye tam üyelik yolculuğunun, yapılan tüm spekülasyonlara rağmen 17 Aralık 2004’te çizilen rotada devam edeceğini belirterek, "’Türkiye, kendi yerel değerleri ile evrensel değerler arasında çatışma kurgulayan bir zayıflığa prim vermeyecektir" dedi. 
     Erdoğan, partisinin TBMM grup toplantısında, AB konusuna değindi. 
     Bugün herkesin farklı şeyler söylediği AB üyeliği konusunda kendi görüş ve söylemlerinin açık ve net olduğunu belirten Erdoğan, AB’de temsil edilen çağdaş değerler ve modernleşme projesinin, Türkiye Cumhuriyeti’ni kuranların idealleriyle uyum içinde olduğunu kaydetti. 
     Çağdaş değerler ve modernleşme çizgisinin, demokratik cumhuriyetin mayasında olduğunu vurgulayan Erdoğan, insanı hayatın her alanında en yüksek standartlara ulaştırmayı hedeflediklerini bildirdi. Erdoğan, "Bizim nihai hedefimiz budur ve bu hedefimizi hiçbir zaman bir şarta bağlamadık" dedi. 
     Türkiye’nin AB’ye tam üyelik yolculuğunun, yapılan bütün spekülasyonlara rağmen 17 Aralık 2004’te çizilen rotada devam edeceğini belirten Erdoğan, "Türkiye’nin demokrasi, adalet, kalkınma ve ilerleme hedeflerinin, AB yolculuğu hangi hızla ilerlerse ilerlesin, en kısa zamanda en üst seviyede hayata geçirileceğinden kimsenin şüphesi olmasın. Biz, öncelikle insanımızın fazlasıyla layık olduğu uygarlık standartlarını hayata geçirmenin hesabını yapıyoruz" diye konuştu. 
     Güçlü bir Türkiye’nin bölgesi, Avrupa ve dünya için çok önemli bir şans olacağını vurgulayan Erdoğan, Türkiye’nin medeniyetler uzlaşmasında önemli bir çimento olacağına inancını dile getirdi. 
     Farklı medeniyet ve kültürlerin, evrensel insani değerlerle buluşması adına Türkiye’nin AB üyeliğinin büyük bir kazanım olacağına işaret eden Erdoğan, konuşmasını şöyle sürdürdü 
     "Biz biliyoruz ki Türkiye, kendi yerli değerleri ile evrensel değerler arasında ’çatışma’ kurgulayan bir zayıflığa prim vermeyecektir. Kendi yerli değerlerimiz ile evrensel değerler arasında bir uyum olduğuna inanan büyük bir özgüven, bu toprakların damarlarında akmaktadır. Şunu da açıkça ifade edeyim geçen iki buçuk yıl içinde bizim parlamentomuz, bu gerçeğin ne derece farkında olduğunu çalışmalarıyla tün dünyaya göstermiştir." Aralarında AB kurucusu ülkelerin de bulunduğu bazı ülkelerin parlamentolarının, farklı kültür ve medeniyetleri aynı evrensel değerler etrafında buluşturan ve dünya barışı için çok değerli olan bu fırsatın farkında olamadıklarını ifade eden Erdoğan, şöyle konuştu 
     "Buna üzülüyoruz ama, öte taraftan da Türkiye’nin AB için taşıdığı değeri bir kere daha açıkça müşahede ediyor, gururlanıyoruz. 
     İnsanlığın çocukluk hastalığı olan dini ya da kültürel önyargılardan kurtulamamış dostlarımıza, insanlığın büyük değerlerini hatırlatma konusunda ısrarlı olmayı sürdüreceğiz. Açıkça ifade edeyim ki bugün AB bütünlüğü içinde sadece kültürel ya da ekonomik nedenlerle değil, demokratik nedenlerle de Türkiye’ye büyük ihtiyaç vardır." Erdoğan, TBMM’nin gerek AB’ye uyum yasalarını hayata geçirirken, gerek ülkenin ihtiyaç duyduğu yasal düzenlemeleri bir bir ortaya koyarken, ne kadar olgun bir demokrasi kültürüne sahip olduğunu ortaya koyduğunu söyledi. "Çıkarılamaz" denilen yasaların büyük hız ve kararlılıkla çıkarıldığına, Türkiye’nin menfaatleri için Parlamento’nun her unsurunun üstüne düşen sorumluluk ve hassasiyeti gösterdiğine dikkati çeken Erdoğan, "Keşke Avrupalı dostlarımız da AB’nin geleceği için bizim kadar gayretli, dikkatli ve istekli olabilselerdi" görüşünü kaydetti. 
     Bugün özellikle kendi kamuoylarına mesaj vermek adına Türkiye’nin AB üyeliğini tartışma gayreti içine girenlerin, kendi demokratik samimiyetlerini tartışılır hale getirdiklerini bilmeleri gereğine işaret eden Erdoğan, Türkiye’nin başından beri AB üyeliği konusunda samimi olduğunu hatırlattı. Türkiye’nin son 2.5 yılda ortaya koyduğu büyük gayretle de bu samimiyetini gösterdiğini ve ispat ettiğini kaydeden Erdoğan, "Bu anlamda millet iradesini hakkıyla temsil eden bir Meclisin gerek iktidar partisine gerekse muhalefet partilerine mensup milletvekilleri olarak, görevini yapmış olmanın gurur ve mutluluğunu yaşamak hepinizin en tabii hakkınızdır" diye konuştu. 
     17 Aralık zirvesinden, Türkiye’nin AB üyeliği konusunda üstüne 
     düşen her şeyi yerine getirdiği sonucunu tarihe maleden bir sonuç bildirgesi çıktığını belirten Erdoğan, "Bundan sonra Türkiye kendi kazanımlarıyla ilerleme yolunda sizin gayretlerinizle adımlar atmaya devam edecek, AB üyesi ülkelerin sözlerindeki samimiyet test edilecektir" dedi. 
     Erdoğan, "Türkiye bugüne kadar nice kritik eşikten geçtiği gibi, eşiğine kadar geldiği medeniyet kapısından da geçecektir" dedi. 
     Başbakan Erdoğan, AK Parti TBMM Grup toplantısında yaptığı konuşmada TBMM’nin tatile gireceğini hatırlatarak, "İnanıyorum ki tatile gittiğinizde, tek tek vatandaşlarımızın elini tutacak, duygularını, düşüncelerini, meselelerini paylaşacaksınız. Yeni döneme, halkımızdan aldığınız enerjiyle çok daha heyecan yüklü bir dinamizm getireceksiniz" dedi. 
     Erdoğan, şöyle konuştu 
     "Sizlerden ricam, görüştüğünüz bütün vatandaşlarıma en kalbi selam ve sevgilerimi götürmenizdir. Yaz tatilinin ardından bizi yine yoğun çalışmalarla geçecek yeni bir yasama yılı bekliyor olacak. 
     Başladığımız işi bitirmek, Türkiye’yi bir daha asla dışına düşmeyecek biçimde adalet ve kalkınma rotasına oturtmak için yeniden bu çatı altında buluşacağız. 
     Gönül birliği, duygu birliği, düşünce birliği içindeki bu kadro, Türkiye’nin yüz akı olmaya, umutları diriltmeye devam edecektir. 
     İnanıyorum ki her yeni yasama yılının açılışında çok daha aydınlık, çok daha güneşli, çok daha mutlu bir Türkiye’den bahsediyor olacağız. Ben Türkiye’nin yarınları adına coşku ve heyecanla doluyum. Sizlerin de benimle duygu birliği içinde olduğunuzu biliyorum. Allah’ın izniyle Türkiye bugüne kadar nice kritik eşikten geçtiği gibi, eşiğine kadar geldiği medeniyet kapısından da geçecektir. Gelecek Türkiye’nindir, yarınlar milletimizindir." Özürlüler Kanun Tasarısı konusunda CHP ile mutabakata varıldığını kaydeden Erdoğan, bu tasarının komisyonlardan ve Genel Kurul’dan geçip kanunlaşacağını söyledi. Başbakan, bu yasayla özürlü vatandaşların yıllar yılı çektiği sıkıntının da aşılacağını ifade etti. Bu sözler üzerine, grup toplantı salonunda bulunan özürlüler dernekleri mensupları da Başbakan Erdoğan’ı alkışladılar. 
     TBMM’nin yürüttüğü yasama çalışmaları nedeniyle TBMM Başkanı Bülent Arınç ile AK Parti ve CHP milletvekillerine şükranlarını sunan Başbakan Erdoğan, sözlerini, "Yaşasın Türkiye Büyük Millet Meclisi, yaşasın milletimizin selameti, yaşasın devletimizin bekası, yaşasın Türkiye, her şey Türkiye için" diye tamamlandı. 
     Milletvekilleri de konuşmasının sonunda Başbakan Erdoğan’ı ayakta alkışladılar. 
     Konuşmasının ardından Amasya milletvekilleri ve Amasya Belediye Başkanı’ndan oluşan heyet, Başbakan Erdoğan’a, Amasya Kiraz Festivali’nde birincilik ödülü verilen kirazdan sundular. Başbakan Erdoğan da sepetteki kirazdan foto muhabirlerine ikram etti. 
     Üsküp’ten gelen heyet de Başbakan Erdoğan’a bir tablo hediye etti. 
     
</TEXT>
</DOC>
