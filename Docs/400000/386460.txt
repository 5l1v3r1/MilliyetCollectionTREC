<DOC>
<DOCNO> 386460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur30.html </URL>
<DATE> 2005/10/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
AB Komisyonu Türkiye'deki virüs insanlar için tehlike taşıyan türden 
</HEADLINE>
<TEXT>

     AB Komisyonu, Türkiye'de kümes hayvanlarında tespit edilen kuş gribinin, insanlar için tehlikeli olan H5N1 tipi olduğunu açıkladı. Avrupa Birliği, Türkiye ve Romanya'ya gidecekler için uyarı yayınlıyor. 
     Komisyon'un Sağlık ve Tüketicinin Korunmasından sorumlu üyesi Markos Kipriyanu, "Türkiye'de ortaya çıkan virüsün hastalığa sebebiyet verecek H5N1 tipi kuş gribi olduğunu" söyledi. 
     Türkiye'de ortaya çıkan H5N1 tipi kuş gribinin, Rusya, Moğolistan ve Çin'deki virüslerle doğrudan bağlantısı olduğunu da ifade eden Kipriyanu, Komisyon'un Romanya'daki kuş gribi vakalarının aynı tür virüsten olup olmadığının henüz tespit etmediğini, sonucun son testlerde ortaya çıkacağını kaydetti. 
     
     Seyahat uyarısı geliyor 

     Kipriyanu, AB Komisyonu'nun tedbir olarak Türkiye, Romanya ve hastalığın görüldüğü diğer ülkelere seyahat edeceklere, çiftliklerden uzak durmaları ve yabani kuşlarla temastan kaçınılması biçiminde uyarılarda bulunacağını söyledi. 
     Bu arada, kuş gribi ve göçmen kuşlar konusundaki AB uzmanlarının yarın acil toplantı yapacağı bildirildi. 
     H5N1 tipi kuş gribinin insanlara kolaylıkla bulaşmadığı biliniyor, ancak Asya ülkelerinde son iki yılda çoğunluğu kümes hayvanları üzerinde çalışan 117 kişiye bulaştı ve bu kişilerden 60'ı öldü. 
     
     Salgın bekleniyor 

     AB yetkililerinin açıklamasında dünya genelinde büyük bir kuş gribi salgınının beklendiği de vurgulandı. 
     AB Komisyonu, birliğin olası bir grip salgınına hazırlıklı olması gerektiğini ve anti-viral ilaçlar depolaması gerektiğini kaydetti. 
     Komisyon, olası bir salgın durumunda kullanılmak üzere 1 milyar avroluk bir "dayanışma fonu" kurulmasının düşünüldüğü bildirildi. 
     AB Komisyonu'nun Sağlık ve Tüketicinin Korunması'ndan sorumlu üyesi Markos Kipriyanu, bütün AB üyesi ülkelerinin, olası bir salgın için hazırlık yapmasının öncelik haline geldiğini ve hazırlık için yatırım yapılması gerektiğini söyledi. 
     AB Komisyonu, Türkiye'ye uygulanan kümes hayvanı ithalatı yasağını da nisan 2006'ya kadar uzattı. 
     Dünya Hayvan Sağlığı Örgütü ise İran'da 3 bin 700'ye yakın yabani kuşun öldüğünü açıkladı. Ölümlerin sebebi henüz açıklanmazken, konuyla ilgili araştırmalar sürüyor. 
     AB, ayrıca Romanya ve Türkiye'ye teknik destek önerdi. 
     
     AB Yeterli ilaç stokumuz yok 

     Avrupa Birliği, kuş gribinin salgına dönüşmesi halinde yeterli aşının bulunmadığını duyurdu. Sağlık Bakanlığı ise, bir salgın tehdidinde yeterli ilaç stokunun bulunduğunu ve tüm tedbirlerin alındığınıı açıkladı. Bakanlık ayrıca, kümes hayvanları ile teması olmayanlar için herhangi bir risk bulunmadığını belirtti. 
     AB Komisyonu, ayrıca mevsimsel gribe karşı daha hassas olan risk grubundaki kişilerin aşı yaptırmaları çağrısında bulundu. 
     Bilimadamları, mevsimsel gribe karşı risk grubundaki kişiler olarak, 65 yaş üzerindekileri, küçük çocukları, bağışıklık sistemi zayıflamış olanları ve kronik solunum rahatsızlıkları bulunanları sayıyor. 
     Türkiye'de ortaya çıkan kuş gribinin tipi olduğu belirtilen H5N1 türünün, insanlara kolaylıkla bulaşmadığı biliniyor, ancak Asya ülkelerinde son iki yılda çoğunluğu kümes hayvanları üzerinde çalışan 117 kişiye bulaştı ve bu kişilerden 60'ı öldü. 
     Bilimadamları, bu tür kuş gribinin mutasyona uğrayarak, insandan insana geçen bir türe dönüşmesi ve bunun da tehlikeli bir grip salgınına yol açmasından endişe ediyor. 
     
     1 milyon kutu grip ilacı sipariş verildi 

     Kuş gribinin Türkiye'ye sıçraması grip ilacı satışlarını patlattı. Geçtiğimiz yıl 20 bin kutu satılan ilacın satış rakamları, son 15 günde 100 bine ulaştı. Sağlık Bakanlığı da bu ilaçtan 1 milyon kutu sipariş verdi. 
     Dünyada kuş gribine karşı etkili olduğu belirtilen tek ilaç Tamiflu'nun son 15 gündeki satış rakamları, geçtiğimiz yıla göre beşe katlandı. 
     Talep yoğunluğuna eczanelerin çok azı yanıt verebiliyor. Zira ilaç, ecza depolarında bile yok. Geçtiğimiz yıldan ellerinde Tamiflu bulunduran eczanelerin raflarında da bu ilaçtan tek tük bulmak mümkün. 
     Sağlık Bakanlığı bile Tamiflu'dan üretici firmaya bir milyon kutu sipariş verdi. Firmanın İsviçre'deki genel merkezi talebi değerlendiriyor. Bakanlık, ilacı tedbir amaçlı istediğini açıkladı. 
     
     Dikkat İlacı şimdiden kullanmayın 

     Ancak enfeksiyon hastalıkları uzmanlarına göre durum şaşırtıcı. Kuş gribinin henüz insanlarda rastlanmamasına karşın ilacın şimdiden tüketilmeye başlanmasına karşı 'aman dikkat' uyarısında bulunuyorlar. 
     Üretici firma ise, kapasite arttırımına gideceğini açıkladı. Söz konusu ilacın 10 aşamalı üretim sürecinin bazı aşamalarının başka şirketlere verildiği duyuruldu. 
     ABD de, Türkiye gibi stoklarını güçlendirmek için yüklü ilaç siparişi veren ülkeler arasında bulunuyor. 
     
     Bulgaristan'da testler 'negatif' sonuç verdi 

     Bu arada, Bulgaristan'da ölü bulunan 30 kuş üzerinde, kuş gribi virüsü taşıdıkları endişesiyle yapılan testler negatif sonuç verdi. 
     Yetkililer, Karadeniz'e kıyısı olan Romanya ile Türkiye'de kuş gribi vakalarının ortaya çıkması üzerine kontrollerin artırıldığını söylediler. 
     Bulgaristan Tarım Bakanı Nihat Kabil de, ülkesinde kuş gribi virüsü bulunup bulunmadığının anlaşılması için yapılan ilk tahlillerin negatif çıktığını söyledi. 
     Bulgaristan'ın ulusal hayvan hastalıkları idaresi başkanı Nadya Oreşkova da, çeşitli kuş türleri üzerinde testler yapıldığını, virüsün herhangi bir türüne rastlanmadığını belirtti. 
     
     Yunanistan Paniğe gerek yok 

     Yunanistan Sağlık Bakanı Nikitas Kaklamanis ise, "kuş gribi" salgını konusunda paniğe gerek olmadığını, ancak konunun gözardı edilemeyeceğini söyledi. 
     Araştırmalar doğrultusunda Yunanistan’da kuş gribi vakasına rastlanmadığını söyleyen Kaklamanis, hastalıkla mücadele çerçevesinde ilaç alımı için gerekli sözleşmenin imzalandığını kaydetti. 
     Kaklamanis, Yunan hükümetinin kasım ayında, Balkan ve Karadeniz ülkeleri sağlık bakanlarının katılacağı bir toplantı yapılmasını tasarladığını söyledi. 

     
</TEXT>
</DOC>
