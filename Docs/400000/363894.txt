<DOC>
<DOCNO> 363894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonspo16.html </URL>
<DATE> 2005/07/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Almanya Grand Prix'sinin galibi Alonso oldu... 
</HEADLINE>
<TEXT>

     Otomobil sporlarında, sezonun 12. yarışı olan Almanya Grand Prix'sinin galibi, Renault'nun İspanyol pilotu Fernando Alonso oldu. 
     Almanya'nın Hockenheim kentindeki 4574 metrelik Hockenheimring Pisti'nde 67 tur üzerinden yapılan yarışta 23 yaşındaki İspanyol pilot 1.26.28.599'luk derecesiyle yarışı ilk sırada tamamlayarak bu sezonki 6. galibiyetini aldı. 
     Yarışa 2. sırada başlayan Alonso, Raikkonen'in teknik sorun nedeniyle yarış dışı kalmasının ardından ilk sıraya yerleşti ve damalı bayrağı ilk gören pilot oldu. İspanyol pilot böylece sürücüler klasmanındaki puanını 87'ye çıkararak, şampiyonluğun en güçlü adayı olduğunu gösterdi. 
     Sıralama turlarında pole pozisyonunu elde eden McLaren Mercedes'in Finli pilotu Kimi Raikkonen, ilk sırada götürdüğü yarışın 36. turunda teknik bir sorun nedeniyle aracı pistin ortasında durdu ve Finli pilot yarış dışında kaldı. 
     Dün yapılan sıralama turunu son sırada tamamlayan McLaren Mercedes'in Kolombiyalı pilotu Juan Pablo Montoya, bitiş çizgisini Alonso'nun 22 saniye 569 salise gerisinden gördü ve 2. oldu. 
     BAR Honda'nın İngiliz pilotu Jenson Button ise Alonso'nun 24 saniye 422 salise arkasından çizgiyi geçerek podyuma çıkmayı başardı. 
     Daha önce Almanya'da 3 kez yarış kazanan Ferrari'nin Alman pilotu Michael Schumacher, uzun süre 3. sırada götürdüğü yarışta İtalyan pilot Giancarlo Fisichella'nın gerisinde 5. sırada tamamladı. 
     Formula 1'de gelecek hafta Macaristan Grand Prix'si yapılacak ve yarışlara 3 hafta ara verilecek. 
     Sezonun 14. ayağı olan Türkiye Grand Prix'si ise 3 haftalık aradan sonra 21 Ağustos tarihinde ilk kez İstanbul'da start alacak. 
     
</TEXT>
</DOC>
