<DOC>
<DOCNO> 387975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy03.html </URL>
<DATE> 2005/10/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hazine yardımı gelmeyen SHP'de yöneticiler para topladı 
</HEADLINE>
<TEXT>

     AKP ve CHP’nin, milletvekili transferlerinin önüne geçmek ve Hazine yardımını engellemek için Siyasi Partiler Yasası’nda yaptığı değişiklik SHP’yi sıkıntıya soktu. Bunun üzerine SHP Yöneticileri, seçim otobüsünü aralarında para toplayarak satın aldı. 
     SPY’deki değişiklik öncesi 1 milyon 300 bin YTL tutarında alacağı Hazine yardımının, AKP ve CHP’nin uzlaşması sonucunda çok sınırlı bir miktarını alabilen ve bu nedenle maddi sıkıntı çeken SHP, gezilerde kullanılacak otobüs almak için harekete geçti. Bunun için tanesi 20 YTL’den satılmak üzere 20 bin adet bilet basan SHP Yönetimi, söz konusu biletleri, Merkez Yönetim Kurulu MYK ve Parti Meclisi PM üyeleri başta olmak üzere partililere satarken, bu satıştan 200 bin YTL gelir elde etti. SHP, bu paranın 184 bin YTL’si ile seçim gezilerinde kullanılmak üzere Mercedes marka bir otobüs satın aldı. 
     Büyük bir maddi sıkıntı içinde olan SHP, geçen yıl da kira ve ısınma giderlerini karşılamakta zorluk çekmiş ve yakıt masrafını yöneticilerin kişisel katkıları ile karşılamıştı. SHP Genel Saymanı Memet Yula, bu seneki mali sıkıntıyı aşmak için ise başta İstanbul, Ankara ve İzmir olmak üzere bölgesel yemekler düzenleyeceklerini bildirdi. 

ANKA 
     
</TEXT>
</DOC>
