<DOC>
<DOCNO> 374496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur10.html </URL>
<DATE> 2005/08/31/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Evli çiftler, çeyiz için boşanmış 
</HEADLINE>
<TEXT>

     Tarkan ÇETİN - Mehmet ÇINAR DHA 

      ISPARTA'da belediyenin evlenecek çiftlere, 5 bin YTL değerinde ev eşyası, giysi ve altından oluşan çeyizlik hediye edeceğini duyan 6 çiftin, törenden üç ay önce anlaşmalı olarak boşanıp yeniden evlenmek için başvurdukları ortaya çıktı. 49 çiftin başvurduğu hediyeli evlilik törenine, elemeleri kazanan 22 çift alındı. 
     Isparta Belediyesi 28 Ağustos'ta bu yıl ikincisini gerçekleştirdiği sünnet ve toplu nikah şöleni için hazırlıklarına aylar öncesinden başladı. Ispartalı işadamları ve hayırseverlerin desteklediği şölende, evlenecek çiftlere 5 bin YTL değerinde ev eşyası ve çeşitli hediyeler verileceği duyuruldu. Başvular haftalar öncesinden belediye bünyesindeki AK Masa Birimi'ne yapılmaya başlandı. Nikah için başvuran çiftlerden, oturdukları yerde iki yıl ikamet etmeleri ve evlenip boşanmış olmamaları şartı arandığı bildirildi. Başvuruların ardından yapılan incelemede, 6 çiftin, şölen tanıtımlarının yapılmaya başlandığı son üç ay içinde boşandığı ortaya çıktı. 
     AK Masa Koordinatörü İsmail Sarışahin, 49 çiftin başvurduğunu, yapılan incelemelerde şartlara uyan ve belediye tarafından belirlenen kontenjan doğrultusunda 22 çiftin başvurusunun kabul edildiğini söyledi. 
     
     BAŞKAN BÖYLE ŞEYLER OLUR 
     Şölen için anlaşmalı boşanan 6 çiftin bulunduğunu doğrulayan Isparta Belediye Başkanı Hasan Balaman, Her yerde bu tür şeyler oluyor. Tüm müracat edenleri evlendirecektik. Ancak, belirlenen bütçeyi aşmamak için araştırma yapınca bu ortaya çıktı'' dedi. 
     Belediye Başkan Yardımcısı Ahmet Görgülü, bu yıl evlendirme kontenjanının 22 olduğunu hatırlatarak, başvurular içinde hediye almak için boşanan çiftlerin olduğunu gördüklerini ve bu çiftleri elediklerini belirtti. Anlaşmalı boşanan ve toplu nikah için belediyeye başvuran çiftlerin isimleri ise açıklanmadı. 
     Evlenen çiftlere çamaşır makinesi, çekyat, büyük tüp, erkek- kadın kol saati, 25 kilogram un, yarım ton kömür, çorap, 5'er tane küçük altın hediye edildi. 
     
</TEXT>
</DOC>
