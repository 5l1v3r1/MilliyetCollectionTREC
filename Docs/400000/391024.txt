<DOC>
<DOCNO> 391024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun14.html </URL>
<DATE> 2005/10/31/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Fransa'dan Türkiye'ye iki önemli ziyaret 
</HEADLINE>
<TEXT>

     Fransa'dan Türkiye'ye gelecek iki ay içinde üst düzey iki önemli ziyaret yapılacak. 
     Fransa Savunma Bakanı Michele Alliot-Marie, Afganistan'a yapacağı ziyaretin ardından 19 Kasım Cumartesi günü Türkiye'ye uğrayacak. 
     Milli Savunma Bakanı Vecdi Gönül ve Alliot-Marie arasında yapılacak görüşmede, iki ülke arasındaki ilişkiler, ortak savunma sanayi projeleri, NATO ve bölgesel konular ve Afganistan'daki durum ele alınacak. 
     A.A muhabirinin diplomatik kaynaklardan aldığı bilgiye göre, Dışişleri Bakanı Philippe Douste-Blazy ise aralık ayında Türkiye'ye gitmek istiyor. 
     Douste-Blazy'nin ziyaretinin, Noel tatilinden önce yapılması bekleniyor. 
     Fransa'da iktidardaki Halk Hareketi Birliği'nin UMP , AB'nin, Türkiye ile tam üyelik müzakerelerine başlamasına karşı çıkması ve tam üyelik yerine ''imtiyazlı ortaklık'' önermesi ikili ilişkilerde son dönemde ciddi soğukluk yaratmıştı. 
     Türkiye'nin tam üyeliği öncesi Fransa'da referandum düzenlenmesine ilişkin yapılan anayasa değişikliği ve Fransız yetkililerin, Müzakere Çerçeve Belgesi'nin içine, ''AB'nin üyelik öncesi hazmetme kapasitesine bakılmasını'' talep eden bir ifadeyi ekletme konusundaki ısrarı, yine iki ülke arasındaki ilişkilerde sorun oluşturmuştu. 
     
</TEXT>
</DOC>
