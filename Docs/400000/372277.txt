<DOC>
<DOCNO> 372277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur34.html </URL>
<DATE> 2005/08/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Yaşlı adam trene çarptı 
</HEADLINE>
<TEXT>

     Ertan KORKMAZ DHA 

      MANİSA'da demiryolundan karşıya geçmek isterken, hurda rayları toplayan lokomotifi son anda görünce telaşlanan 71 yaşındaki Rıza Özcan, karşıya geçtikten sonra yere düştü. Düşerken, başını hareket halindeki lokomotifin kenarına çarpıp yaralanan Özcan hastanede tedaviye alındı. 
     Kaza bugün saat 09.45 sıralarında Manisa Garı yakınlarındaki raylarda meydana geldi. Makinist 45 yaşındaki Kemal Kurum, hat boyunca yapılan yenileme çalışmaları sırasında sökülen hurda rayları vagonlara yüklemek için, iş makinesi lokomotifle gardan hareket etti. Bu sırada çarşıya gitmek için evinden çıkan Rıza Özcan, demiryolundan karşıya geçmek istedi. Yavaş hareket eden lokomotifin yanına kadar geldiğini son anda farkeden Özcan, telaşlanınca, rayların üzerinden geçtikten sonra dengesini kaybedip düştü. 
     Düşerken hareket halindeki lokomotifin yan tarafına başını çarptı. Başından ve yüzünden yaralanan Özcan, ambulansla Manisa Devlet Hastanesi'ne kaldırıldı. Yaşlı adam kafa travması ihtimaline karşılık gözlem altına alındı. Lokomotifi kullanan makinist Kemal Kurum, uyarı kornası çalmasına rağmen yaşlı adamın duymadığını öne sürdü. Polis, kazayla ilgili soruşturmaya başladı. 
     
</TEXT>
</DOC>
