<DOC>
<DOCNO> 365919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur26.html </URL>
<DATE> 2005/07/31/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Ağustos'ta trafik kazalarına dikkat 
</HEADLINE>
<TEXT>

     Türkiye'de son 4 yılın istatistik verilerine göre, en fazla ölümlü ve yaralamalı trafik kazaları ağustos ayında yaşanıyor. 
     Emniyet Genel Müdürlüğü'nün internet sitesinden derlenen bilgiye göre, son 4 yılda sıcaklıkların artmasıyla tatilcilerin seyahatleri, gurbetçilerin yurda gelmesi ya da ayrılması gibi nedenlerle, ağustos aylarında diğer aylara oranla daha fazla ölümlü ve yaralamalı trafik kazaları oluyor. 
     Türkiye'de 2000 yılı Ağustos ayında yaşanan 39 bin trafik kazasında 481 kişi öldü, 13 bin 373 kişi yaralandı. 
     2001'de ise 33 bin 227 trafik kazasında 355 kişi öldü, 10 bin 410 kişi yaralandı. 
     Ağustos ayı, 2003 ve 2004 yıllarında da aylara göre en fazla ölümlü ve yaralamalı trafik kazalarının yaşandığı ay olma özelliğini korudu. 
     2003'de meydana gelen 422 bin 302 kazadan 36 bini ağustos ayında gerçekleşti. Kazalarda 325 kişi öldü, 2 bin 818 kişi yaralandı. 2004'de 494 bin 851 kazanın 41 bin 792'si ağustos ayında oldu. Bu kazalarda 323 kişi hayatını kaybetti, 3 bin 82 kişi de yaralandı. 
     
     KAZALARIN EKONOMİYE ETKİSİ 
     Türkiye genelindeki trafik kazalarının ekonomiye verdiği zarar ise hafife alınmayacak boyutlara ulaştı. 
     Kazalar, 2003'de ülke ekonomisine 468 milyon 335 bin 636 YTL zarara yol açtı. 2004'de ise 494 bin 851 kaza, 652 milyon 191 bin 328 YTL ekonomik kayba neden oldu. 
     
</TEXT>
</DOC>
