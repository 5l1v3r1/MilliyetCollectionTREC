<DOC>
<DOCNO> 397158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/guncel/agun.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarısız öğrencilerin umudu Kuzey Irak oldu 
</HEADLINE>
<TEXT>


ÖSS'de başarılı olamayan Doğu ve Güneydoğu'daki öğrenciler, Irak'ın Erbil kentindeki Selahaddin Üniversitesi'nde, Barzani'nin verdiği burslarla parasız okuma şansı buluyor 

Namık Durukan - Erbil 

Saddam Hüseyin rejiminin devrilmesinden sonra dışa açılan Irak'ın Erbil kentindeki Selahaddin Üniversitesi, ÖSS'de başarılı olamayan Doğu ve Güneydoğu'daki öğrencilerin umudu oldu. Kuzey Irak'taki bölgesel Kürt yönetimi kontrolündeki üniversiteye Türkiye'den giden öğrenciler, KDP lideri Mesud Barzani'nin verdiği burslarla ekonomik sıkıntı yaşamadan eğitim şansı bulurken, bir yandan da diplomalarına YÖK'ün denklik vermesi umudu taşıyor. 
Türkiye dışında İran ve Suriye'deki Kürt öğrencilerin de ilgisini çeken Selahaddin Üniversitesi'nde Türkiye'den giden 2'si kız 20 öğrenci sınavsız ve parasız eğitim görüyor. Süleymaniye, Duhok ve Koysancak üniversitelerinde de, yine Türkiye'den giden 250 öğrenci eğitim alıyor. 

Sınavsız kayıt 
Öğrencilerin Selahaddin Üniversitesi'ni tercih etme nedenlerinin başında, ÖSS'de başarısız olmaları ve lise diplomasıyla bu üniversiteye kayıt yaptırabilmeleri geliyor. Maddi imk nı zayıf öğrenciler de, verilen burslar sayesinde burada okumayı tercih ettiklerini dile getiriyor. 
Eğitim Soranice lehçesiyle yapılıyor, ancak Kürtçe kaynak azlığından dolayı derslerde Arapça ve İngilizce kaynaklar da okutuluyor. Yazımda Arap harflerinin de kullanılması, çoğu Kırmanci lehçesi kullanan Türk öğrencilerin uyum sorunu yaşamasına yol açıyor. Üniversitedeki hocalar, ağırlıklı olarak Avrupa ve Türkiye'de eğitim görmüş Kürt kökenli öğretim üyelerinden oluşuyor. 

45 dolar burs 
Milliyet'in görüştüğü Şemdinlili öğrenciler de, Selahaddin Üniversitesi'ni seçme nedenlerini "parasız olması, ayda 45 dolar burs verilmesi ve yurtların bedava olması" diye açıklıyor. Türkiye'den giden öğrencilerin temsilcisi Agit Erbaş, geçen yıl Türkiye'den 32 öğrencinin üniversiteye kayıt yaptırdığını, ancak 20'sinin devam ettiğini söyledi. Kürt öğrencilerin ilgisinin her geçen yıl arttığını belirten Erbaş, türbanlı olmaları nedeniyle Türkiye'de okuma imk nı bulamayan bazı öğrencilerin de Erbil'de okuduğunu anlattı. 
Erbaş şunları söyledi "Şemdinli sınıra yakın. Birçok öğrencinin akrabası burada. Her öğrenci burs alıyor, kendisine yurt veriliyor, kitaplar ücretsiz. Öğrenciler imtihansız kabul ediliyor. Mahmur Kampı'nda yaşayan ailelerden 30 kişi de burada okuyor. Mezunlar Avrupa'da, Arap ülkelerinde iş bulabiliyor. Öğretmenlik bölümünden mezun olanlar mesleğe hemen başlayabiliyor. Master yapan öğretim elemanı bile var." 
Yabancı Diller Okulu öğrencisi Refik Şükrü, ÖSS'de başarılı olduğunu, ancak istediği bölümü kazanamadığını söylerken, "YÖK'ün denklik vermesini bekliyoruz" diyor. 
Kürt Dili ve Edebiyatı Fakültesi İngilizce Bölümü öğrencisi Ferhat Taşar da, ÖSS'yi kazanamadığını ifade ederek şunları söylüyor 
"Burada gördüğüm eğitimi Türkiye'de alsaydım, bana yılda 6 milyar liraya mal olurdu. Dershaneye de gidemedim. Türkiye'de Kürtçe eğitim imk nı verilirse geri dönebiliriz." 
İngilizce 2. sınıf öğrencisi Ali Durmaz lehçe farklılığı nedeniyle biraz zorlandığını kaydederken, Eğitim Fakültesi 1. sınıf öğrencisi Hazal Ertaş, lehçe ve eğitim sisteminin farklılığı nedeniyle Türkiye'den gelen birçok öğrencinin sınıfta kaldığını söylüyor. 

Türk dili için çalışma var 

Diller Fakültesi Dekanı Dr. Ali Mahmud Çukul, fakültelerinde Kürtçe, İngilizce, Fransızca, Arapça ve Farsça bölümler bulunduğunu, Türkçe bölümü için de çalışma yaptıklarını söyledi. Kürtçe Dil Bölümü Başkanı Dr. Aziz İbrahim de Suriye, İran ve Türkiye'den fakültelerini tercih eden öğrencilerin Soranice eğitim gördüklerini vurgulayarak, "Kürtçenin tüm lehçelerini birleştirip ortak dilde eğitim vermeyi hedefliyoruz. Bu nedenle Rusya'daki Kürt Dil Merkezi'ni Erbil'e taşıdık" dedi. Selahaddin Üniversitesi Rektörü Prof. Dr. Muhammed Sadık da, Türkiye'nin gerekli yardımı yapması halinde Türkçe bölümü açabileceklerini belirterek, "Dünya Üniversiteler Birliği üyesiyiz. UNESCO da tanıma belgesi verdi" diye konuştu. 

YÖK'ten denklik yok 

Daha önce Süleymaniye'de kurulan ve 1981'de Erbil'e nakledilen Selahaddin Üniversitesi'nde, Körfez Savaşı sonrası bölge Kürtlerin denetimine geçince, Kürtçe ve İngilizce eğitime ağırlık verildi. Saddam iktidarı döneminde üniversitenin 7 fakültesi varken, bu sayı 17'ye çıktı. Bu fakülteler arasında hukuk, tıp, mühendislik, ziraat, eğitim, güzel sanatlar dahil hemen tüm temel branşlar bulunuyor. Öğrencilerin yüzde 45'i kız, öğretim üyelerinin yüzde 99'u Kürt. Selahaddin Üniversitesi'nin yer almadığı YÖK'ün denklik listesinde Irak'tan sadece Bağdat Üniversitesi bulunuyor. Ancak diğer üniversitelerden mezun öğrenciler de denklik için YÖK'e diplomalarını göndererek kişisel başvuru yapabiliyor. 



</TEXT>
</DOC>
