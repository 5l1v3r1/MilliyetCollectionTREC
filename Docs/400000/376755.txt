<DOC>
<DOCNO> 376755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko57.html </URL>
<DATE> 2005/09/08/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İTO Başkanı Türkiye iç politika malzemesi yapılacak bir ülke değil 
</HEADLINE>
<TEXT>

     İstanbul Ticaret Odası İTO Yönetim Kurulu Murat Yalçıntaş, ''Türkiye kendi ekonomik büyüklüğü, iç dinamikleri ve dünyada bugün sahip olduğu yer itibariyle hiçbir ülkenin iç politika malzemesi yapılacak bir ülke değildir'' dedi. 
     İTO Meclis toplantısında konuşan Yalçıntaş, bazı AB üyesi ülke politikacılarının Türkiye'nin tam üyelikten ziyade, başka bir çözüme yönlendirilmesi konusunda açıklamaları olduğunu belirterek, ''Biz bu tür fikir beyanlarını dikkate değer bulmuyoruz ''diye konuştu. 
     Yalçıntaş, AB'nin politik örgütlenme, siyasi ve sosyal bütünleşme olduğunu vurgulayarak, şunları kaydetti 
     ''AB her şeyden evvel de ekonomik bir bütünleşmedir. Türkiye de kendi ekonomik büyüklüğü, iç dinamikleri ve dünyada bugün sahip olduğu yer itibariyle hiçbir ülkenin iç politika malzemesi yapılacak bir ülke değildir. Ticaret ilişkilerinin günden güne arttığı, uluslararası ticaretin daha da global hale geldiği şu günlerde hiçbir politikacının kendi iç politika hesaplarıyla ekonominin güncel realitelerini göz önünden atarak konuşmaya hakkı olmadığını düşünüyorum. Avrupalı politikacıları bu tür duygusal açıklamalardan ziyade ekonominin güncel realitelerini göz önüne alarak Türkiye'nin yerini o şekilde belirlemeye davet ediyorum. Türkiye olarak 40 yıl önce müzakerelere hangi safhada kurallarla başladıysak, o kurallar çerçevesinde bitireceğiz.'' Yola çıkarken herkesin yol arkadaşına, yolcuların birbirine güvenmesinin esas olduğunu vurgulayan Yalçıntaş, ''Eğer o yolda yolcular birbirine güvenmezse ne menzile ulaşılır ne yol açık olur. İTO olarak diyoruz ki AB ile uzun soluklu bir yolculuğa çıkıyoruz. Bu yolculukta da yol arkadaşlarımıza güvenmek istiyoruz'' diye konuştu. 
     
     YILDIRIM'A PLAKET 
     Konuşmasında Formula 1 projesine de değinen Yalçıntaş, projeye destek veren herkese teşekkür ederken, ''Önceki Yönetim Kurulu Başkanı Mehmet Yıldırım'a da sizlerin huzurunda teşekkür etmek istiyorum'' dedi. 
     Yalçıntaş'ın bu sözleri salondakilerden büyük alkış aldı. 
     Toplantıda daha sonra, Murat Yalçıntaş tarafından Formula 1 projesine katkıda bulunan İTO meclis üyelerine teşekkür plaketi verildi. 
     Yalçıntaş, Mehmet Yıldırım için hazırlanan plaketi, Yıldırım ile telefonla konuştuğunu, bir seyahatte olması nedeniyle toplantıya gelemeyeceğini belirttiğini kaydederek, kendi arzusu doğrultusunda Uğur Çatbaş'a verdi. 
     Murat Yalçıntaş ise plaketini İTO Başkan vekili İbrahim Çağlar'dan aldı. 
     
     ''BİR DAVET MEKTUBUNU ÇOK GÖRDÜK'' 
     İTO Meclis Başkanı Muharrem Keçeli de Formula 1 projesine değinirken ''İTO bu işi başlatmıştır. Ortalarda bunun önderliğini yapanlar Ocak 2005'te bize ortak olmuşlardır. TOBB ortak olduğunda projenin yüzde 80'ini bitiren İTO'dur. Bunun bilinmesi gerekir'' dedi. 
     Meclis üyesi İsmet Tanrıverdi ise eski başkan Mehmet Yıldırım'a karşı Formula 1 konusunda yapılmış hareketi çok tasvip etmediklerini belirterek, 22 ay süresince gecesini gündüzüne katarak çalışan Yıldırım'ın en azından açılış töreninde Yalçıntaş ile yanyana bir fotoğraf vermesi gerektiğini söyledi. 
     Tanrıverdi, ''Bir davet mektubunu çok gördük. Sadece meclis üyesi gibi davet ettik. Seçim öncesi dönemde yargısız infaz yapan arkadaşlarımız gece yattığında rahat uyuyabiliyorlar mı Hangi başkan olsaydı, hangi yönetim gelseydi Formula 1 işini bitirirdi'' diye konuştu. 
     
</TEXT>
</DOC>
