<DOC>
<DOCNO> 372422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun17.html </URL>
<DATE> 2005/08/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Talabani Sünnilerin anayasaya ilişkin istekleri karşılanmalı... 
</HEADLINE>
<TEXT>

     Irak Devlet Başkanı Celal Talabani, yeni Irak anayasasının sadece bir toplum için değil bütün Irak halkı için olması gerektiğini bildirerek, Sünnilerin anayasaya ilişkin isteklerinin karşılanması gerektiğini söyledi. 
     Irak Parlamentosu Başkanı Hecim El Hasani ile görüştükten sonra açıklama yapan Talabani, Irak Şiileri, Sünnileri ve Kürtleri arasında uzlaşma olmadan ülke istikrarının sağlanamayacağını ifade etti. 
     Talabani, Irak halkına karşı suç işlemiş eski Baas Partisi üyelerinin dışlanması konusunda gruplar arasında birlik olduğunu, yaptığı iş gereği Baas için çalışanların bu gruba girmemesi gerektiğini kaydetti. 
     Sünni olan El Hasani ise anayasa taslağıyla ilgili görüşmelerin yarına kadar devam edeceğini, Sünnilerin prensip olarak federalizme karşı olmadığını, ancak onay ve uygulama sürecinin aşamalı olmasını tercih ettiklerini kaydetti. 
     
</TEXT>
</DOC>
