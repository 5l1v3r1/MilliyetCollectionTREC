<DOC>
<DOCNO> 379755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur18.html </URL>
<DATE> 2005/09/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Pasaportlarına el koydukları kadınları fuhuşa zorladılar 
</HEADLINE>
<TEXT>

     Pasaportlarına el koydukları yabancı uyruklu 3 kadını para karşılığı erkeklerle birlikte olmaya zorladıkları iddiasıyla yakalanan 2 kişi tutuklandı. 
     İstanbul Yabancılar Şube Müdürlüğü ekipleri, ülkelerinden İstanbul’a çeşitli iş vaadleriyle getirilen bazı yabancı uyruklu kadınların pasaportlarına el konulduğu, Başakşehir ve Mimaroba’daki 2 ayrı dairede tutularak para karşılığı erkeklerle birlikte olmaya zorlandıkları bilgisine ulaşılması üzerine çalışma başlattı. 
     Söz konusu adreslere düzenlenen operasyonlarda, Rusya Federasyonu uyruklu Liubov K. 25 , Ukrayna uyruklu Anna K. 19 ile Moldova uyruklu Lidia M. kurtarıldı. 
     Kadınların pasaportlarına el koyarak para karşılığı erkeklerle birlikte olmaya zorladıkları öne sürülen Ali İhsan K. ve Hüseyin T, 1 adet ruhsatsız tabanca ve bu silaha ait 9 mermi ile gözaltına alındı. 
     Büyükçekmece Adliyesi’ne sevk edilen Ali İhsan K. ve Hüseyin T, "cebir ve şiddet kullanarak fuhuşa sevk etmek, fuhuşa aracılık yapmak, fuhuş için yer temin etmek ve 6136 sayılı Ateşli Silahlar Kanunu’na muhalefet etmek" suçlarından tutuklanarak cezaevine konuldu. 
     Polisin operasyonuyla kurtarılan yabancı uyruklu 3 kadının ise sınırdışı edileceği bildirildi. 
     
</TEXT>
</DOC>
