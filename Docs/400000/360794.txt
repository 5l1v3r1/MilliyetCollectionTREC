<DOC>
<DOCNO> 360794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur04.html </URL>
<DATE> 2005/07/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Oğluna siper oldu 
</HEADLINE>
<TEXT>

     Turgay İPEK- Levent AKPINAR ERZURUM, DHA 

      MUŞ’un Malazgirt İlçesi'ne bağlı Yolgözler Köyü’nde hasımları tarafından kurşun yağmuruna tutulan 42 yaşındaki Nusrettin Demir için kendini siper eden annesi, 70 yaşındaki Gülizar Demir oğlunu ölümden kurtarırken yaralandı. Erzurum Numune Hastanesi’nde tedavi altına alınan 7 çocuk, 19 torun sahibi Gülizar Demir, Oğlumun kılına zarar gelsin istemedim. Onu kurtardığım için mutluyum'' dedi. 
     Erzurum’un Karaçoban İlçesi'ne bağlı Kopal Beldesi’ndeki yakınlarını ziyaret eden Demir ailesini Malazgirt’in Yolgözler Köyü’ne götüren minibüsün önü geçen cumartesi günü kesildi. Yolgözler Köyü’ne 500 metre kala minibüsü durdurarak yolcuları indirdiği öne sürülen Faruk Karakaş ve Cahit Karakaş kardeşler, aralarında 2 yıldan bu yana aralarında husumet bulunan Nusrettin Demir’e ateş etti. Oğlunun hedef alındığını gören Gülizar Demir, ani hareketle oğlu Nusrettin Demir’in önüne geçerek tabancadan çıkan kurşunlara hedef oldu. Karakaş kardeşler kaçarken, yaralanan Gülizar Demir, aynı minibüsle Erzurum Numune Hastanesi’ne getirildi. 
     Göğüs Kalp ve Damar Cerrahi Servisi’nde başarılı bir ameliyatla vücudundan 2 kurşun çıkarılan Gülizar Demir, oğlunun hayatını kurtardığı için sevinçli olduğunu söyledi. Ameliyat ardından sağlık durumu iyiye giden Gülizar Demir, Onlar iki yıldan beri husumet güdüyorlardı. Nusrettin’i öldürüp, 7 çocuğunu yetim bırakacaklardı. Yolumuzu kesip ateş edeceklerini anlayınca hemen kendimi oğlumun önüne attım. Onu kurtardığım için mutluyum. Benim yerimde hangi anne olsa aynı şeyi yapardı. Onların cezasını adalet verecektir. Biz onlara uymayacağız'' diye konuştu. 
     
</TEXT>
</DOC>
