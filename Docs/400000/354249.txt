<DOC>
<DOCNO> 354249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/spo04.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol hocadan ince mesajlar 
</HEADLINE>
<TEXT>


Trabzonspor Teknik Direktörü, gitmek isteyen Tolga'ya nasihatta bulundu, Fatih Tekke konusunda ulusal basına çattı, Futbol A.Ş.'nin başına geçmeyeceğini açıkladı 

ADNAN SUNGUR DHA 


Trabzonspor Teknik Direktörü Şenol Güneş, yeni sezon hazırlıkları nedeniyle dün bir basın toplantısı düzenledi, transferden yeniden yapılanmaya kadar tüm düşüncelerini aktardı. 
İlk etapta bir kaleci ve bir forvet futbolcu talep ettiğini vurgulayan Güneş, Tolga'nın gitmesini istemediğini söyledi. Bu oyuncunun Shakhtar'a gitmesinin, ne kendine, ne de Türk futboluna fayda sağlayacağına dikkat çeken Bordo - Mavili teknik adam, "Nereye gittiğimizi bilmeliyiz. Ama nereden geldiğimizi de bilmeliyiz. Kim olduğumuzu da unutmamalıyız. Değeri olan parayı kazanabilir, ama parası olan her değeri satın alamaz. Ben oyuncularımın yanlış yapmamasını istiyorum. Geçmişte Trabzonspor'dan çok daha yüksek paralara başka kulüplere gidenler oldu, sonra geri dönmek zorunda kaldı" dedi. 
Fatih Tekke konusunda da ulusal basına çatan Güneş, şunları söyledi 

'Oyun oynanıyor' 
"Ne yazık ki İstanbul medyası bizim oyuncularımızın gitmesinin yarar getireceğini yazıyor, çiziyor, söylüyor. Alex'in, Rüştü'nün gitmesinin yararlı olacağını neden yazmıyorlar Beşiktaşlı, Galatasaraylı futbolcuların gidişinin yararlarını yazsınlar. Onları gönderin. Ne yazık ki onlar bir oyun oynuyor, biz de bu oyuna geliyoruz." 
Bugüne kadar transfer yapılmaması eleştirilerine de cevap veren Güneş, "Transfer günlük bir olay değildir. Doğru dürüst futbolcu izleyemedim. Bu noktada eleştirilecek yerde, neden çok izlediğimiz tenkit konusu yapılıyor. Yöneticiler transfer için uğraşıyor. Zurawski o fiyatlarla bizim için lükstü" diye konuştu. 

'Orkestra gibi' 
Trabzonspor'un her zamanki gibi yine ülke futboluna önemli katkılar yapması gerektiğini belirten Şenol hoca, "Farklı düşünceleri taşıyabiliriz, bunlar zenginliktir. Konuşup, tartışacak, ama kavga etmeyen bir camia olmak istiyoruz. Futbol bir şovdur, ama aynı zamanda bir iştir de. Ben kulübümüzü bir orkestra olarak görüyorum. Ama o orkestra 4-5 kişilik bir oda orkestrası değil, dev bir senfoni orkestrası olsun istiyorum. Taraftar, futbolcu, teknik kadro, yönetim, medya herkes bir ahenk içinde çalışmalı diye düşünüyorum" yorumunu yaptı. 
Trabzonspor'da en çok tartışılan Futbol A.Ş'nin başına geçmesi konusuna da açıklık getiren Güneş, "Herkesin demeç verdiği, fikir yürüttüğü yerde, Futbol A.Ş'nin başında olmanın bir anlamı yok. Bu bana ters. Kaldı ki, ben takımla ilgilenirken, aynı zamanda alt yapıyla ve diğer işlerle uğraşırsam parçalanırım, dağılırım. Bu nedenle futbol takımının başında olmaya devam edeceğim" diye konuştu. 

Tolga'nın yerine arayış 

Genç futbolcunun bugün Ukrayna'ya gitmesi bekleniyor. Yönetim ise, Tolga'nın yerini doldurmak için yoğun bir arayışa girdi. Öne çıkan ilk isim Polonyalı Glawaski 

Bordo - Mavililer'in transfer listesinin ilk sırasında, Polonya Milli Takımı ve Wisla Krakow'un iki stoperi Thomazs Klos ve Arkadiunzs Glawaski bulunuyor. Yönetimin, önceliği Glawaski'nin transferine verdiği, ilk görüşmelerin olumlu geçtiği bildirildi. 
Brezilya'da da temaslarını sürdüren Karadeniz ekibinin, Botafogolu Rafael Marquez Pinto ve Sao Paulo'nun Uruguaylı stoperi Diego Lugano Mareno için görüşmelere başladığı, 1-2 gün içinde pazarlıkların sonuçlanabileceği ifade edildi. İç piyasada ise Ankaragücü'nden Emre, İstanbulspor'dan Yalçın ve Serhat Akyüz'den biri de alternatif olarak düşünülüyor. 
Tolga da yönetimden gelecek haber doğrultusunda bugün Ukrayna'ya gideceğini ifade etti. Shakhtar Donetsk'in kendisi için verdiği bonservis ücretini 2,5 milyon dolardan 3.7 milyon dolara çıkardığını vurgulayan başarılı futbolcu, "Trabzonspor ile görüşmüştüm. İstediğim rakamı söylemiştim, ancak anlaşamadık. Onlar da böyle uygun görmüşler. Tam netleşmesi halinde yeni bir takıma gideceğim. Değişik bir ortam olacak. Uyum sorunu başlarda belki olur, ama başarılı olacağıma inanıyorum" dedi. 

Trabzonspor Gerede'de 

Bordo - Mavili oyuncular dünkü idmanın ardından gece geç saatlerde Bolu'ya geçtiler. Karadeniz ekibi, 3 Temmuz'da İsviçre'ye gidecek 

Şampiyonlar Ligi'nde 27 Temmuz'da ilk ön eleme maçını oynayacak olan Trabzonspor sezonu erken açtı. 16 futbolcuyla önceki akşam iş başı yapan Bordo - Mavililer, dünkü idmanın ardından önce uçakla Ankara'ya, daha sonra da karayoluyla gece geç saatlerde Bolu'ya geçti. Yardımcı antrenör İhsan Derelioğlu, Orhan Çıkırıkçı ve kaleci antrenörü Bilal Çetinkaya'nın yönettiği idmanı Şenol Güneş saha kenarında takım elbiseyle izledi. 
Alt yapıdan A takıma yükselen Ufukhan, Enis, Eyüp Kadri ve Ergin de Gerede kampında yer alacak. Yattara'nın da bugün kampa katılması bekleniyor. Temmuz'da Gerede kampını sona erdirecek olan Trabzonspor, 3 Temmuz'da İsviçre'ye gidecek, 17 veya 18 Temmuz'da da Avrupa kampını noktalayıp, 20 Temmuz'da Avni Aker'de açılış yapacak. 

Kiralıklara dönüş yok 

Bordo - Mavililer'in geçen sezon kiraladıkları futbolculara bu sezon da dönüş izni çıkmadı. Teknik Direktör Şenol Güneş, "Başka takımlarda kiralık oynayan futbolcuların, bu sezon da yine kiralanmalarını istedik. Çünkü onlar takıma katılıp, sonra kiralık gönderildiklerinde sorun yaşıyorlar" diye konuştu. Buna göre Alişen, Emre Aygün, Selim ve Çağlar yine Trabzonspor'un dışında kalacak. 


</TEXT>
</DOC>
