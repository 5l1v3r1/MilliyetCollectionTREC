<DOC>
<DOCNO> 361098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo21.html </URL>
<DATE> 2005/07/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yıldıray Baştürk, taraftarlarına umut dağıttı Ligde ilk 5'i hedefliyoruz 
</HEADLINE>
<TEXT>

     Almanya Birinci Ligi Bundesliga takımlarından Hertha BSC Berlin'de oynayan milli futbolcu Yıldıray Baştürk, yeni sezonda her şeyin yolunda gitmesi durumunda ligde ilk 5 sırada yer almayı hedeflediklerini söyledi. 
     Yıldıray, Kicker Spor Dergisi'ne verdiği röportajda, geçen sezonu 4. sırada tamamladıklarını hatırlatarak, ''Her şey yolunda giderse Bayern Münih'den bile çekinmemize gerek yok'' dedi. 
     Sakatlığının başlangıçta tahmin ettikleri kadar kötü olmadığını belirten Yıldıray, ''Herkesi rahatlatabilirim. Hannover'deki ilk sezon maçına hazır olacağım. Ağrılarım yok ve hafta sonunda takımla birlikte yeniden koşu antrenmanlarına katılmak ve gelecek hafta ortalarından itibaren takımla antrenmanları sürdürmek istiyorum. Thun'a karşı oynadığımız antrenman maçında sol diz kapağımdaki liflerin tümüyle koptuğunu sanmıştım. Meğer sadece bir lif yırtılmasıymış'' diye konuştu. 
     Hertha BSC Berlin'in yeni bir forvet almayacağına inandığını ifade eden Yıldıray, ''Geçen sezonun ikinci yarısında yüksek düzeyde oyun çıkarttım. Bunu tüm bir sezon boyunca sergileyebilirsem, çok memnun olacağım'' dedi. 
     Takımın forvet oyuncu Marcelinho ile anlaşıp, anlaşamadığı yönündeki bir soruya da Yıldıray, ''Sezon sonuna doğru çok iyi anlaştık. Ben onun koşu yollarını biliyorum, o da benimkileri. Ancak gerçek olan bir şey varsa, o da benim ve Marcelinho'nun yeni sezonda daha sıkı şekilde markaja alınacağımız. Başkaları da kendini göstermeli'' yanıtını verdi. 
     
</TEXT>
</DOC>
