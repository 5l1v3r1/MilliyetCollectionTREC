<DOC>
<DOCNO> 395812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo03.html </URL>
<DATE> 2005/11/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Terim İki hakem de Türkiye'ye kıymıştır, yazık etmiştir 
</HEADLINE>
<TEXT>

     Milli Takımlar Teknik Direktörü Fatih Terim, İsviçre ile oynanan iki karşılaşmanın hakemlerine yüklenerek, ''İki hakem de Türkiye'ye kıymıştır, yazık etmiştir'' dedi. 
     Terim, maçtan sonra düzenlediği basın toplantısında, soyunma odasında futbolcuların göz yaşlarına boğulduğunu vurgulayarak, ''Ulusal ve uluslararası kim bu iki hakemi savunuyorsa, futbolla ilgisinden şüphe ederim. Finallere gitmek bu çocukların hakkıydı, bir maçta 4 gol atmış Türkiye gitmeliydi. Birinci maçta verilmeyen penaltı vardı ve bunu doğrulayan İsviçreliler ilk defa doğru söylediler. Şimdide meşhur Belçikalı hakem 31. saniyede penaltıyı verdi tamam doğru, ama bizim aleyhimize verilmeyen bir çok pozisyon vardı. Hakemleri savunanlara sesleniyorum, bu ikisi de Türkiye'ye kıymıştır. Yazık etmiştir'' diye konuştu. 
     
     ''İKİ MAÇI DA 12'YE KARŞI 11 OYNADIK'' 

     İki maçta da bir eksik oynadıklarını ifade eden Fatih Terim, ''Lubos Mitchel ve Belçikalı hakem 1 fazla olunca, biz de eksik oynamış olduk'' ifadesini kullandı. 
     Terim, hakemleri ''Hırsız'' diye nitelendirirken, ''Bu maçta bizim aleyhimize verilen penaltıdan hemen sonra yapılan penaltıyı es geçti. Oyuncularıma sordum da geliyorum, ceza sahası dışındaki yuvarlakta bile bize faul veriyor, sonra yapacaklarını yapıyor. Hırsızdır bunlar, emek çalıyorlar. Çocukların, bizim emeğimizi çalıyorlar. Yaşadığım sürece Türk hakemlerine tek kelime edersem, bana ne söylerseniz söyleyin. Haksızlık ediyoruz Türk hakemlerine. Bahanelerin arkasına sığınmayı sevmem ama benim de bir istihap haddim var, soyunma odasındaki göz yaşlarını görünce dayanamadım'' diye konuştu. 
     
     ''7 BİLE ATARDIK'' 

     İlk maçın 1-1 bitmesi halinde turu orada geçeceklerini vurgulayan Fatih Terim, ''Doğru dürüst bir hakem olsaydı, 2 de yesek, 5 de, 6 da 7 de atardık. Bazen gidememek insanı kahrediyor ama bunlar nedeniyle gidememek çok kötü'' ifadesini kullandı. 
     Terim, hakemlere sığınmamak gerektiğini de vurgularken, ''Ancak 4 gün içinde verilmeyen 3 penaltı var, biri ise tarihi penaltı. Biz de bundan sonra herhalde açıklanan her hakeme itiraz edeceğiz. FIFA hakem kurulu ne yapacak bunları. Aynı Lubos Mitchel, Leedsli Kewell ve Emre'yi yanlış atmıştır oyundan. İsviçre Belçika, sınır güzel'' diye konuştu. 
     
     ''OYUNCULARIM GİDEMESE DE ALKIŞI HAK ETTİ'' 

     Oyuncularının Dünya Kupası finallerine gidemeseler de alkışı hak ettiklerini söyleyen Fatih Terim, soyunma odasında teknik ekip ve oyuncuları kutladığını söyledi. 
     Terim, ''Bu ülke onlarla gurur duyabilir'' derken, ''Netice itibariyle oyuncularımın emeklerine üzülüyorum, Almanya'da olamadığımıza üzülüyorum, bazen de çok fazla yapacak bir şeyiniz kalmıyor'' ifadesini kullandı. 
     
     ''TÜRK FUTBOLU BİTMEZ'' 

     Fatih Terim, bir soru üzerine Türk futbolunun dünya kupasına gidememekle bitmeyeceğini kaydetti. 
     ''50 bin seyirci önünde 31. saniyede penaltıyla başlamak çok gencin çok kolay kaldırabileceği bir şey değil'' diyen Terim, sözlerine şöyle devam etti 
     ''Çok genç oyuncumuz var. Türk futbolunun yeri son yıllarda açıkça ortada. Bugün Dünya kupasına katılamayan onlarca ülke var. Hiç kimseye bir şey olmuyor, Türkiye'ye de bir şey olmaz. Özellikle yetenekli oyuncuları bulup çıkarmalı ve yarıştırmalıyız. Yine bir 10-15 sene Türkiye'yi taşıyacak bir nesil bulacağız, bundan kulüp takımları da yararlanacak.'' Fatih Terim, 2008 ve 2010 için çok geniş bir havuzdan 22-24 yaşlarında oyuncular seçeceklerini vurgulayarak, ''Nuriler ve onun gibilerle tabanca gibi bir takımla hazırlanacağız, yeni bir nesil ortaya koyacağız. 70 milyondan 70 oyuncu grubu çıkaracağız. Bazı yerlerde sıkıntımız var, 29 kişi seçiyorsunuz 3 tane orta saha oyuncusu var, bizim bir oyun sistemi isteğimiz var, buna uygun oyuncu arkadaşlarımızı o geniş havuzdan bulacağız. Bu iki maça Nuri'yi zedelenmesin diye koymadık. Onun gibi arkadaşlarımız bundan sonra forma giyecek. İhtiyacımız olduğu zaman tecrübeli oyuncuları kullanmatan da geri kalmayız'' diye konuştu. 
     İsviçre basınına da tepkisini dile getiren Terim, ''Sizi tebrik ediyorum tren rayları gibi takımınızla beraber gittiniz'' dedi. 
     
</TEXT>
</DOC>
