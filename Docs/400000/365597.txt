<DOC>
<DOCNO> 365597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/spor/axspo02.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Abant'ta kapışma 
</HEADLINE>
<TEXT>


Şekip Mosturoğlu'nun, "Polis çirkin tezahüratta bulunanların ele başlarını dışarı atmıyor" sözleri Celalettin Cerrah'ı kızdırdı 

CEMAL ERSEN 


Futbol Federasyonu Merkez Hakem Kurulu'nun, 2005-2006 futbol sezonu hazırlık kampı çerçevesinde düzenlediği hakem semineri gergin başladı. Bolu Abant'taki seminerin sabah bölümünde yapılan panelde Federasyon Başkanvekili Şekip Mosturoğlu ile İstanbul Emniyet Müdürü Celalettin Cerrah arasında sözlü tartışma yaşandı. 
Cerrah'ın kötü tezahürat ve küfürün önlenmesi sırasında polisin tribüne çıkması durumunda katliam yaşanacağını söylemesi üzerine Mosturoğlu, "Kameralar sayesinde kimin küfür ettiği apaçık ortada. Polis çok kolaylıkla elebaşlarını alıp, dışarı atabilir. Ama ne yazık ki, şu ana kadar böyle bir uygulama yapılmadı" dedi. 
Celalettin Cerrah'ın "Polisimiz 18 saat çalışıyor. Sonra gidip maçta görev yapıyor. Hakem, fubolcu, antrenör ve kulüpler bu işten para kazanıyor. Ama benim polisim devletin maaşı ile yetinmek zorunda kalıyor. Naklen yayın havuzundan yüzde 3'lük bir pay stadlarda görev yapan polise verilmeli" sözleri üzerine Şekip Mosturoğlu yine devreye girdi. Mosturoğlu, "Böyle birşey mümkün değil. Ne kulüplerin, ne de federasyonun gücü buna yetmez. Bir derbi maçı için 8 bin polis görev yapıyorsa bu işte bir anormallik var" diye konuştu. 

'Hesap sorarız' 

Galatasaray İkinci Başkanı Ergun Gürsoy, hakemlerin bu sezon daha dikkatli davranmaları gerektiğini söyledi. Seminere katılan Gürsoy, "Kimsenin canı yanmasın. Ne bizim, ne bir başkasının. Canımızı acıtanlardan hesap sormaktan da çekinmeyiz" ifadesini kullandı. Üstü kapalı bir şekilde Fenerbahçeli olduğu bilinen Şekip Mosturoğlu'na da mesaj gönderen Gürsoy, "Yönetime giren şahıslar kulüp kimliklerini dışarda bırakmalı ve objektif davranmalı" diye konuştu. Galatasaraylı yönetici, hakemlere hitaben yaptığı konuşmasının bir bölümünde ise, "Üzerinize loto, toto oynayanlar var. Dikkatli olun. Bu tip olaylarda sizin arkanızda oluruz" yorumunu yaptı. 

Ufuk'ta 2010 gözüküyor 

MHK Başkanı Ufuk Özerten, 2010 yılına kadar bir Türk hakeminin FIFA'da top class, birinin de first class olacağına dair Federasyon Başkanı Levent Bıçakcı'ya söz verdiğini belirterek, "Bu söz benim itibarımdır. Hakemlerden tek isteğim beni mahçup etmemeleri" dedi. 
Hakem seminerinde konuşan Özerten, "En kutsal değerlerine küfür edildiği halde maçları salimen bitiren hakemlerimiz bizim namusumuzdur. Vali ve emniyet müdürlerinden ricam onlara sahip çıkmaları, küfürü engellemeleri ve onurlarını korumalarıdır" çağrısında bulundu. 
Hakemler üzerinde paratoner vazifesi üstleneceklerini vurgulayan Merkez Hakem Komitesi Başkanı Ufuk Özerten, şu değerlendirmeleri yaptı 
"Biz MHK olarak hiçbir ikbal beklentisinde değiliz. Bu yüzden duruşumuz değişmeyecek. Hakemlerimize yönelecek her türlü eleştiride paratoner görevi yapacağız. Hakemimiz adil, güvenilir, itibarlı, liderlik vasfına sahip, sosyal sorumluluk taşıyan ve etik değerlere sahip olacak. Yeni Türk Ceza Kanunu'nun verdiği yetkimizi sonuna kadar kullanacak ve kamu görevlisi statüsündeki hakemimizin haklarını gerekirse yasal yollardan da arayacağız." 

Şahin Hakimlikten zor 

Devlet Bakanı ve Başbakan Yardımcısı Mehmet Ali Şahin, TCK'da yapılan değişiklikle hakemlerin artık kamu görevlisi statüsünde yer almasının sevindirici olduğunu vurguladı. Şahin, "Bu hakemlerin haklarının korunması anlamında önemli bir gelişme. İşleri hakimlere göre daha zor. Hakimlerin karar verirken vakitleri var. Bence hakemlik herkesin harcı değil" diye konuştu. 

Yoğun protokol 

Abant'taki seminer yoğun protokol trafiğine sahne oldu. Süper Lig'de takımı bulunan illerin önemli bölümünün vali ve emniyet müdürleriyle, kulüp temsilcilerinin açılışa katıldığı seminere, Galatasaray adına Ergun Gürsoy, Beşiktaş'tan Kenan Önen gelirken, davetli olan Fenerbahçe'den Nihat Özdemir toplantıda yer almadı. Levent Bıçakcı bundan sonra küfürlü tezahürata karşı temsilcilerin anons yaptıracağını, hakem odasına giden koridorların protokol yolu üzerinde bulunmayacağını söyledi. 


</TEXT>
</DOC>
