<DOC>
<DOCNO> 374136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo25.html </URL>
<DATE> 2005/08/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şahin İlk günkü gibi Şenol Güneş'in yanında ve arkasındayız... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, ilk günkü gibi Şenol Güneş'in yanında ve arkasında olduklarını söyledi. 
     Şahin, Trabzonspor Sadri Şener Tesisleri'nde düzenlediği basın toplantısında, hafta sonu deplasmanda Malatyaspor karşısında iyi oyun sergilediklerini belirterek, ''Son dakika golüyle beraberliği yakaladık. Zor golü attık, kolay golleri kaçırdık. Takım iyi oynadı. Sonuç bizi memnun etmiyor, ama yenemiyorsanız yenilmeyeceksiniz'' dedi. 
     Malatyaspor'un çok iyi misafirperverlik gösterdiğini kaydeden Şahin, ''Malatyasporlu yöneticiler, bu misafirperverliği bütün takımlara gösterdiklerini, sadece Trabzonspor'dan karşılık aldıklarını söylediler'' diye konuştu. 
     
     ''HAKEMLER DİKKATLİ OLSUN'' 
     Şahin, hakemlerin dikkatli olmaları gerektiğini ifade ederek, ''Çok iyi çalışsınlar, iyi konsantre olsunlar. Trabzonsporlu yorumcuların olmadığı programları izleyip etkilenmesinler'' dedi. 
     Şahin, bir gazetecinin, hafta sonu yapılan Trabzonspor ve Beşiktaş karşılaşmalarının hakemlerinin eleştirildiği, ancak gözlemcilerden aldıkları notların yüksek olduğu yönündeki sorusu üzerine, gözlemcilerin de dikkatli olmaları gerektiğini belirtti. 
     MHK başkanının ligin başı olduğu, bazı hakemlerin form tutmaya ihtiyacı olduğu yönünde açıklamaları bulunduğunu ifade eden Şahin, şöyle konuştu 
     ''Buna inanmak durumundayız. Biraz daha bekleyeceğiz. Trabzonspor camiası hakem konusunda çok bedel ödemiş bir camiadır. Geçen yıl bir hakem üçlüsü yüzünden şampiyonluğu kaybettik. Tepkimizi ülke çapında gösterdik. Ama her yeni başlangıçta üzerimize düşeni yapıyoruz. Camia olarak sakin, sabırlı, temkinli olarak tepkilerimizi veriyoruz. Bu demek değildir ki yarın takımımızı mağdur edecek, camiamızı haksız üzüntüye yöneltecek uygulamalara da tepkimiz olmayacak.'' Şahin, Trabzonspor Kulübü olarak Cem Papila'nın Trabzonspor maçlarında görevlendirilmemesi yönünde bir talepleri olup olmadığı yönündeki bir soruyu ise ''Geçen yıl bu şekilde bir talep oldu'' diye yanıtladı. 
     
     ŞENOL GÜNEŞ'E YAPILAN ELEŞTİRİLER 
     Şahin, teknik direktör Şenol Güneş'e yönelik eleştirilerle ilgili görüşlerinin sorulması üzerine, şunları söyledi 
     ''İlk günkü gibi yanında ve arkasındayız. Hocamıza güveniyoruz. Trabzonspor'u takip etmeyen, takımla bir haftalık periyodu geçirmeyen, İstanbul'da veya başka bir yerde oturan, televizyondan ya da statta sadece maçı izleyip, değerlendiren eleştirmenler var. Bu eleştirmenlerin fikirlerine katılmıyoruz. Trabzonspor'u takip eden, takımla bir haftalık periyodu geçirenlerin eleştirileri bizim için önemlidir. Hocamız da bu eleştirileri değerlendiriyordur.'' Şahin, Trabzonspor'un Şampiyonlar Ligi'nden erken, ''hiç beklenmedik şekilde'' elenmesinden dolayı güvensizlik ortamı olduğunu kaydederek, şöyle devam etti 
     ''Herkesin duygularında bir kuşku var. Ama mantıklı olmamız lazım. Trabzonspor'un geçen yıl verdiği bir mesaj var. İnadına yarıştı, bütün camiayı arkasına aldı. Şampiyonluğu nasıl kaçırdığımızı hepimiz biliyoruz. İyi bir takımız, büyük bir camiayız. Bütün Türkiye Trabzonspor'un şampiyonluğunu bekliyor. Bundan ne kadar çabuk kurtulur ve ileriye bakarsak her şey daha güzel olur. Geçmişi orada bırakıp önümüze bakmalıyız.'' Şahin, yönetim olarak kendilerini başarılı bulup bulmadıkları sorusuna ise ''Bizim kendimizi başarılı olarak görüp görmememiz çok önemli değil. Trabzonspor yönetimi uyumlu birliktelik konusunda zaman zaman eksi puanlar alsa bile pozitif puanları daha fazla'' yanıtını verdi. 
     
</TEXT>
</DOC>
