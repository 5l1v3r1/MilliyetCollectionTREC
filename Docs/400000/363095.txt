<DOC>
<DOCNO> 363095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonsiy11.html </URL>
<DATE> 2005/07/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ağar Maden Erdemir'i satacaksın, kendi malını niye kötülüyorsun 
</HEADLINE>
<TEXT>

     Meltem Yılmaz AA 

DYP Genel Başkanı Mehmet Ağar, Erdemir'in özelleştirilmesi konusunda, ''Madem satıyorsun, kendi malını niye kötülüyorsun. Satmayacaksan niye arpalık haline getirdin'' dedi. 
     Polatlı'daki programının ardından Haymana'ya geçen Ağar, burada DYP Haymana ilçe binasının açılışını yaptı, Haymana Ticaret Odası ve Belediye Başkanlığı'nı ziyaret etti. 
     Mehmet Ağar, yaptığı konuşmalarda, Haymana'nın en önemli sorununun yol olduğunu ifade etti. Çiftçinin mazotu, gübreyi ve tohumu pahalı aldığını, rekabet edemez hale geldiğini savunan Ağar, hükümetin bu politikalarla yola devam etmesinin mümkün olmadığını belirtti. Ağar, bu yolda son durağa gelindiğini, bunun ise seçim olduğunu söyleyerek, vatandaşların ''sandığı getir, gerisine karışma dediğini'' anlattı. 
     Ağar, Erdemir'in özelleştirilmesi kararının alındığını vurgulayarak, Başbakan Recep Tayyip Erdoğan'ın, ''Erdemir'i arpalığa çevirdiler'' dediğini ifade etti. Ağar, ''Çevirdiysen sen çevirdin. 2-2,5 yıl önce bütün yönetimi değiştirdin. Bakanların akrabalarını, kardeşlerini yönetime koydun. Satıyorsan kendi malını niye kötülüyorsun. Satmayacaksan, düzgün hale getireceksen niye eş, dost, akrabaları getirip buraları arpalık haline getiriyorsun'' diye konuştu. 
     Hükümetin ezilenlerin, alt gelir gruplarının, orta sınıfın iktidarı olmaktan vazgeçtiğini ileri süren Ağar, bu kesimlerin de hükümetten vazgeçeceğini öne sürdü. 
     
</TEXT>
</DOC>
