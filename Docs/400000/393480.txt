<DOC>
<DOCNO> 393480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo16.html </URL>
<DATE> 2005/11/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Anderlechtli futbolcu Jestroviç, dolandırıcılıktan yargılanacak... 
</HEADLINE>
<TEXT>

     U.Mehmet Özdemir Bildiriyor 

Belçika Birinci Ligi takımlarından, milli futbolcu Serhat Akın'ın da forma giydiği RSC Anderlecht'in Sırp oyuncusu Nenad Jestroviç, dolandırıcılık ve çete kurmaktan dolayı mahkemeye çıkacak. 
     RSC Anderlecht'in forvet oyuncusu ve geçen sezonun gol kralı Sırp futbolcu, Brüksel Ceza Mahkemesi tarafından araba sigortacılığında dolandırıcılık ve adı açıklanmayan Hırvat arkadaşıyla birlikte çete kurmaktan dolayı gelecek hafta mahkemede ifade verecek. 
     Sırp oyuncunun, 2003 yılında evine hırsız girdiği ve Mercedes marka otomobilinin çalındığı, daha önce de 2001 yılında yine aynı biçimde hem eşinin, hem kendisinin Mercedes marka otomobillerinin çalındığı açıklandı. Yapılan araştırmalar sonrasında ikinci hırsızlık olayında çalınan araçtan birinin İspanya'nın Valencia kentinde bulunduğu ve çalan kişinin de daha önce aynı araçla Almanya'da bir banka soyduğu ortaya çıktı. Polisin banka soygunundaki parmak izlerini araştırması sonucunda da hırsızın, Jestroviç'in Hırvat arkadaşı olduğu belirlendi. 
     Jestroviç ve Hırvat arkadaşının sorguda, birbirlerini destekleyici ifadeler verdikleri öğrenildi. Brüksel Savcılığı, Jestroviç'i ve arkadaşını dolandırıcılık ve çete kurmada yeterli kanıtlar olması nedeniyle mahkemeye vereceğini açıkladı. 
     Sırp oyuncunun, suçlu bulunması durumunda en az 6 ay hapis cezası alacağı öğrenildi. 
     RSC Anderlecht Kulübü konuyla ilgili herhangi bir açıklama yapmadı. Geçen hafta Avrupa Şampiyonlar Ligi'nde yapılan FC Liverpool maçında kırmızı kart gören ve sahada ancak 3 dakika kalabilen Jestroviç'in kulübünü de sıkıntıya soktuğu belirtiliyor. 
     
</TEXT>
</DOC>
