<DOC>
<DOCNO> 372879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur28.html </URL>
<DATE> 2005/08/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Memurlar eyleme başladı 
</HEADLINE>
<TEXT>

     Türkiye Kamu-Sen üyesi bir grup memur, toplu görüşmelerde hükümetin önerilerini protesto amacıyla "darağaçlı" eylem yaptı. 
     Aksaray Metro yakınında kurdukları "toplu sözleşme takip çadırı" önünde toplanan protestocu memurlar, ilk olarak hükümet, TÜSİAD, IMF ve AB'yi protesto etti. 
     Daha sonra 4 memur, yüzlerine maske takarak hükümet, TÜSİAD, IMF ve AB'yi eleştiren bir gösteri sundu. 
     Burada basın açıklaması yapan Türkiye Kamu-Sen İstanbul İl Başkanı Hanefi Bostan, toplu görüşmelerde hükümetin verdiği zam oranının çok düşük olduğunu, yaşam koşulları çok kötü olan devlet memurlarının daha da kötü durumlara sürüklenmek istendiğini öne sürdü. 
     Bostan, "Türkiye Kamu-Sen olarak uyarıyoruz, hükümet tarafının bu yakışıksız tutumunun devam ettirilmesi halinde bizlere de alanlara inerek eyleme geçmekten başka bir yol kalmamış olacak. Bilinmelidir ki, alanlara inince bir daha masaya dönmeyeceğiz" dedi. 
     Açıklamanın ardından Türkiye Diyanet Vakıf-Sen İstanbul Şube Başkanı Yakup Sözen, imamlık yaparak, Türkiye Haber-Sen İstanbul Şube Başkanı Ahmet Kurt'u "cellat" yardımıyla temsilen astı. 
     Öte yandan protestonun ardından Saadet Partisi İstanbul İl Başkanı Osman Yumakoğulları ve bir grup partili, Türkiye Kamu-Sen çadırını ziyaret etti. Yumakoğulları, "parti olarak memurların bu haklı eylemlerinde yanlarında olduklarını" söyledi. 
     
     İZMİR'DE PANKART AÇILDI 
     Kamu Emekçileri Platformu KESK İzmir Şubeler Platformu üyeleri, toplu sözleşme görüşmelerinde hükümetin tavrını ve özelleştirmeleri protesto etti. 
     Cumhuriyet Meydanı'ndaki Türk Telekom binası önünde toplanan grup, hükümeti eleştiren slogan atarak, pankart açtılar. 
     KESK İzmir Şubeler Platformu Dönem Sözcüsü Musa Sever, yaptığı açıklamada, hükümetin IMF'ye taahhütleri gereği bir aldatmaca ortaya koyduğunu savundu. 
     Toplu sözleşme görüşmelerinde, önerilen zam oranlarıyla kamu emekçilerinin onuruyla oynandığını ileri süren Sever, "Hükümet bizimle dalga geçti. Ancak mücadelemiz, 1 günlük değil, hakkımızı alıncaya kadar sürecek" dedi. 
     Topluluk, konuşmaların ardından dağıldı. 
     
</TEXT>
</DOC>
