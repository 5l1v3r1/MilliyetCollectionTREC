<DOC>
<DOCNO> 372182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonsiy03.html </URL>
<DATE> 2005/08/23/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Sarıgül'ün Kocatepe seferi 
</HEADLINE>
<TEXT>

     Şişli Belediyesi, Büyük Taarruz’un yıldönümünde, Kocatepe’ye on bin kişiyle çıkarma yapmaya hazırlanıyor. 
     Şişli Belediyesi Başkanı Mustafa Sarıgül, Büyük Taarruz emrinin verildiği tarih olan 25 Ağustos gecesinde Kocatepe’de olacak. Sarıgül, Kocatepe’ye 10 bin kişi götürüyor. 
     Konuyla ilgili ANKA’ya açıklamalarda bulunan Sarıgül, Kocatepe’ye eşiyle birlikte gideceğini belirtirken, "Büyük Taarruz’un başladığı Ağustos ayının 25’ini 26’sına bağlayan gece yarısı saat 02.00’da yurttaşlarımla beraber Afyon Kocatepe’de olacağım. Tüm Kuvayi Milliyeci’leri oraya bekliyoruz" dedi. 
     Şişli Belediyesi’nin bu faaliyet için tek kuruş para harcamadığını ifade eden Sarıgül, "Kuvayi-Milliye" ruhuna sahip büyük otobüs firmalarının kendilerine sponsor olduğunu söyledi. 
     
     ON BİN KİŞİ 
     Yaklaşık 10 bin kişinin Kocatepe’ye götürüleceğini ifade eden Sarıgül, "Burada, lazer gösterileri, belgesel gösteriminin yanı sıra binlerce Kuvayi-Milliye kalpaklı yurttaşımız da meşalelerle yürüyecek" diye konuştu. 
     Amaçlarının Kurtuluş Savaşı’nın hangi zorluklarla kazanıldığının bir kez daha anlaşılmasını sağlamak olduğunu belirten Sarıgül, "siyasi şov" eleştirilerini ise dikkate almadığını söyledi. 
     Sarıgül, çok sayıda sivil toplum örgütü ve dernekten destek aldıklarını belirtirken, "Biz, bu faaliyetimizden dolayı büyük destek alıyoruz. Vatandaşların çok ciddi otobüs talepleri var. Onların taleplerini karşılamaya çalışıyoruz" diye konuştu. 
     
</TEXT>
</DOC>
