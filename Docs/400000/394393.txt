<DOC>
<DOCNO> 394393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur04.html </URL>
<DATE> 2005/11/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şemdinli'de sabah işyerlerini açan esnaf, yeniden kepenk indirdi 
</HEADLINE>
<TEXT>

     Hakkari'nin Şemdinli İlçesi'nde üç gün önce meydana gelen patlamanın ardından kapattıkları işyerlerini bugün sabah saatlerinden itibaren açan esnaf, yeniden kepenk indirdi. 
     Alınan bilgiye göre, Şemdinli'de üç gün önce meydana gelen patlama ve sonrasında gelişen olaylar üzerine işyerlerini kapatan esnaf, sabah saatlerinden itibaren işyerlerini açmaya başladı. İlçe merkezinin belli noktalarına yerleştirilen barikatlar kaldırıldı. 
     Esnaf, Kaymakamlık binası çevresinde güvenlik güçleri tarafından kurulan barikatların kaldırılmayışını gerekçe göstererek, yeniden işyerlerini kapattı. 
     
     PARTİ HEYETLERİ 
     Bu arada Şemdinli'de meydana gelen olayları araştırmak üzere dün bölgeye giden ve geceyi Yüksekova'da geçiren CHP Genel Başkan Yardımcısı Cevdet Selvi başkanlığındaki heyetin, bugün Hakkari'de Vali Erdoğan Gürbüz ile görüşeceği öğrenildi. 
     AK Parti Genel Başkan Yardımcısı Şükrü Ayalan başkanlığındaki bir heyetin de olaylarla ilgili incelemelerde bulunmak üzere bugün bölgeye gelmesi bekleniyor. 
     Öte yandan Anavatan Partisi'nin de yarın bölgeye bir heyet göndereceği bildirildi. 
     
</TEXT>
</DOC>
