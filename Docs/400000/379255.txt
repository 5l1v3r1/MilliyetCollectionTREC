<DOC>
<DOCNO> 379255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo22.html </URL>
<DATE> 2005/09/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Beşiktaş'ın 10 milyon 605 bin YTL borcu var... 
</HEADLINE>
<TEXT>

     Beşiktaş Kulübü'nün olağan divan kurulu toplantısı yapıldı. 
     Toplantıya, kulüp başkanı Yıldırım Demirören katılmazken, ikinci başkan Murat Aksu, genel sekreter Kenan Öner ve çok sayıda yönetici toplantıda hazır bulundu. 
     Divan kurulu başkanı Şeref Nasır'ın, faaliyetlerle ilgili konuşmasıyla başlayan toplantıda, denetleme kurulu raporunda kulübün 10 milyon 605 bin 458 YTL borcu olduğu açıklandı. 
     
     ''BEŞİKTAŞ'IN ÜZERİNE OYUNLAR OYNANIYOR'' 
     Yönetim kurulunun çalışmalarıyla ilgili açıklamalar yapan kulüp genel sekreteri Kenan Öner, Beşiktaş üzerinde oyunlar oynandığını savunarak, ''Dikkat edip, sağduyulu davranmalıyız'' dedi. 
     BJK İnönü Stadı tribünlerinde geçen sezon yaşanan ölüm olayını hatırlatarak, ''Türkiye kamuoyu önünde bu olayı savunur gibi görünmemek için cezaya itiraz etmedik'' diyen Öner, bu olay sonucunda kulübe 3 maç seyircisiz oynama cezasının verildiğini ve kombine bilet sahiplerinin mağdur olduğunu kaydederek, ''Artık sağduyulu davranmalıyız. Herkesin gözü Beşiktaş'ın üzerinde. Beşiktaş'ın üzerine oyunlar oynanıyor. Bu oyunları dikkate alıp daha sağduyulu davranmalıyız. Haksızlıklara hep beraber ses çıkararak isyan etmeliyiz'' diye konuştu. 
     Toplantının son bölümünde de söz alan Öner, genelde ılımlı bir havada geçen ve eleştirinin az olduğu toplantı sonunda, yarınki önemli Fenerbahçe derbisi öncesi divan kurulu üyelerinin sergilediği tutuma yönetim kurulu adına teşekkür etti. 
     
     FİKRET ORMAN'DAN ILIMLI MESAJLAR 
     Eski başkan adaylarından Fikret Orman'ın da yaptığı konuşmadaki olumlu mesajları, divan kurulu üyeleri arasında memnunlukla karşılandı. 
     Orman, izlenen politika sonucunda, naklen yayın gelirlerinin dağıtımından elde edilen gelirin 12-13 milyon dolar rakamlarından 19 milyon dolar civarına çıkarıldığını belirterek, yönetim kuruluna teşekkür etti. 
     Yönetim kurulunun, Diyarbakırspor maçı sonrasında yaşanan olayların ardından kulübe verilen 1 maç saha kapatma cezası konusunda da başarılı bir stratejiyle konunun üzerine gittiğini kaydeden Orman, bu konuda da yöneticileri kutladığını bildirdi. 
     Orman, ''Benim derdim yönetim kuruluyla değil, Beşiktaş'ın menfaatleriyle alakalı. Hiçbiriyle şahsi bir sorunum yok'' dedi. 
     
     YAĞCI ''ADNAN TÜRKKAN İSTİFA ETMELİ'' 
     Futbol Federasyonu eski yönetim kurulu üyesi ve Beşiktaş Kulübü Kongre Üyesi Bayram Yağcı, siyah-beyazlı ekibe 1 maç saha kapatma cezası veren Profesyonel Futbol Disiplin Kurulu'nun PFDK Başkanı Adnan Türkkan'ın istifa etmesi gerektiğini savundu. 
     Konuşmasında, çifte standardın egemen olduğu bir federasyon yönetimi olduğunu ileri süren Yağcı, Türkkan'ın hukukun gereğini yerine getirmeyerek, ''Kadıköy'den verilen emri yerine getirdiğini'' söyleyerek, ''Beşiktaş'ın menfaatlerini koruyamadığı için değil, hukukun gereğini yerine getiremediği için ya disiplin kurulundaki görevinden ya da kongre üyeliğinden istifa etmelidir. Beşiktaş'ın menfaatlerini korumadığı için değil, tarafsız olmadığı için bunu istiyorum'' diye konuştu. 
     Yağcı'nın konuşmasının ardından divan kurulu başkanı Şeref Nasır, Adnan Türkkan'ın Beşiktaş'ın kongre üyesi olmadığı bilgisini vererek, ''Beşiktaş'a zarar verecek kimseyi bünyemizde barındırmayız. Adnan Türkkan, Beşiktaş kongre üyesi değildir. Beşiktaşlı olduğuna da inanmıyorum'' dedi. 
     
     ''KADERCİLİKLE BEŞİKTAŞ KULÜBÜ YÖNETİLEMEZ'' 
     Bir önceki toplantıda siyah-beyazlı ekibin geçen sezon lig 4.'lüğüyle ilgili eleştirisine Kenan Öner'in verdiği yanıtta, ''Herşeyde bir hayır vardır'' biçiminde bir ifade kullandığını belirten Yağcı, ''Kadercilikle Beşiktaş Kulübü'nün yönetileceğine inanmıyorum. Kaderin arkasına sığınmaya hakkınız yok'' diyerek eleştiride bulundu. 
     Öner, toplantının son bölümünde bu konuyla ilgili değerlendirmesinde ise, ''Bitmiş bir ligden sonra söylemiş olabilirim. Hiçbir zaman kaderci olmadık. Yüreğimin nasıl şampiyonluk özlemiyle yanıp tutuştuğunu kelimelerle tarif edemem. Asla kaderci olmayız'' dedi. 
     
</TEXT>
</DOC>
