<DOC>
<DOCNO> 399765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur40.html </URL>
<DATE> 2005/12/01/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
4 personel, disiplinsiz oldukları nedeni ile TSK'dan uzaklaştırıldı 
</HEADLINE>
<TEXT>

     Yüksek Askeri Şura'nın bugün gerçekleştirilen olağan toplantısında, Türk Silahlı Kuvvetleri'nin TSK harbe hazırlık durum değerlendirmesi yapılarak Silahlı Kuvvetler'in caydırıcılık vasfını devam ettirecek önemli modernizasyon projeleri ile kaynak durumu ele alındı. 
     Orta Doğu'daki son gelişmeler ile Irak'taki mevcut durum ve olası gelişmelerin Türkiye'ye etkilerinin görüşüldüğü toplantıda bölücülük ve irtica ile mücadelenin değerlendirilmesi de yapıldı. 
     Laik cumhuriyete karşı irticai kesimlerin son dönemdeki faaliyetlerinin de görüşüldüğü toplantıda, disiplinsizlikleri nedeniyle durumları değerlendirilen 4 personelin TSK'dan uzaklaştırılmasına karar verildi. 
     Yüksek Askeri Şura'nın, Başbakan Recep Tayyip Erdoğan'ın başkanlığında bugün Genelkurmay Başkanlığı Karargahı'nda yapılan bu yılkı ikinci olağan toplantısında alınan kararlar, Genelkurmay Başkanı Orgeneral Hilmi Özkök ve Milli Savunma Bakanı Vecdi Gönül tarafından Çankaya Köşkü'nde Cumhurbaşkanı Ahmet Necdet Sezer'e arzedildi. 
     Genelkurmay Başkanlığı Genel Sekreterliği'nden toplantıya ilişkin olarak yapılan yazılı açıklamada, şöyle denildi 
     ''Toplantıda Türk Silahlı Kuvvetlerinin Harbe Hazırlık Durum Değerlendirmesi yapılarak Silahlı Kuvvetler'in caydırıcılık vasfını devam ettirecek önemli modernizasyon projeleri ile kaynak durumu değerlendirilmiş, Orta Doğu'daki son gelişmeler ile Irak'taki mevcut durum ve olası gelişmelerin Türkiye'ye etkileri görüşülmüş, Bölücülük ve irtica ile mücadelenin değerlendirilmesi yapılmış ve bölücü terörle mücadelenin etkin ve devletin tüm olanakları ile birlikte sürdürülmesi gerektiği vurgulanmış, laik cumhuriyete karşı irticai kesimlerin son dönemdeki faaliyetleri değerlendirilmiştir. 
     Ayrıca, disiplinsizlikleri nedeniyle durumları değerlendirilen 4 personelin Türk Silahlı Kuvvetlerinden uzaklaştırılmasına karar verilmiştir.'' 
     
</TEXT>
</DOC>
