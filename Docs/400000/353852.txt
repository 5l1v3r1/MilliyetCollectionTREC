<DOC>
<DOCNO> 353852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/siyaset/axsiy01.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP ciddi bulmadı 
</HEADLINE>
<TEXT>


ANAVATAN lideri Erkan Mumcu'nun önerisi için AKP'li Fırat, "Ciddi bulmuyorum" Kapusuz, "Konuyu gündeme alıp tartışmadık" dedi 

ANKARA Milliyet 


ANAVATAN Genel Başkanı Erkan Mumcu, bakanlık ve AKP'den istifasından sonra Başbakan Recep Tayyip Erdoğan'dan ilk kez randevu talep etti. Mumcu, Erdoğan'a "Referandum toplumu gerer. Anayasa değişikliği yaparak türban sorununu çözelim ve cumhurbaşkanını da halkın seçmesini sağlayalım" önerisinde bulunacak. AKP yönetimi, Mumcu'nun bu taleplerini ciddiye almazken, Başbakan Erdoğan'ın, randevu isteğine soğuk baktığı öğrenildi. 

'Referandum sakıncalı' 
Mumcu, dün basın toplantısında, türban sorununun toplumu geren ve Türkiye'nin önünü tıkayan bir mesele olduğunu belirtti. Türbanın referandum konusu edilmesinin ciddi sakıncalar doğuracağını savunan Mumcu, "Bu, toplumu böler ve çatışmalara neden olabilir. Gelin, Anayasa'da YÖK'le ilgili değişikliği yapalım. Başörtüsü yasağını getiren YÖK yönetmeliğidir. Bunu yaptığımızda sorunu çözmüş olacağız" dedi. Mumcu, hak ve özgürlüklerle ilgili referanduma gitmenin bugünkü demokratik anlayışta ayıp olduğunu öne sürdü. 
Cumhurbaşkanının halk tarafından seçilmesini sağlayacak Anayasa değişikliğinin yapılması gerektiğini de dile getiren Mumcu, "Cumhurbaşkanının eşinin kıyafetini tartışmak, meleklerin cinsiyetini tartışmak gibi. Anayasa değişikliklerini zamanı gelince yaparız demek halka saygısızlıktır. Zamanı şimdidir." diye konuştu. Mumcu, dokunulmazlıklarla ilgili soruya ise "Yürütmeninkini kaldıralım ama yasama dokunulmazlığı kalsın" yanıtını verdi. 
Mumcu'nun bu açıklamasının ardından kulislere, Erdoğan'ın, randevu talebine soğuk baktığı bilgisi yansıdı. AKP Genel Başkan Yardımcısı Dengir Mir Mehmet Fırat, "Mumcu, referandumun gerginliğe sebep olacağını söylüyor. Ama Anayasa değişikliğinde bir şeyi unutuyor. 367'yi geçsek bile Cumhurbaşkanı isterse referanduma götürebilir. Bu talebi ciddi bulmuyorum" şeklinde konuştu. 

'Muhatabı hükümet değil' 
Hükümet Sözcüsü Cemil Çiçek de, konunun dünkü Bakanlar Kurulu'nda değerlendirilmediğini belirterek, "Bu konunun muhatabı hükümet değil" dedi. AKP Grup Başkan Vekili Salih Kapusuz ise, AKP'nin problemleri uzlaşmayla aşmayı tercih ettiğini vurgulayıp "Mumcu'nun önerdiği konuyu kendi içimizde gündeme alıp tartışmış değiliz. Önceliğimiz ekonomik problemler" diye konuştu. 

'Yargı kararlarına karşı hile olur' 

Mumcu'nun türban sorununa ilişkin önerisi, YÖK'le ilgili Anayasa değişikliğini içeriyor. Ancak YÖK Başkanı Prof. Erdoğan Teziç, yargı kararlarına değinerek şunları söylemişti 
"Konuyla ilgili Anayasa Mahkemesi, Avrupa İnsan Hakları Mahkemesi AİHM ve Danıştay'ın karar ve içtihatları var... Bunlara uymaktan başka çare yok... Bu kararları aşmak için yapılacak yasal düzenlemeler ya kanuna ya da Anayasa'ya karşı hile oluşturur..." 
AİHM'deki Türk Yargıç Rıza Türmen de, "AİHM, Anayasa değişse bile, somut dava açıldığında düzenlemeyi denetler" demişti. 

'Temel ilkeleri tehlikeye sokar' 

CHP Genel Başkanı Deniz Baykal da Mumcu'ya, "Türkiye'nin anayasal temel ilkelerinin, siyasi mücadele içinde köşeye sıkıştırma, yapay açılımlar amacıyla kullanılmaması lazım. Cumhuriyetin kazanımlarını tehlikeye sokacak açılımlardan herkes uzak dursun" diye tepki gösterdi. 
Baykal, "Başbakan'ın yanıtının olumlu olması durumunda, tavrınız ne olur " sorusuna da "Bu konular günlük siyasete alet edilmemeli. Türkiye'nin anayasal düzeni, cumhuriyetin bugünkü gücünü oluşturan en temel dayanaktır" yanıtını verdi. 


</TEXT>
</DOC>
