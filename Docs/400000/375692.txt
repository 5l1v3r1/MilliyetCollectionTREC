<DOC>
<DOCNO> 375692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun17.html </URL>
<DATE> 2005/09/05/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Nabu tayfunu Japonya'yı vurdu 
</HEADLINE>
<TEXT>

     Katrina kasırgasının gücüne yakın Nabi tayfunu Japonya'nın güneybatısını vurdu. 
     Tropikal Fırtına Riski internet sitesi, Nabi'nin 4. kategoride bulunduğunu bildirdi. 
     Kore dilinde ''kelebek'' anlamına gelen Nabi tayfunu yüzünden Kyuşu'da yüzlerce uçuş iptal edildi. Tayfunun saatte 15 kilometre hızla yaklaştığı Kyuşu'nun güney kesimlerinde tren seferleri de durduruldu. Yaklaşık 20 bin hanenin elektriksiz kaldığı belirtildi. 
     NHK televizyonu, Amami Oşima'nın kıyı kesimlerini, tayfunun getirdiği 9 metre yüksekliğe ulaşan dalgaların vurduğunu duyurdu. 
     Başkent Tokyo'da da fırtına ve sağanağın etkili olduğu, başkente yakın bölgelerde 2 kişinin öldüğü belirtildi. Tokyo'da ve çevresinde binlerce evin sel suları altında kaldığı, bazı karayollarının kapandığı, tren seferlerinin iptal edildiği belirtildi. 
     Japon hükümeti, tayfunun yol açacağı zararın en aza indirilmesi için başbakanlıkta bir irtibat bürosu oluşturdu. 
     Hükümet sözcüsü Hiroyuki Hosoda, ordu, polis, itfaiye ve kıyı korumanın da kurtarma operasyonları için hazır bekletildiğini söyledi. Hosoda, halkı, okyanus, nehirler ve çeltik tarlalarından uzak durması konusunda uyardı. 
     Güney Kore'deki meteoroloji yetkilileri de sel uyarısında bulunurken, Çin'in doğusunda da Nabi tayfununun muhtemel etkisine karşı hazırlık yapılıyor. 
     
</TEXT>
</DOC>
