<DOC>
<DOCNO> 391423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko52.html </URL>
<DATE> 2005/11/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Sanatçı isimlerine yine alıcı çıkmadı... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Kentbank'a olan kredi borcundan dolayı haczedilen Prestij Müzik ve bu şirketin adı altında yer alan 20 sanatçının isim haklarına 2. ihalede de alıcı çıkmadı. 
     TMSF'nin Esentepe'deki merkez binasında katılımcı olmadığı için gerçekleştirilemeyen ihaleye ilişkin açıklama yapan Satış Komisyonu Üyesi Taner Yalçın, Uzan Grubu'ndan olan kamu alacağının tahsili için haczedilen 20 sanatçı isminden oluşan markaların satışı için dün yapılan ilk ihalenin alıcı çıkmadığı için bugüne ertelendiğini anımsattı. Bugün de katılımcı olmaması nedeniyle ihalenin pazarlık aşamasına kaldığını dile getiren Taner Yalçın, pazarlık aşamasına ilişkin olarak şunları söyledi 
     ''Bundan sonra ilgilenenler taleplerini bize yazılı olarak sunacaklar. Satış komisyonu, rakamları uygun olup olmasına göre değerlendirecek ve uygun olanların satışını gerçekleştirecek. Satış pazarlık aşamasında devam ediyor, kapanmadı.'' Yalçın, pazarlık aşamasında da talep olmaması durumunda sürecin nasıl işleyeceğine ilişkin bir soru üzerine, genelde pazarlık aşamasında talep olduğunu dile getirdi. 
     Toplam muhammen bedeli 575 bin YTL olan markalardan, sanatçılar arasında en yüksek muhammen bedel, 100 bin YTL ile Haluk Levent'e ait bulunuyor. 
     Prestij Müzik için 200 bin YTL muhammen bedel belirlenen ihalede satışa sunulan diğer markalar ve muhammen bedelleri şöyle 
     ''Altay 30 bin YTL, Aslı Hünel 10 bin YTL, Deniz Erdoğan 10 bin YTL, Elif Karlı 15 bin YTL, Ertuğrul Polat 10 bin YTL, Güçlü Soydem 30 bin YTL, Hamiyet 10 bin YTL, Hatice 40 bin YTL, Kadir Demirel 10 bin YTL, Kim Bunlar 5 bin YTL, Mehmet Öndül 5 bin YTL, Nanu 5 bin YTL, Nuray Hafiftaş 20 bin YTL, Onur Sarıkaya 20 bin YTL, Servet Kocakaya 10 bin YTL, Suat Suna 30 bin YTL, Tezhan 5 bin YTL, Turgay Başyayla 5 bin YTL, Yusuf Harputlu 5 bin YTL.'' 
     
</TEXT>
</DOC>
