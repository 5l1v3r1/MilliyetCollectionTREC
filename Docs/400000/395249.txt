<DOC>
<DOCNO> 395249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur39.html </URL>
<DATE> 2005/11/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Prof. Dr. Kalaycı'nın öldürülmesine ''beyaz önlüklü'' protesto 
</HEADLINE>
<TEXT>

     İstanbul Tabip Odası’nca, İstanbul Üniversitesi İÜ İstanbul Tıp Fakültesi Öğretim Üyesi Prof. Dr. 
     Göksel Kalaycı’nın öldürülmesini protesto etmek amacıyla düzenlenen "Düşünmeye Davet" sloganlı yürüyüş başladı. 
     İÜ Cerrahpaşa Tıp Fakültesi bahçesinde toplanan hekimler ve sağlık çalışanları, saat 12.30’da, hastane bahçesinden Çapa’daki İÜ İstanbul Tıp Fakültesi’ne doğru yürüyüşe geçti. 
     "Prof. Dr. Kalaycı’nın anısına" yazılı bir çelenk taşıyan hekimler, "Hedef tahtası olmak istemiyoruz. Sağlıktaki sorunların sorumlusu, hekimler değildir. İstanbul Tabip Odası" yazılı pankartın arkasında kortej oluşturdu. 
     Hekimler ile sağlık çalışanları ayrıca, "Hedef tahtası olmak istemiyoruz" ve "Hekimlere yönelik şiddete son" yazılı pankartlar taşıdılar. 
     Bir süre sessiz süren yürüyüşün ardından hekimler, kendilerine yapılan şiddeti alkışlarla protesto ettiler. 
     "Cüppe ve Beyaz önlüklü" yürüyüşe, İstanbul Tabip Odası Başkanı Prof. Dr. Gençay Gürsoy, Üniversite Öğretim Üyeleri Derneği Başkanı Prof. Dr. Tahsin Yeşildere, İstanbul Barosu Başkanı Kazım Kolcuoğlu, öğretim üyeleri, hekimler ve sağlık çalışanları katıldı. 
     İstanbul Tabip Odası’nca, İstanbul Üniversitesi İÜ İstanbul Tıp Fakültesi Öğretim Üyesi Prof. Dr. Necip Göksel Kalaycı’nın öldürülmesini protesto etmek amacıyla "Düşünmeye Davet" sloganıyla yürüyüş gerçekleştirildi. 
     İÜ Cerrahpaşa Tıp Fakültesi’nden saat 12.30’da hareket eden hekimler ve sağlık çalışanları, Millet Caddesi’nde bir süre yolu trafiğe de kapatarak alkışlarla yürüdü. 
     İÜ İstanbul Tıp Fakültesi’ne gelen grup, burada fakültenin Göğüs Cerrahisi Anabilim Dalı Başkanı Prof. Dr. Kalaycı’nın öldürüldüğü otoparka karanfil bıraktı. 
     Protestocu grubu karşılayan İÜ İstanbul Tıp Fakültesi Dekanı Prof. 
     Dr. Mustafa Keçeli, burada yaptığı açıklamada, "Prof. Dr. Kalaycı hocamız, 11 Kasım 2005 tarihinde 7 kurşunla alçakça katledildi. Bu ilkel olayı nefretle kınıyoruz. Hepimizin başı sağ olsun" dedi. 
     Daha sonra yapılan saygı duruşunun ardından konuşan İstanbul Tabip Odası Başkanı Prof. Dr. Gençay Gürsoy da, Türkiye’deki şiddet ortamının son kurbanının bir meslektaşları olduğunu belirterek, şunları kaydetti 
     "Ne yazık ki, bu ne ilk, ne son örnek. Uzun yıllardan beri sağlıkla ilgili sorunların hedefi olarak gösterilen hekimler, şiddetin de hedefi oldu. Özellikle acil birimlerde, genç hekimlerin yaşadıkları ortam bir can pazarıdır. Ayrıca Türkiye’de giderek yükselen şiddet ortamı öyle bir psikolojik atmosfer yarattı ki, insanlar diyalogla, konuşarak değil, şiddet gösterileriyle birbirleriyle ilişki kuruyorlar. Elbette bu kültürel dönüşüm sorunudur, ama yapılacak çok şey var. Örneğin sivil silahsızlanma kampanyasını buradan başlatmak bizim görevlerimizden biri. Neşelendiği, öfkelendiği zaman da bizim insanımızın silaha sarılması, artık değişmesi gereken ilkel bir tavırdır. 
     Prof. Dr. Kalaycı’nın anısı önünde saygıyla eğiliyoruz. Tüm yetkilileri ve herkesi, şiddete karşı göreve çağırıyoruz." 
     
     "TÜRKİYE’DE BİR SAATLİK DÜŞÜNME EYLEMİ" 

     İstanbul Tabip Odası Genel Sekreteri Ali Çerkezoğlu da, Türkiye’de bugün tüm sağlık birimlerinde bir saatlik "Düşünmeye Davet" eylemi yapıldığını ve hekimlere yönelik şiddetin protesto edildiğini bildirdi. 
     Çerkezoğlu, hekimler ile hastaları karşı karşıya getirmeye çalışan herkesin yakından takipçisi olacaklarını kaydetti. 
     
     YEŞİLDERE İLE KOLCUOĞLU’NUN AÇIKLAMALARI 

     Bu arada, yürüyüş sırasında basın mensuplarına açıklama yapan Üniversite Öğretim Üyeleri Derneği Başkanı Prof. Dr. Tahsin Yeşildere, Prof. Dr. Kalaycı’nın ölümünden büyük üzüntü duyduklarını ifade ederek, özellikle son yıllarda üniversite öğretim üyelerinin kimliğini zedeleyen ve onları hedef alan açıklamalar yapıldığını, bunun da gerek Van’da, gerek İstanbul’da olduğu gibi şiddetle sonuçlandığını ifade etti. 
     Sağlık sisteminin çarpıklığı ve yozlaşmasının göz ardı edilerek hekimlerin hedef gösterilmesinin çok yanlış olduğunu, bunun toplumdaki eğitimsiz kişileri olumsuz etkilediğini vurgulayan Prof. Dr. 
     Yeşildere, bu tür açıklamalardan kaçınılmasını istedi. Prof. Dr. 
     Yeşildere, bireysel silahlanmanın önlenmesi için de gerekli tedbirlerin alınması gerektiğini sözlerine ekledi. 
     İstanbul Barosu Başkanı Kazım Kolcuoğlu da, özellikle 2 meslek mensubunun şiddete maruz kaldığına işaret ederek, bunların avukatlar ve hekimler olduğunu söyledi. 
     Kolcuoğlu, avukatların müvekkillerinin haklarını savunduğunu, hekimlerin de hastalarını sağlığına kavuşturmaya çalıştığını dile getirerek, bu 2 meslek grubuna yapılan saldırıları anlamakta güçlük çektiğini bildirdi. Kolcuoğlu, basından da "hekim hataları" yönündeki haberlere duyarlı olmasını istedi. 
     Hekimler ve sağlık çalışanları, Prof. Dr. Kalaycı’nın fotoğrafının bulunduğu yere karanfil bıraktıktan sonra eylemlerine son verdi. 
     
</TEXT>
</DOC>
