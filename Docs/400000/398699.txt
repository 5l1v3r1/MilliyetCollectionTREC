<DOC>
<DOCNO> 398699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo01.html </URL>
<DATE> 2005/11/28/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Milliler, Özbekistan'daki Kurash Şampiyonası'nda 3 altın kazandı 
</HEADLINE>
<TEXT>

     Özbekistan'ın başkenti Taşkent'te düzenlenen Dünya Kurash Şampiyonası'nda Türk sporcular 3 altın madalya kazandı. 
     3 gün süren ve 59 ülkeden toplam 163 sporcunun mücadele ettiği şampiyonada, 48 kiloda mindere çıkan Neşe Yıldız Şensoy 1 altın, Belkıs Zehra Kaya ise 87 kilo açık sıklette ve artı 87 kiloda grup birincisi olarak toplam 2 altın madalya aldı. 
     48 kiloda madalya mücadelesi veren Neşe Yıldız Şensoy, ilk turda Türkmen, 2. turda Hong Konglu, finalde ise Özbek rakibini yenerek altın madalyanın sahibi oldu. 
     87 kiloda Belkıs Zehra Kaya ise açık sıklet dalında ilk turda Hintli, 2. turda Çinli, finalde de Özbek rakibini yenerek altın madalyaya uzandı. 
     Kaya, grup karşılaşmalarında da Ukraynalı ve Özbek rakiplerini geçerek, artı 87 kiloda 2. altın madalyasını kazandı. 
     Bu arada, Özbekistan ve Türkiye İşadamları Derneği UTİD Başkanı Abdullah Gerçik, şampiyonaya katılan ve madalya kazanan sporcuları tebrik etti ve milli sporcular onuruna bir akşam yemeği verdi. 
     Milli sporcular, bugün yurda dönecek. 
     
</TEXT>
</DOC>
