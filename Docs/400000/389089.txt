<DOC>
<DOCNO> 389089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/dunya/dun01.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un en zor haftası 
</HEADLINE>
<TEXT>


CIA ajanının kimliğinin sızdırılması skandalında, ABD Başkanı Bush'un başdanışmanı Karl Rove hakkında dava açılıp açılmayacağı bu hafta belli olacak 


ABD siyasetini sarsan, gizli bir ajanın kimliğinin yasadışı şekilde medyaya sızdırılması skandalında Başkan George W. Bush'un başdanışmanı Karl Rove ve Başkan Yardımcısı Dick Cheney'nin başdanışmanı Lewis Libby hakkında dava açılıp açılmayacağının, bu hafta belli olması bekleniyor. 
2003 yılındaki skandalı araştıran özel savcı Patrick Fitzgerald'in geçen hafta, soruşturma çerçevesinde oluşturulan büyük jürinin görev süresinin 28 Ekim'de sona ermesinden önce konuya ilişkin bilgilerin yer alacağı bir internet sitesini kurması, bazı yetkililer hakkında dava açılacağının belirtisi olarak görüldü. 
Hedefte, bazılarınca "Bush'un beyni, imajının ve stratejilerinin yaratıcısı" olarak tanımlanan Karl Rove ile Washington yönetiminin en önemli isimlerinden sayılan Lewis Libby bulunuyor. Medyaya göre Rove ile Libby veya iki yetkiliden biri hakkında gizli ajanın kimliğinin gazetecilere sızdırılması, yalan ifade verme veya adaleti engelleme suçlarından dava açılabilir. Özel savcı tarafından resmen suçlanmaları durumunda da, Rove ve Libby'nin, beklendiği gibi yönetimden ayrılmaları, Bush ve Cheney'nin töhmet altında kalmasını engellemeyecek. 

Olay nasıl gelişti 
2002'de Saddam Hüseyin'in Nijer üzerinden nükleer silah malzemesi elde etmeye çalıştığını düşünen ABD yönetiminin durumu soruşturması için bu ülkeye gönderdiği eski büyükelçi Joseph Wilson, iddianın asılsız olduğunu ABD medyasına açıklayınca, Beyaz Saray çok zor durumda kaldı. Bunun ardından, eski büyükelçinin, gizli CIA ajanı olan eşi Valerie Plame'in kimliği gazetelere sızdırıldı. Suç oluşturan bu eylemdeki haber kaynağının Beyaz Saray olduğu açıklanınca Adalet Bakanlığı, olayı soruşturmak üzere özel savcı Patrick Fitzgerald'i ve bir büyük jüriyi görevlendirdi. 




</TEXT>
</DOC>
