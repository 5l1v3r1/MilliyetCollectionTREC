<DOC>
<DOCNO> 376130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo25.html </URL>
<DATE> 2005/09/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Fenerbahçe Tuncay yarın, Rüştü ise Perşembe günü idmana katılacak 
</HEADLINE>
<TEXT>

     Fenerbahçe, Turkcell Süper Ligi'nde 10 Eylül Cumartesi günü Ankaraspor ile yapacağı maçın hazırlıklarını sürdürüyor. 
     Milli ve sakat futbolcularından yoksun çalışan sarı-lacivertliler, taktik ağırlıklı bir antrenman gerçekleştirdi. 
     Antrenmanın son bölümünde isabetli orta çalışması yapan, daha sonra antrenör Roland Koch'un kale önünde yaptırdığı ve top yere inmeden kaleye yapılan sut çalışması ile gol yapan oyuncular antrenmanı tamamladılar. Gol atamayan oyuncular ise gol atana kadar çalışmaya devam etti. 
     1 saat 50 dakika süren antrenmana sakatlıkları bulunan Tuncay ve Gürhan salonda idman yaptıkları için katılmazken, Zafer Biryol'un bir gün daha dinlendirileceği açıklandı. 
     Sağlık ekibi, Tuncay'ın yarından itibaren takımla birlikte çalışmalara başlayacağını, Rüştü'nün ise bir sonraki gün antrenmanlara katılacağını ifade etti. 
     Öte yandan Fenerbahçe, 13 Eylül Salı günü AC Milan ile oynayacağı Avrupa Şampiyonlar Ligi E Grubu ilk maçı için 12 Eylül Pazartesi günü İtalya'ya gidecek. 
     
</TEXT>
</DOC>
