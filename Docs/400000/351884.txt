<DOC>
<DOCNO> 351884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo14.html </URL>
<DATE> 2005/06/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bozoğlu Emre Türkiye'ye dönerse, Trabzonspor'a geleceğine söz verdi 
</HEADLINE>
<TEXT>

     Trabzonspor Kulübü Yönetim Kurulu Üyesi Murat Bozoğlu, Emre’den Türkiye’ye dönmesi durumunda Trabzonspor’u tercih edeceğinin sözünü aldığını söyledi. 
     Murat Bozoğlu, AA muhabirine yaptığı açıklamada, Emre’nin FC Inter’de mutlu olmadığını ve ara transferde kendisiyle görüşmeye başladığını belirterek, "Emre ile menajeri ve Inter Kulübü menajeriyle o dönemde kiralık olarak almak için görüşmüştük. Ancak gerçekleşmemişti" dedi. 
     Emre konusundaki görüşmelerinin sürdüğünü ifade eden Bozoğlu, "Emre’den, eğer Türkiye’ye dönerse Trabzonspor’u tercih edeceğinin sözünü aldım. Babasıyla, menajeriyle, kendisiyle ve Inter Kulübü ile de yine görüşmelerimize devam edeceğiz" diye konuştu. 
     Emre’nin Trabzonspor’a talip olmasının normal karşılanmamasına da tepki gösteren Bozoğlu, şöyle konuştu "Nedense Emre Trabzonspor’a yakıştırılamıyor. Emre’nin ilk tercihi Avrupa olacak. Ancak Türkiye’ye dönecekse futbol oynayacak kulübü Trabzonspor’dur. Fenerbahçe’nin teklifinin daha altında bir rakamı kabul ettirerek ona Trabzonspor forması giydireceğiz. Herkes şunu bilsin ki dengeleri bozmadan bu transferi gerçekleştireceğiz. 
     Şenol Güneş’in de faktörü var. Emre, Şenol Güneş’in eski hocası. Yeter ki Emre Türkiye’de oynamak istesin, tercihi Trabzonspor olacaktır. " 
     
     KALECİ VE FORVET ARAYIŞI 

     Bozoğlu, Gerede’de yapacakları kampa kadar 1’er kaleci ve forvet oyuncusu transferi de yapmak istediklerini söyledi. 
     Kendisinin kaleci transferi konusunda görüşmelerinin sürdüğünü kaydeden Bozoğlu, "Forvette de Zurawski ile görüşüyoruz. Ancak bu oyuncunun olmaması halinde alternatiflerimiz var. Kamp dönemine kadar 1’er kaleci ve forvet transferini yetiştirmek istiyoruz." 

     
</TEXT>
</DOC>
