<DOC>
<DOCNO> 350018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy11.html </URL>
<DATE> 2005/06/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Erdoğan'dan Washington Post'a Teröre karşı ABD ile ortak çaba önemli 
</HEADLINE>
<TEXT>

     Başbakan Recep Tayyip Erdoğan, teröre karşı Türkiye ile ABD’nin ortak çaba göstermesi gerektiğini bildirdi. 
     Tayyip Erdoğan, dünyanın en saygın gazetelerinden Washington Post editörleri ve muhabirleri ile yaptığı söyleşide Türkiye’nin ABD ile stratejik ortaklığı, başta terörizmle mücadele olmak üzere yeniden değerlendirmek istediğini söyledi. 
     Güneydoğu’da tırmanan şiddet nedeniyle son dört ayda PKK saldırıları sonucu ölen Türk askeri sayısının Irak’ta öldürülen ABD’li asker sayısını aştığana dikkat çeken Erdoğan "Gelecekte yapmak istediğimizi yeniden değerlendirmeliyiz ve eğer bazı noksanlıklar varsa veya henüz yapmadığımız şeyler varsa, bunlar, üstünden gelmeyiz gereken şeylerdir" dedi. 
     Terörle mücadele konusunda işbirliği yapılmasının önemini vurgulayan Erdoğan "Özellikle bizim terörle mücadelemiz konusunda ortak bir çaba göstermemiz çok önemli, çünkü bu terör örgütleri yüzünden bizim çok ciddi zorluklarımız var. Eylemlerinden dolayı çok ağır bir bedel ödemeyi sürdürüyoruz, bunun nedeniyle birlikte çalışmalıyız" şeklinde konuştu. 
     
     IRAK TERÖR ÖRGÜTLERİ İÇİN EĞİTİM ALANI OLDU 
     Erdoğan, Irak’ın, kısmen ülkedeki dramatik siyasi kargaşa nedeniyle terör grupları için eğitim alanı haline geldiğini belirtti. 
     Türkiye’nin Irak başbakanı İbrahim Caferi’ye olan desteğini vurgulayan Erdoğan, özellikle Caferi’nin Sunnileri siyasi sürece dahil etme çabalarına dikkat çekti. 
     Mülakat sırasında Kerkük’e de değinen Erdoğan, kentin Kürtlerce ele geçirilmemesi gerektiğini belirterek "Kerkük tüm Irak’a aittir. 
     Demografi ile oynamak çok yanlış olur" sözlerini kullandı. 
     Başbakan Erdoğan, Suriye gibi ülkelerle olan bağların yeni siyasi ve ekonomik açılımları teşvik etmek için "kilit" olduğunu kaydetti. 
     Erdoğan "Bu demokratikleşme sürecinin kök salabilmesi için bu ülkeleri bize yakınlaştırmalıyız" ifadesini kullandı. Erdoğan "Büyük Ortadoğu kavramında önemli olanı, değişimin yerel dinamiklerle gerçekleşmesidir" dedi. 
     
</TEXT>
</DOC>
