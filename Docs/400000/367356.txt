<DOC>
<DOCNO> 367356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonsiy01.html </URL>
<DATE> 2005/08/05/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Ekinlik Adası'na Başbakan makyajı... Erdoğan Ada'ya geldi 
</HEADLINE>
<TEXT>

     Erdoğan PAÇİN - Bülent CİVANOĞLU DHA 

      BAŞBAKAN Recep Tayyip Erdoğan’ın tatilini geçireceği Ekinlik Adası’nda çevre düzenleme çalışmaları hız kazandı. Adanın sahil düzenlemesi yapılırken, İskeleden villalara kadar uzanan yürüyüş bandına 2 bin 500 metre bordür ve 500 metrekare de parke taş döşendi. Ekinlik’e sadece Sahil düzenleme çalışmaları için 463 bin YTL harcandığı bildirildi. 
     Balıkesir’in Marmara ilçesine bağlı adalar Başbakan Recep Tayyip Erdoğan’ın tatil için bölgeyi tercih etmesi nedeniyle dikkatleri üzerine çekmeye başladı. Yosunların kurumasından kaynaklanan kötü kokudan şikayet eden Ekinlik halkı, bu yıl başbakan sayesinde sıkıntıdan kurtuldu. Ekinlik’e Demiryolları, Limanlar ve Hava Meydanları İnşaatı Genel Müdürlüğü DLH tarafından sahil düzenleme çalışmaları için 463 bin YTL harcandı. Avşa Belediyesi ile İstanbul Gaziosmanpaşa Belediyesi'nin de çalışmalara destek verdiği Ekinlik’te, Başbakan Recep Tayyip Erdoğan ve eşini ağırlayacak olan İşadamı Remzi Gür ise peyzaj düzenlemeleri yaptırıyor. Adaya, Balıkesir Köy Hizmetleri İl Müdürlüğü tarafından da 250 tonluk su deposu yaptırılacak. 
     
     AVŞA'YA İÇME SUYU TESİSİ 

     Başbakan Erdoğan’ın tatil yapacağı Ekinlik’e en yakın ada olan Avşa’da 9 yıldır bekleyen içme suyu projesine de başlanıyor. 1996 yılında hazırlanan projeye İller Bankası onay verdi. Avşa Belediye Başkanı Cevdet Çağlar, yaz aylarında nüfus artışı sebebiyle su sıkıntısı çekildiğini belirtti. Deniz suyunu arıtmayı yıllardır düşündüklerini, ancak finansman konusunda şimdiye kadar adım atamadıklarını dile getiren Çağlar, projenin bu yıl hibe yoluyla yatırım programına alındığını vurguladı. Toplam 18 milyon YTL’lik yatırım yapılacağını ifade eden belediye başkanı, projenin tamamlanmasıyla 100 bin kişinin temiz su kullanabilir duruma gelineceğini açıkladı. 
     
     BAŞBAKAN ERDOĞAN ADASI'NDA 

     Başbakan Recep Tayyip Erdoğan beraberinde eşi Emine Erdoğan ve kızı Sümeyye Albayrak'la birlikte tatilini geçirmek üzere Balıkesir'in Marmara İlçesi'ne bağlı Ekinlik Adası'na geldi. Başbakan Recep Tayyip Erdoğan ile ailesini taşıyan Kıyı Emniyeti Genel Müdürlüğü’ne ait tekne, saat 01.00 sularında Ekinlik Adası'na demir attı. Erdoğan ve ailesini İstanbul'tan getiren tekneye iki Sahil Güvenlik botu eskortluk etti. 
     Başbakan Erdoğan'ı Ekinlik Adası Muhtarı Zekai Baş ve çok sayıda vatandaş karşıladı. Basın mensuplarının, Başbakan'ın teknesinin yanaştığı iskeleye yaklaşmalarına izin verilmedi. Erdoğan ve ailesi tekner indikten sonra dinlenmek üzere konaklayacakları Remzi Gür'ün villasına gitti. Güvenlik güçleri villa çevresinde önlemlerini sürdürüyor. 
     
</TEXT>
</DOC>
