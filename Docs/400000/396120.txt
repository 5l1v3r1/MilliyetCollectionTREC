<DOC>
<DOCNO> 396120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo35.html </URL>
<DATE> 2005/11/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
M. United'ın kaptanı Roy Keane takımdan ayrıldı... 
</HEADLINE>
<TEXT>

     İngiltere Premier Ligi takımlarından Manchester United’da, takım kaptanı Roy Keane’in sözleşmesinin, karşılıklı olarak feshedildiği bildirildi. 
     Kariyerinin 12 yılını geçirdiği takımdan sezon ortasında birdenbire ayrılma kararı alan 34 yaşındaki Roy Keane, İngiltere futbol camiasını şok etti. 
     Nottingham Forest’dan 1993 yılında Manchester United’a transfer olan Keane, o yıl aldığı 3.75 milyon paundluk 6.43 milyon dolar rekor ücretle çok konuşulmuştu. 
     Takımla 7 kez Premier Lig şampiyonluğu gören Keane, 1994, 1996 ve 1999 yıllarında da Avrupa kupalarında şampiyonluk yaşadı. 
     Sakatlığı nedeniyle 14 Eylül’den beri forma giyemeyen deneyimli futbolcu, yakın bir zamanda, bir kulübün televizyon kanalında takım arkadaşlarının oyunun eleştirmiş ve menajer Alex Ferguson’un tepkisini çekmişti. 
     Keane’e olan sevgisi tüm çevrelerce bilinen Ferguson, Keane’i "süper bir hizmetkar" olarak değerlendirdi ve şunları söyledi 
     "Keane, kendi jenerasyonunun gelmiş geçmiş en iyi orta alan oyuncusu. Kendisi, çoktan kulüp tarihimizin unutulmaz isimleri arasına girdi. O, son 12 yıldır kulübün başarısının merkezinde duruyor. Biz hepimiz, geri kalan yaşamında ve kariyerinde ona başarılar diliyoruz." 
     
     KEANE’İN YERİNE BAYERN MÜNİHLİ BALLACK MI GELİYOR 

     Basında yer alan haberlere göre kulüp yönetimi, Keane’in yerine, Bayern Münih’in oyun kurucusu Michael Ballack’ı getirmeyi düşünürken, Keane cephesinde de bazı gelişmeler yaşanıyor. 
     İskoçya’nın Celtic Glasgow Kulübü, İrlanda vatandaşı olan Keane ile bağlantıya geçti. Ancak hala boş olan İrlanda Milli Takımı’nın menajerlik koltuğu da, spor basını tarafından Keane’e yakıştırılan görevler arasında yer alıyor. 
     Bu arada Keane, 12 yıldır Manchester United’a hizmet etmekten son derece gurur duyduğunu belirterek, "Böyle mükemmel bir kulüpten ayrıldığım için çok üzgünüm" diye konuştu. 
     Öte yandan bu sabah saatlerinde, takım oyuncularından Cristiano Ronaldo’nun sözleşmesinin 2 yıl daha uzatıldığı belirtildi. Böylece Ronaldo, 2010 yılına kadar Mahchester United forması altında top koşturacak. 
     
</TEXT>
</DOC>
