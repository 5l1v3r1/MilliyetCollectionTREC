<DOC>
<DOCNO> 362129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonspo19.html </URL>
<DATE> 2005/07/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ziya Doğan Taktiksel sıkıntımız var... 
</HEADLINE>
<TEXT>

     Gençlerbirliği Teknik Direktörü Ziya Doğan, Belçika kampını değerlendirerek, ''Kazanma hırsı ve mücadele üst düzeyde, ama taktiksel sıkıntılarımız var'' dedi. 
     Belçika'da 3 maç yaptıklarını ve kazandıklarını belirten Doğan, ''Hazırlık maçlarında elimizdeki tüm oyunculara görev verdik. İstek, mücadele ve kazanma hırsı üst düzeyde, bundan memnunum. Ancak takıma çok oyuncunun katılması nedeniyle taktiksel sıkıntımız var. Bunu yerleştirmeye çalışıyoruz. Yeni oyuncularımın taktiksel isteklerimi yerine getirmeleri için zamana ihtiyacımız var. Bunun için ara vermeden çalışıyoruz. Belçika kampında bu sorunu çözersek Ankara'ya eksiksiz döneriz'' diye konuştu. 
     Takımda uyumun ve arkadaşlığın üst seviyede olduğunu da kaydeden Doğan, şunları söyledi 
     ''Hedefimizi yakalamamız için ortada hiçbir olumsuz neden yok. Eksikleri yavaş yavaş gideriyoruz. Ondan sonra herkes taktiksel anlamda başarılı, mücadelesi ve kazanma hırsı üst düzeyde bir takım izleyecek.'' Bu arada, Gençlerbirliği, Belçika'daki 4. hazırlık maçını, yarın Belçika Birinci Ligi takımlarından Lierse ile yapacak. 
     
</TEXT>
</DOC>
