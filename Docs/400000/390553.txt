<DOC>
<DOCNO> 390553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur42.html </URL>
<DATE> 2005/10/28/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Mensa GREVİ devam ediyor... 
</HEADLINE>
<TEXT>

     Adana'da kurulu Mensa Mensucat Sanayi ve Ticaret A.Ş. Yönetim Kurulu, birikmiş alacaklarının ödenmediğini iddia ederek bugün eylem yapan DİSK'e bağlı Tekstil İşçileri Sendikası'na üye işçilerin sendika tarafından yanlış yönlendirildiğini bildirdi. 
     MENSA Yönetim Kurulu tarafından yapılan yazılı açıklamada, kurumdaki sendikal faaliyetlerle ilgili olarak 2004 yılının Ağustos ayından bu yana yaşanan iktidar kavgalarının bir devamı niteliğindeki eylemin mesnetsiz ve nedensiz olduğu belirtildi. 
     Açıklamada, maaşlarının ödenmediğini öne sürerek eyleme katılan bir grup işçinin de sendika tarafından yanlış yönlendirildiği belirtilerek, toplu-iş sözleşmeleri ve iş kanunları çerçevesinde ödemelerin yapıldığı, maaş ödemelerinin de zamanında gerçekleştirildiği, maaşların bayram nedeniyle erken ödeneceği ifade edildi. 
     Açıklamada, büyük tekstil kuruluşlarının birer birer kapandığı Adana'da, zorluklara karşın ayakta kalmaya çalışan işletmelerin sendikalardan destek beklediği, provokasyonların kurumlara ve bölge ekonomilerine zarar verdiği de kaydedildi. 
     
</TEXT>
</DOC>
