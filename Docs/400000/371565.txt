<DOC>
<DOCNO> 371565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/ekonomi/eko06.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell payını yerelle paylaştı İran lisans verdi 
</HEADLINE>
<TEXT>


Turkcell ,İrancell Konsorsiyumu'ndaki payının yarısına yakını İranlı Bank Milli ve Post Bank'a verince lisans alma hakkı kazandı 


İran cep telefonu piyasasında ilk özel şirket olmayı planlayan İrancell konsorsiyumuna, ikinci GSM operatörü olarak lisans verildiği, konsorsiyumda en fazla hisseyi sahip olan Turkcell'in, payına düşen teminatı 4 Eylül'e kadar yatırması gerektiği bildirildi. 
İran Enformasyon ve Teknoloji Bakanlığı'ndan yapılan açıklamada, uzun süreden beri devam eden görüşmelerin ardından yerel şirketlerin konsorsiyuma dahil olmasıyla İrancell'e lisans verildiği belirtildi. 

İki banka ortak oldu 
İran'daki ikinci cep telefonu operatörünün çalışmalarına başlaması için yerel şirket yöneticileriyle Bakan Ahmed Mutemidi'nin de katıldığı bir toplantı düzenlendiği belirtilen açıklamada, Turkcell'in düşürülen yüzde 21'lik payının Bank Milli ve Post Bank'a devredilmesinin kararlaştırıldığı açıklandı. 
İrancell projesindeki en yüksek hisseye sahip olan Turkcell'e kendi payına düşen teminatı yatırması için 4 Eylül'e kadar süre verildiği vurgulanan açıklamada, üzerine düşen yükümlülükleri yerine getirmemesi durumunda Turkcell'in, ihalede en yüksek ikinci fiyatı veren Güney Afrika şirketi MTN ile değiştirileceği kaydedildi. Açıklamada, şirket yetkilileriyle yapılan görüşmelerden sonra Turkcell'in projeye katılma yönünde bir sorun çıkarmayacağının umulduğu ifade edildi. Turkcell başkanlığındaki konsorsiyum, Şubat 2004'te cep telefonu lisansı ihalesini kazanmış, ancak meclisteki muhafazakar milletvekilleri Turkcell'in İrancell anlaşmasındaki payını yüzde 70'den yüzde 49'a çekmişti. Turkcell, İrancell konsorsiyumundaki payının düşürülmesine rağmen geçen ay yeni koşulları kabul ettiğini ve projeye katılacağını açıklamıştı. 
Şubat 2004'te yapılan ihaleden sonra Turkcell'in 300 milyon euro lisans ücreti ödemesi kararlaştırılmıştı. 
Sadece bir telefon operatörünün faaliyet gösterdiği İran'da, yaklaşık 6 milyon kayıtlı cep telefonu abonesi bulunuyor. İkinci GSM operatörünün devreye girmesiyle bu rakama üç yıl içinde 11 milyon abonenin daha eklenmesi bekleniyor. 


</TEXT>
</DOC>
