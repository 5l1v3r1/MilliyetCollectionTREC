<DOC>
<DOCNO> 395377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun02.html </URL>
<DATE> 2005/11/16/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Amerika itiraf etti Felluce'de fosfor bombası kullandık 
</HEADLINE>
<TEXT>

     Amerikan ordusu, geçen yıl sonunda Irak’ın Felluce kentine yönelik askeri operasyonu sırasında beyaz fosfor bombası kullandığını doğruladı. 
     İngiliz yayın kuruluşu BBC’nin sorusunu yanıtlayan Pentagon sözcüsü Yarbay Barry Venable, "Savaşan düşmana karşı yangın silahı olarak kullandık" derken, beyaz fosfor bombasının konvansiyonel bir silah olduğunu, kimyasal silah olmadığını söyledi. 
     Fosfor bombasını özellikle duman tabakası yaratmasından ötürü perdeleyici veya hedefleri aydınlatıcı bir etki yarattığı için de kullandıklarını belirten Pentagon yetkilisi, kullanılması yasadışı olmayan bu silahın aynı zamanda düşmana karşı yangın bombası olarak da kullanılabileceğini savundu. 
     İtalyan devlet televizyonu RAİ, Irak’ta Amerikan ordusunun sivillere karşı yangına sebebiyet veren beyaz fosfor bombası ve askeri hedeflere karşı da napalm bombası benzeri yangın bombası kullandığını iddia etmişti. 
     Televizyonun yayınlandığı belgeselde, Amerikan güçlerinin Kasım 2004’te Felluce kentinde yaptığı operasyondan sonra toplanan cesetler 
     gösterilerek, bunun kemiklerine kadar yanan kadın, erkek ve çocuklara karşı beyaz fosfor bombası kullanıldığını kanıtladığı belirtilmişti. 
     
</TEXT>
</DOC>
