<DOC>
<DOCNO> 392603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sontur06.html </URL>
<DATE> 2005/11/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Erzurum'da trafik kazası 9 ölü 
</HEADLINE>
<TEXT>

     Erzurum'da yolcu otobüsü ile otomobilin çarpışması sonucu ölenlerin sayısı 9'a yükseldi. 
     AA muhabirinin aldığı bilgiye göre, Erzurum-Çat karayolunun 10. kilometresinde meydana gelen trafik kazasında, otobüsün altında kalan otomobildeki 2 kişinin daha cesedi çıkarıldı. Kazada ölenlerin sayısı 9'a yükseldi. 
     
     ÖLENLERİN KİMLİKLERİ BELİRLENDİ 

     Erzurum'da yolcu otobüsüyle otomobilin çarpışması sonucu ölen 9 kişinin kimlikleri belirlendi. 
     AA muhabirinin edindiği bilgiye göre, Erzurum-Çat karayolunda yolcu otobüsüyle otomobilin çarpışması sonucu ölenlerin aynı aileden Nezehe 57 , Ebubekir 75 , Fatih 12 , Ömer Faruk 8 , Emirhan 3 , Eyüp 2 , Hatem 9 , Fatma 40 ve otomobil sürücüsü Vehbi Yüzügüldü 40 olduğu belirlendi. 
     İl Sivil Savunma Müdürlüğü ekiplerince iş makinelerinin yardımıyla çıkarılan cesetlerin 5'i Aziziye Araştırma Hastanesi, 4'ü ise Numune Hastanesi morguna kaldırıldı. Kazada ölen 9 kişinin de aynı otomobilde bulunduğu bildirildi. 
     
     YAKINLARI HASTANEYE KOŞTU 

     Kazadan sonra Aziziye Araştırma Hastanesi'ne getirilen Yüzügüldü ailesinin yakınları da hastaneye geldi. 
     Bu arada, kazada ölen otomobil sürücüsü Vehbi Yüzügüldü'nün Aşkale Çimento Fabrikası'nda işçi olarak çalıştığı, ailesiyle birlikte Haydari Köyü'ne bayram ziyaretine gittiği öğrenildi. 
     Hastaneye gelen ve üzgün oldukları gözlenen Vehbi Yüzügüldü'nün fabrikadaki arkadaşları ise kazada ölenlerin yakınlarını teselli etmeye çalıştılar. 
     Öte yandan, otobüs sürücüsü İbrahim Koç'a Numune Hastanesi'nde alkol muayenesi yapıldı. Alkollü olmadığı anlaşılan Koç, daha sonra gözaltına alındı. 
     
</TEXT>
</DOC>
