<DOC>
<DOCNO> 392832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo14.html </URL>
<DATE> 2005/11/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Vardar Tigana sihirbaz değil ki 2 maçta her şeyi değiştirsin... 
</HEADLINE>
<TEXT>

     Beşiktaş Yönetim Kurulu Üyesi Sinan Vardar, Malatyaspor beraberliğine üzüldüklerini belirterek, ''Tigana sihirbaz değil ki 2 maçta her şeyi değiştirsin. Beşiktaş, Tigana ile önümüzdeki günlerde çok daha iyi olacak'' dedi. 
     Vardar, Tigana'nın Beşiktaş'ın başında henüz iki maça çıktığını belirterek, ''Formsuz ve sakat futbolcularımız vardı. Tigana çok ciddi bir teknik direktör. Kondisyon ile ilgili düşüşü biz de görüyoruz. Lige verilen ara bizim için çok iyi oldu. Bu arayı iyi değerlendireceğiz. Gaziantepspor maçında herkes çok daha iyi bir Beşiktaş izleyecek'' diye konuştu. 
     Tigana'nın, Malatya'da PAF Takımı maçını izlemesine de değinen Vardar, ''Yönetici olduğumdan bu yana hiçbir teknik adam, gelip de PAF maçını izlemedi. Del Bosque de, Rıza Çalımbay da PAF maçı izlemediler. Tigana'nın, genç futbolcuları izlemesi beni mutlu etti'' şeklinde konuştu. 
     Vardar, Tigana'nın başarılı olacağına inandığını vurgulayarak, ''Camiamızdan biraz sabır istiyoruz. Tigana ile beraber Beşiktaş orta ve uzun vadede çok iyi şeyler yapacaktır'' dedi. 
     
</TEXT>
</DOC>
