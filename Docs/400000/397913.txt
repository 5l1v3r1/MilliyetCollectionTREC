<DOC>
<DOCNO> 397913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko06.html </URL>
<DATE> 2005/11/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
British Airways'den direkt Dalaman-Londra seferi... 
</HEADLINE>
<TEXT>

     British Airways, önümüzdeki yıl Mayıs ayından itibaren Dalaman-Londra arasında haftada iki kez tarifeli ve direkt seferlere başlayacağını bildirdi. 
     British Airways'den yapılan açıklamada, bu seferlerin British Airways'in franchise ortağı GB Airways tarafından gerçekleştirileceği, şirketin British Airways'in Fransa, İspanya, Cebelitarık, Malta, Kıbrıs, Fas ve Tunus seferlerini de yaptığı kaydedildi. 
     Açıklamada, önümüzdeki yıl 1 Mayıs'tan Ekim sonuna kadar Dalaman'dan Londra Gatwick havaalanına, Pazartesi ve Cuma günleri olmak üzere haftada iki sefer gerçekleştirileceği ifade edildi. 
     GB Ticari Direktörü John Morgan, konuyla ilgili açıklamasında, Dalaman'a sefer başlatmaktan büyük mutluluk duyduklarını belirterek, ''Bu havalimanı, Türkiye'nin Batı sahillerine açılan bir kapıdır. Bu seferlerin de, kısa süre önce Doğu Akdeniz'de başlatmış olduğumuz tüm yeni destinasyonlar kadar tutulacağına inanıyorum'' dedi. 
     British Airways Türkiye Müdürü Ayşim Arda da Dalaman ve Londra arasındaki GB Airways ile yapacakları uçuşların yanı sıra 26 Mart 2006 tarihinde yeni İzmir uçuşları da başlatacaklarını hatırlattı. 
     Arda, açıklamasında, ''Londra Gatwick'den Dalaman'a direkt uçuş olması Türkiye'ye İngiltere'den gelecek olan turist sayısını önemli oranda artıracaktır ve tabii bu bölgenin Londra ile olan bağlantısını güçlendirecektir'' ifadesine yer verdi. 
     Açıklamada ayrıca, yeni seferlerin tanıtımı için 13 Aralık 2005'e kadar, Dalaman'dan Londra Gatwick'e gidiş-dönüş seferlerinden vergiler hariç 144 Euro'dan başlayan fiyatlardan yararlanmanın mümkün olacağı ifade edildi. 
     
</TEXT>
</DOC>
