<DOC>
<DOCNO> 372713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yazar/heper.html </URL>
<DATE> 2005/08/25/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Odalar Birliği kimden yana 
</HEADLINE>
<TEXT>


ERDEMİR'in özelleştirilmesi Türkiye'nin bölünmesine yol açtı. 
Bir kısmı, "Erdemir bugünkü statüde kalsaydı" diyor. 
Diğer bir kısmı özelleşecekse Türk halkına veya Türk özel şirketlerine satılmasını istiyor. 
Üçüncü grup ise, globalleşen dünyada parayı veren düdüğü çalar görüşünde. 
Bu konuda işadamları ne diyor. Bu çok önemli. Odalar Birliği TOBB de Türk işverenlerinin en büyük kuruluşu bakın, TOBB Başkanı Rifat Hisarcıklıoğlu, gönderdiği mektubunda özetle şunları söylüyor 
"TOBB yerli ve yabancı ayrımı yapılmadan bu ülkeye yapılacak her türlü yatırımın destekçisidir. Yabancı sermayenin Türk sanayicisine öğrettiği çok şey vardır. Global bakış açısını bize kazandırdığı gibi, dünya ile rekabet etmenin yollarını da bize öğretmiştir. Erdemir özelleştirmesine de bu açıdan bakıyor ve olayı kendi rekabet gücümüzün artırılması yönünde değerlendiriyoruz." 
Peki, TOBB'nin bizim yerli firmaların gücüne bakışı nasıl 
"Dünyanın ilk 100 firmasının arkasında niye bir tane ülkemizde yerleşik Türk firması yoktur Eğer Türkiye kendisine stratejik bir önem atfediyorsa, eğer Türkiye'nin kendisine ait stratejik bir vizyonu, hedefi, stratejik bir konumu var ise ve bölgesel bir lider olmayı düşünüyorsa, bunu ancak küresel şirketleriyle sağlayabilir." 
Bunlar iyi güzel de, TOBB asıl konuda, Erdemir'in satışı konusunda ne düşünüyor 
"Türkiye'nin, küresel anlamda, rolünü oynayabileceği şirketlerinden bir tanesinin de Erdemir olduğuna inanıyoruz. Erdemir, Türkiye'nin en büyük 5'inci şirketidir. Erdemir ürünleri Türk sanayicisinin ürettiği ürünlerin hemen hepsine girmektedir. Gemi inşa sanayiinden, dayanıklı tüketim malları, otomotiv ve yan sanayi ürünleri, makine imalat sanayii, metal eşya ve mobilyaya kadar her alanda temel üretim girdisidir. 
Türk sanayiinin hemen her alanında temel hammadde ve aramalı niteliği taşıyan böyle bir ürünün üreticisiyle, yatırımcılarımızın dikey entegrasyona girme arzusunda olmaları sadece rekabetçi bir bakış açısıyla izah edilebilir. Yoksa bunun arkasına yabancı sermaye karşıtlığı gibi yapay bir amaç yakıştırmak yanlış olur." 
Bu sözlerden ne çıkıyor. Özetle şu çıkıyor Odalar Birliği yabancı sermayeye karşı değil ama Erdemir söz konusu olunca onun Türklerin elinde kalması için koordinatörlük görevi de yapılabilir. Odalar Birliği de bunu yapıyor. 

Hangisi doğru Eski Başbakan ve DSP Genel Başkanı Ecevit, TV'de, Abdullah Öcalan'ı, ABD'lilerin yakalayıp Türkiye'ye teslim ettiğini söyledi. 
Eski ABD Dışişleri Bakan Yardımcısı Grossman'a göre ise Öcalan'ı Amerikalılar değil, Türkler yakaladı. 
Çok yakın tarihte meydana gelen önemli bir olay, en yetkili iki kişinin ağzından, bu kadar birbirine zıt anlatılmaz ki. 

SİGARA 
Fiyat, kaçak artırdı Salı günü bazı gazetelerimizin birinci sayfalarında bir haber vardı. Özellikle sigara zamlarından sonra kaçakçılığın arttığına dair. 
"Sigara ve alkollü içki kaçakçılığı ile ilgili olarak 845 operasyon düzenlendi. Söz konusu operasyonlarla ilgili olarak 1151 kişi gözaltına alınarak savcılıklara sevk edildi." 
Bakan Abdüllatif Şener de geçen gün, son zam nedeniyle sigarayı bıraktığını açıkladı. 
Ben sigarayı zaten bırakmıştım. 
Yıllar önce prensip kararı alıp uygulamıştım. Gündüz işteyken sigara içmeyecektim. Ama sabah evde kahvaltı ederken içiyordum. Akşam eve dönünce de sigaram ve purom vardı. Geçenlerde hepsini bıraktım. Artık rahatım. 
Zamma gelince. 
Bu zamlar adil değil. Çünkü aşağı yukarı bütün dolaylı vergiler adil sayılamaz. Zam da vergi artırımından doğdu. Bu da adil olamaz. Çok kazanan da, az kazanan da bu vergi artışını eşit ödeyeceği için adalete aykırı bir zam demektir. 
Sonra, alkollü içkilerde gördük. 
Vergi ve o yüzden fiyatlara yapılan zam kaçak imalatçıya yaradı. 
Sigaraya zam da aynı benzer sonucu doğuracak ve kaçak sigara girişi artacak demiştik. Arttı. Marifet dolaylı vergileri artırmak değil, dolaysız vergileri adil ve üretimi engellemeyecek bir şekilde dağıtmak. Zoru değil, bizim hükümet hep kolayı seçiyor, bari bundan sonra yapmasa... 

EMİNÖNÜ 
Bir meydan varmış Eminönü'nde bir meydan varmış da haberimiz yokmuş. 
İşportacılardan kurtulan Eminönü Meydanı'ndan söz etmek istiyorum. 
Demek ki yapınca oluyormuş. 
Geçenlerde, sık sık tekrarladığım gibi Eminönü'ne gelmişken meydana da bir bakayım dedim. Simitçiler ve mısırcılar kötü bir manzara teşkil ediyordu. 
Caminin önünde muntazam şekilde ressamlar yer almış, bir kısmı eserlerini sergilemişti. 
Baktım. Bu resim sergisi bölümü, daha tanınmış ressamların eserlerini de sergileyecek şekilde büyütülebilir. 



</TEXT>
</DOC>
