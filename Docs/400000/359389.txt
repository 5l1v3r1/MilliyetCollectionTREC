<DOC>
<DOCNO> 359389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonspo06.html </URL>
<DATE> 2005/07/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Londra'nın Olimpiyat sevinci kursağında kaldı... 
</HEADLINE>
<TEXT>

     
     BBC 

     Uluslararası Olimpiyat Komitesi'nin Singapur'da yaptığı oylama sonucunda, 2012 Olimpiyat Oyunları'nı düzenlemeye hak kazanan Londra'nın sevinci, bu sabah meydana gelen patlamalarla gölgelendi. 
     Londra'nın Olimpiyat Projesi'nden sorumlu olan Kültür Bakanı Tessa Jowell, tüm kutlamaların iptal edildiğini açıkladı. 
     Jowell, Londra heyetinin Singapur'dan ayrılarak Londra'ya döneceğini ve herhangi özel bir etkinlik yapılmayacağını kaydetti. 
     Heyetle birlikte Singapur'da bulunan Londra Belediye Başkanı Ken Livingston, "Partimiz mahvoldu" diye konuştu. 
     Son turda 54'e karşı 50 oyla Paris'i bertaraf eden Londra'da, dün akşam saatlerine dek tam bir bayram havası vardı. 
     Yetkililer, çalışmalara derhal başlanacağı vaadinde bulunmuşlardı. 
     Hükümet, parlamento 21 Temmuz'da yaz tatiline girmeden önce, planların zemini oluşturan bir yasa tasarısını milletvekillerine sunacağını açıklamıştı. 
     Bakanlar, büyük inşaat ihalelelerinin önümüzdeki bir kaç hafta içinde açılabileceğini belirtiyor. 
     Londra makamları projenin vaktinde ve öngörülen 3,8 milyar sterlinlik bütçe içinde gerçekleştirilebileceği konusunda iyimser. 
     Belediye Başkanı Livingstone, Olimpiyat tesislerinin Londra'nın en yoksul bölgesinde inşa edileceğini, bunun, kuşaklar boyunca fayda sağlayacağını söylüyor. 
     Livingstone, Londra'nın hazırladığı projeyle, kullanılmaz durumdaki 200 hektardan fazla alanın, Avrupa'nın en gelişmiş parklarından birisine dönüştürüleceğini, beş binden fazla da konut inşa edileceğini belirtti. 
     İngiltere'nin başkenti, Olimpiyat Oyunları'na daha önce 1908'de, son kez ise 1948'de evsahipliği yapmıştı. Paris'teki Olimpiyat Oyunları ise 1924'te yapılmıştı. 
     
</TEXT>
</DOC>
