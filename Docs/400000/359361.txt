<DOC>
<DOCNO> 359361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy05.html </URL>
<DATE> 2005/07/08/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
MHP merakta Bahçeli kurultay sürprizi mi yapacak 
</HEADLINE>
<TEXT>

     MHP Genel Başkanı Devlet Bahçeli’nin Haftasonunda "3 Kasım’da seçim" açıklamasını yaptığı Bursa- Kocayayla Türkmen Kurultayı’na gidecek olması, "Bu kez de bir sürpriz daha yapıp Kurultay kararını açıklayacak" beklentisine neden oldu. 
     Bahçeli, Bursa İl Örgütü’nün her yıl geleneksel olarak düzenlediği Kocayayla Türkmen Kurultayı’na katılacak. 9-10 Temmuz’da yapılacak Kurultay’a, "tam kadro" katılınması kararıyla Bahçeli’nin yanı sıra Genel Sekreter Cihan Paçacı, Genel Başkan Yardımcıları Mehmet Şandır, Ali Işıklar, Metin Çobanoğlu ve üst düzey partililer katılacak. 10 Temmuz Pazar günü Türkiye gündemiyle ilgili bir konuşma yapacak olan Devlet Bahçeli’nin, olağanüstü kurultay talebiyle topladıkları delege imzalarını noterle ginderen muhalefete "hodri meydan" diyere Kurultay kararını ve tarihini açıklayacağı ifade edildi. 
     Bahçeli, 7 Temmuz 2002’deki 11’inci Türkmen Kurultay’ında yaptığı konuşmada, "Gelin TBMM’yi 1 Eylül’de olağanüstü toplantıya çağıralım. 3 Eylül’de erken seçim kararı alalım. Geçmiş dönemde olduğu gibi 60 günlük bir seçim takvimi içerisinde seçimleri yapalım ve seçim tarihini 3 Kasım olarak belirleyelim" diyerek, koalisyon ortaklarına 
     da sürpriz yaparak erken seçimin yapılmasını sağlamıştı. 
     Muhaliflerin olağanüstü kurultay çağrısı için getirdikleri 250 imza, Genel Merkez tarafından delege tam sayısının beşte bir çoğunluğunu karşılamadığı ve imzaların parça parça getirildiği gerekçesiyle rededilmişti. Ancak, Siyasi Partiler Yasası’na göre 2-3 yılda bir yapılması gereken Kurultay’ın, en geç 2006 Ekim ayına kadar toplanması gerekiyor. MHP, en son kurultayını 12 Ekim 2003 tarihinde yapmıştı. 
     
</TEXT>
</DOC>
