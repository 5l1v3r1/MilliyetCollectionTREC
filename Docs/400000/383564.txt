<DOC>
<DOCNO> 383564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko08.html </URL>
<DATE> 2005/10/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sıcak para İMKB'de yüzde 70'e yakın getiri sağladı 
</HEADLINE>
<TEXT>

     Eylül ayında dolar kurundaki düşüşe bağlı olarak sıcak paranın getirisi yüzde 70’e dayandı. 2004 yılının eylül ayında YTL’ye dönüştürülerek 1 yıl süreyle İMKB’de tutulan 1000 dolar, dolar bazında yüzde 69.4’lük getiri sağladı. YTL mevduatta tutulan sıcak parada yüzde 32- 33, kamu kağıtlarında tutulan sıcak parada yüzde 33-43’lük 
     kazanç oluştu. 
     ANKA’nın 1000 dolarını bir yıl önce YTL’ye dönüştürerek, YTL cinsinden yatırım araçlarında değerlendirdiği varsayılan bir yatırımcıyı esas alarak yaptığı hesaplamaya göre, doların YTL karşısında değer kaybetmesine bağlı olarak sıcak paranın getirisi hızla artıyor. Geçen yılın eylül ayında dolardan Borsa, kamu kağıtları ve YTL mevduata geçenlerin getirisi, bu yılın aynı ayında yüzde 32 ile yüzde 69 arasında değişti. 
     
     YTL BAZINDA GETİRİLER 
     Eylül sonu itibariyle son bir yıllık dönemde Borsa’nın YTL cinsinden getirisi yüzde 51.8’i buldu. 
     Son bir yılda 6 ay vadeli kamu kağıtlarında yüzde 19.3, 9 ay vadelilerde yüzde 22, 12 ay vadelilerde yüzde 22.1, 15 
     ay vadelilerde ise yüzde 28.4’lük getiri oluştu. 
     Sözkonusu dönemde sürekli bir ay vadeyle çevrilen YTL mevduat yüzde 18.4, üç ay vadeli mevduat yüzde 19.1, altı ay vadeli mevduat yüzde 18.6, 1 yıl vadeli mevduat yüzde 18.5 kazanç sağladı. 
     2004 yılının eylül ayında 1.4973 YTL olan dolar kuru, 
     bu yılın aynı ayında 1.3422 YTL’ye indi. 
     
     BORSA’DAKİ SICAK PARANIN GETİRİSİ 
     Eylül 2004’te 1000 dolar bozdurarak elde ettikleri 1497.3 YTL’yi, bir yıl boyunca İstanbul Menkul Kıymetler 
     Borsası’nda İMKB değerlendirenler, bu parayı Eylül 2005 sonunda 2 bin 273.4 YTL’ye çıkardı. Bu para eylül sonundaki kurdan dolara çevrildiğinde ise 1694 dolara denk geldi. 
     Buna göre, son bir yıllık dönemde Borsa’da tutulan sıcak paranın getirisi yüzde 69.4’ü buldu. 
     
     KAMU KAĞITLARINA GEÇENLER 
     Geçen yılın eylül ayında 1000 dolarını YTL’ye dönüştürerek son bir yılda sürekli olarak 6 ay vadeli kamu kağıtlarına yatıranların kazancı, bu yılın aynı ayında 1331 dolara çıktı. 1000 dolarını bozdurarak 9 ay vadeli kamu kağıtlarına yatıranlar bu parayı 1361 dolara, 12 ay vadeli kamu kağıtlarında değerlendirenler 1362 dolara, 15 ay vadeli kağıtlarda tutanlar 1432 dolara yükseltti. 
     Son bir yılda dolardan kamu kağıtlarına geçenler dolar bazında 6 ay vadeli kamu kağıtlarında yüzde 33.1, 9 ay vadelilerde yüzde 36.1, 12 ay vadelilerde yüzde 36.2, 15 ay vadelilerde ise yüzde 43.2’lik getiri elde etti. 
     
     YTL MEVDUAT 
     Elindeki 1000 dolarını 2004 yılının eylül ayında YTL’ye dönüştürerek YTL mevduata yatıranların son bir yıldaki birikimi, 1 ay vadeli mevduatta 1321 dolara, 3 ay vadelide 1329 dolara, 6 ay vadelide 1323 dolara, bir yıl vadeli 
     mevduatta ise 1322 dolara çıktı. 
     Son bir yılda YTL mevduatta tutulan sıcak para bir ay vadeli mevduatta yüzde 32.1, üç ay vadelide yüzde 32.9, altı ay vadelide yüzde 32.3, 1 yıl vadeli mevduatta yüzde 32.2’lik kazanç sağladı. 
     
     DÖVİZDE KALANLAR 
     Tasarruflarını dolar mevduatında değerlendirenler ise dolar bazında çok düşük getiri elde etti. Eylül 2004’te 1497.3 YTL’ye denk gelen 1000 dolarını bankada bir ay vadeli 
     döviz mevduatına yatıranların parası, bu yılın aynı ayında 1032 dolara denk geldi. 1000 dolar 3 ay vadeli döviz mevduatında 1035 dolar, altı ay vadelide 1038 dolar, 1 yıl vadeli döviz mevduat hesabında 1040 dolar oldu. Sözkonusu tutarlar bu yıl eylüldeki kurdan YTL’ye dönüştürüldüğünde ise bir ay vadede 1386 YTL, üç ay vadelide 1390 YTL, altı ay vadelide 1393 YTL, bir yıl vadelide 1396 YTL olarak gerçekleşti. 1000 dolarlık portföyünü döviz mevduat hesabında tutanlar dolar bazında yalnızca yüzde 3.2-4 oranında getiri sağlarken, YTL bazında yüzde 6.8-7.5 oranında kayba uğradı. 
     
</TEXT>
</DOC>
