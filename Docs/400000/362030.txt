<DOC>
<DOCNO> 362030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun32.html </URL>
<DATE> 2005/07/18/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
'Nükleer saldırı olursa, ABD Müslümanların kutsal yerlerini vurabilir' 
</HEADLINE>
<TEXT>

     ABD'nin Colorado eyaletinden Cumhuriyetçi milletvekili Tom Tancredo, ''Kökten dinci teröristlerin, ülkeye nükleer silahlarla saldırması durumunda, ABD'nin, misilleme olarak İslam'ın kutsal yerlerini hedef alabileceğini'' söyledi. 
     AP ajansına göre, milletvekili Tancredo, Florida'da yayın yapan bir radyoda cuma günü katıldığı programda sunucunun, ''Teröristlerin bazı ABD kentlerini nükleer silahlarla vurması durumunda ülkenin nasıl yanıt vermesi gerektiği'' yönündeki sorusu üzerine şunları söyledi 
     ''Böyle bir durumdan bahsederseniz, bu ABD'de olursa, biz bunun radikallerin, Müslüman kökten dincilerin işi olduğuna karar verirsek onların kutsal yerlerine misillemede bulunabilirsiniz.'' Milletvekili Tancredo, ''Mekke'yi bombalamaktan mı bahsediyorsunuz'' sorusuna, ''Evet'' yanıtını verdi. Tancredo daha sonra, sadece bazı düşünceler ortaya attığını vurguladı ve ''en büyük tehdidin, en büyük yanıtla karşılık bulması gerektiği'' ifadesini kullandı. 
     Tancredo'nun programdaki konuşmasının ardından sözcüsü Will Adams, dün yaptığı açıklamada, milletvekilinin, İslam dininin kutsal yerlerinin tehdit edilmesini desteklemediğini, ancak 11 Eylül 2001'deki saldırılardan daha ölümcül bir terör saldırısı varsayımı üzerine konuştuğunu söyledi. 
     Sözcü de ''üniforması, devleti olmayan, herkes gibi görünen ve sadece saldırıdan önce ortaya çıkan, dünyadaki her şeyi kurban etmeye hazır bir düşmanları olduğunu'' ifade ederek, ''Onları öldürücü dürtülerinden caydıracak baskı noktası ne '' diye konuştu. 
     Öte yandan, Colorado Müslüman Konseyi koordinatörü Afgan asıllı Muhammed Nurzai, Tancredo'nun ifadelerinin ''köktenci ve akıl almaz'' olduğunu belirterek, Tancredo'nun pozisyonundaki kişilerin kutsal dini yerler ve metinlerle ilgili ifadelerine dikkat etmesi gerektiğini vurguladı. 
     
</TEXT>
</DOC>
