<DOC>
<DOCNO> 397041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy10.html </URL>
<DATE> 2005/11/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdoğan Türkiye bir mozaiktir 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''sapkınlar ve hukuksuz alanlara kayanların, Türkiye'nin maşeri ortaklaşa vicdanını asla teslim alamayacaklarını'' ifade ederek, ''Bizi Kürt'ü, Laz'ı, Çerkez'i, Türk'ü, doğulusu, batılısı, güneylisi, kuzeylisi ile inananı, inanmayanı ile birleştiren üst kimliktir'' dedi. 
     Erdoğan, partisinin TBMM grup toplantısında yaptığı konuşmada, hukuk devletinde, hukuktan muaf hiçbir alan olmadığını ifade ederek, ''Hukuk devletinin karanlık odaları yoktur. Siyaseti millete hizmet aracı görenler, bu sisli havaları da bulandırmak yerine, aklın ortak yoluna hizmet ederler'' dedi. 
     
     BİZ, BİR MOZAİĞİZ'' 
     Başbakan Erdoğan, bu kişilerin kendilerine, ''Bu ülkeye ne kadar sahip çıkıyorum, bu ülkeye ne katıyorum, bu ülkenin birliğine, bütünlüğüne asırlar boyunca gür bir ırmak gibi aynı yataktan akmış tarihine ne kadar sadakatle bağlı kalıyorum '' sorularını sorması gerektiğini bildirdi. ''Biz, bir mozaiğiz, bu mozaiğin bütününü oluşturan farklı farklı unsurları vardır'' diyen Erdoğan, bu mozaiğin birinin kenara atılması durumunda, o zenginliğin yakalanamayacağını söyledi. 
     ''Bu ülkenin ayaklarını sağlam tutacak denge, zaafa uğratılmıştır'' diyen Erdoğan, bu dengenin yeniden kurulması gerektiğini belirtti. 
     Başbakan Erdoğan, şehirleri şehirlerden, bölgeleri bölgelerden, insanları birbirinden ayıran, farklı gören anlayışların artık geride bırakılmasının şart olduğunu vurgulayarak, ''Bölgeler arasında gelir dağılımı açısından uçurumlar var iken, bölgeler arası makas bu kadar açık iken, nasıl bir ortak gelecek idealinden söz edeceğiz '' diye sordu. 
     
     ''BİZİM PETROL KUYULARIMIZ YOK'' 
     Başbakan Erdoğan, bir süre önce gittiği Katar'da ''enteresan bir tespitle karşı karşıya kaldığını'', 17 bin kilometrekarelik toprağa sahip, nüfusu Türkiye'nin yüzde 1'i kadar olan Katar'ın, gelecek 4 yıl için planladığı yatırım miktarının 90 milyar dolar olduğunu bildirdi. 
     Erdoğan, şöyle devam etti 
     ''Türkiye'nin alanına ve nüfusuna bakıyorsunuz, bir de Katar'ın. Bizim petrol kuyularımız yok. Farklı kaynaklara şiddetle ihtiyacımız var. Hükümetimizin yaptığı da bu. Farklı kaynaklar üretmek için arkadaşlarımla birlikte dünyayı fellik fellik dolaşıyoruz. Acaba kimler ülkemizde yatırım yapabilir, küresel sermayeyi ülkemize nasıl kaçırırız... Onun için gece gündüz demeden koşturuyoruz ve neticelerini almaya başladık.'' 
     
</TEXT>
</DOC>
