<DOC>
<DOCNO> 384117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun05.html </URL>
<DATE> 2005/10/05/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
BM, Irak seçim kanunundan yapılan son dakika değişikliklerinden endişeli 
</HEADLINE>
<TEXT>

     Birleşmiş Milletler BM , Irak’ta yeni hazırlanan anayasanın oylanacağı referanduma sadece 10 gün kala seçim kanununda yapılan son dakika değişikliklerinin uluslararası standartları karşılamayacağından endişe duyduğunu açıkladı. 
     BM Sözcüsü Stephane Dujarric, buna rağmen, konu hakkında Irak yetkilileri ile görüşmeler yapan BM yetkililerinin Irak’ın uygun bir seçim kanununda mutabık kalacağı inancında olduklarını kaydetti. 
     Dujarric, "Neticede, bu Iraklıların kendilerinin egemence karar verecekleri bir durum ve uygun bir seçim çerçevesine karar vermek Irak Ulusal Meclisi’ne bağlı. Ancak, Irak’taki rolümüzün bize yüklediği görev, sürecin uluslararası standartları karşılamadığı durumlarda buna işaret etmektir " dedi. 
     Dujarric, şu ana kadar ABD ile BM arasında bu konuda herhangi bir görüşmenin olmadığını söyledi Irak’taki Sünni Araplar, Şiilerin çoğunlukta bulunduğu Irak parlamentosu tarafından yapılan son dakika değişiklikleri ile referandumda oylarını tesirsiz kılacak düzenlemeler yaptıkları gerekçesiyle referandumu boykot etme tehdidinde bulunuyorlar. 
     Irak seçim kanunları, ülke çapında seçmenlerin çoğundan onay alsa bile ülkedeki 18 vilayetten herhangi üçünde seçmenlerin üçte ikisinin aleyhte oy kullanması halinde anayasanın kabul edilmeyeceğini öngörmekteydi. Bu kanunlar ülkedeki dört vilayette yeterli çoğunluğa sahip olan Sünni Araplara anayasayı reddetme imkanı vermekteydi. 
     Ancak, Irak parlamentosu Pazar günü aceleyle geçirdiği bir kanunla, bu yasayı "sadece sandığa giderek oy kullananların değil, kayıtlı seçmenlerin 3’te 2’sinin hayır oyu kullanması" şeklinde yorumlayarak, Sünni Arapların anayasayı bloke etmesinin önüne geçmeye çalıştı. 
     Yasanın bu şekilde yorumlanması Sünni Arapların anayasayı geçersiz kılmasını neredeyse imkansız hale getiriyor. Mesela 1 milyon kayıtlı seçmeni bulunan bir vilayette, seçmenlerin tamamı oy kullanmaya gitmese de ’hayır’ oylarının en az 660 bini bulması gerekiyor. 
     Seçim kanunundaki söz konusu maddede yer alan ’seçmen’ tanımına dair yeni yorumun referandumdan sadece 2 hafta önce ve anayasanın 5 milyon kopyasının BM tarafından basılarak halka dağıtılmaya başlandığı sırada ortaya çıkması tartışmalara yol açtı. 
     Sünni Arapların karşı oldukları anayasayı geçersiz kılmaktan kendilerini mahrum bırakacak son dakika değişiklikleri yüzünden referandumu boykot etmelerine kesin gözüyle bakılırken, bunun anayasanın meşruluğuna gölge düşüreceğinden endişe ediliyor. Bu yüzden ABD ve BM yetkilileri seçim kanunlarında yapılan son dakika değişikliklerinin iptal edilmesi çağrısında bulunuyor. 
     Bu arada, yapılacak referandumlar için hazırlıkların tamamlandığı belirtilirken BM’nin teknik ve planlama desteğiyle Irak Bağımsız Seçim Komisyonu’nun 15 milyon Iraklı seçmen için seçim bölgelerine seçmen pusulası, seçim sandığı gibi ağırlığı 2 milyon tonu bulan seçim malzemesi gönderdiği bildirildi. 
     45 yabancı uzmandan oluşan BM Seçim Yardım Ekibi’nin Irak Bağımsız 
     Seçim Komisyonu’na ve referandumu organize eden 1000 kişilik personeline tavsiyelerde ve teknik yardımlarda bulunduğu, Komisyon’un sandıklarda görev almak üzere en az 100 bin kişiyi görevlendirdiği kaydedildi. 
     
</TEXT>
</DOC>
