<DOC>
<DOCNO> 374595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/siyaset/siy02.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehn Ankara Kıbrıs için taviz verebilir 
</HEADLINE>
<TEXT>


AB Komiseri Olli Rehn,Türkiye'nin Kıbrıs konusunda tavizler vermek zorunda kalabileceğini söyledi 

DIŞ HABERLER SERVİSİ 


AB Komisyonu'nun genişlemeden sorumlu üyesi Olli Rehn, Türkiye ile üyelik müzakerelerinin zamanında, yani öngörüldüğü gibi 3 Ekim'de başlaması için AB hükümetlerine acil bir çağrı yaptı. 
İngiliz Financial Times gazetesinin internet sitesindeki haberine göre, müzakerelerin başlamasının ardından belirli bir noktaya gelinebilmesi için, Türkiye'nin Kıbrıs konusunda birtakım tavizler vermek zorunda kalabileceğini ifade eden Rehn, bu tavizlerin özellikle Kıbrıs Rum Kesimi gemilerinin Türk limanlarını kullanmasına izin verilmesi konusunda gündeme gelebileceğini söyledi. 

Çetin geçecek 
Rehn, müzakerelerin çok çetin geçeceğini ekleyerek, Türkiye'nin yargı reformu ve temel haklar konusunda daha somut adımlar atmak durumunda olduğunu kaydetti. Financial Times aynı haberde, Türkiye'nin Gümrük Birliği Ek Protokolü'nü imzalamasının ardından yayımladığı, "Kıbrıs Rum Kesimi'ni tanımıyoruz" deklarasyonuna karşı AB'nin resmi bir deklarasyon yayımlayacağını da belirtti. 



</TEXT>
</DOC>
