<DOC>
<DOCNO> 393673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yazar/yilmaz.html </URL>
<DATE> 2005/11/10/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Kralın kestiği parmak acımaz 
</HEADLINE>
<TEXT>


İstanbul Büyükşehir Belediye İBB Başkanı Kadir Topbaş, faturayı "çok başlılık görüntüsü veren" İdris Güllüce'nin "Başkan Vekilliği" tabelasına kesti ve kaldırdı. 
AKP İstanbul il yönetiminin yaptırdığı son araştırmalarda partinin oy oranında artış olduğu ifade ediliyor. Ne var ki, AKP'nin belediye oyları, partinin gerisinde kalıyor. Başbakan Erdoğan'ı istifalar konusunda ikna eden gelişme ise, Güllüce'nin imzasıyla, kendisinin de karşı çıktığı 3'üncü İstanbul Boğaz Köprüsü Arnavutköy güzerg hının Meclis'ten geçmesiydi. 

Operasyon sürdü 
İBB Meclis Birinci Başkan Vekili Güllüce'yi takip eden istifalar, "İstanbul nereye gidiyor " sorusundan çok, "AKP İstanbul'da nereye gidiyor " sorusuna vurgu yapıyor. 
İBB'de icra makamı Genel Sekreter Prof. Dr. Ramazan Evren'in istifası, Topbaş'ın önüne önceki aylarda birkaç kez gelmesine rağmen, geri çevrilmişti "Güllüce operasyonu" ile aynı gün işleme konuldu. 
Dün de İBB'de daire başkanlıkları müdürlüklerinde yeni atamalar yapıldı. Yapılan 11 görev değişikliği içinde en dikkat dikkat çekici olan İBB Planlama ve İmar Daire Başkanı İrfan Uzun'un bu görevden alınıp, Boğaziçi İmar Müdürlüğü'ne atanması oldu. 
Topbaş, İstanbul'a 3'üncü köprü, Göztepe Parkı'na cami kararlarının bilgisi dışında alınmasını NTV'de birlikte katıldığımız Murat Birsel'in programında eleştirmişti. Şeker Bayramı öncesi yapılan bu programda kullandığı "Bürokratların kusurları var" ifadesi önemliydi. 

Toplu fatura çıktı 
Sözünü ettiğim programdan çıktığımızda Topbaş'a, "Güllüce hakkında ne düşünüyorsunuz " sorusunu yöneltmiştim. Topbaş, Güllüce için, "Aramızda abi-kardeş ilişkisi var. O da bu söylentilere çok üzülüyor" yorumunu yapmıştı. 
Aynı gün Topbaş'ın kafasında "bürokratlar" ve "Güllüce" sorunu iki farklı cephede şekillenmişti. İçişleri Bakanı Abdülkadir Aksu, AKP İl Başkanı Mehmet Müezzinoğlu ile birlikte Topbaş'ın, Başbakan Erdoğan'ın evine yaptıkları bayram ziyaretinde ise "İBB operasyonunun" yönü değişti. 
Topbaş'ı kamuoyunda "kukla başkan" durumuna sokan, Planlama ve İmar Başkanlığı'nın imzası olan kararlar, hem Güllüce'ye, hem de Uzun'a "toplu fatura" çıkardı. 

Vekillik geleneği 
28 Mart 2004 belediye seçimlerinde AKP'nin en kuvvetli üç aday adayından biri olan eski Tuzla Belediye Başkanı Güllüce'nin değil de, Topbaş'ın aday olması AKP içinde "gönül alma" atamalarına yol açmıştı. Güllüce, belediyenin imar ve planlama işlerini de kapsayan "Başkan Vekili" koltuğuna oturmuştu. Oysa "Başkan Vekilliği" başkanın yurtdışında veya görev dışında olduğu zamanları kapsayan bir "unvan" olarak yorumlanıyordu. Bundan önceki dönemin İBB Başkanı Ali Müfit Gürtuna'nın "Başkan Vekili" Ümit Özerol'du. 1999-2004 yılları arasında Gürtuna, Tayyip Erdoğan'ın başkanlık döneminden "miras kalan" Özerol'u görevinde tutmuştu. Özerol AKP'nin Kadıköy'den adayı olmuş, geçtiğimiz günlerde de Anavatan Partisi'ne geçmişti. 
Özerol'un adını bugün olsa olsa en fazla "törenlere vek let ettiğinden" sivil toplum örgütleri yöneticileri ve ilçe belediye başkanları anımsıyordur. 
Topbaş, İBB'deki operasyonla herkese "Kararlılığımı görün" mesajını veriyor. Göztepe Parkı'na cami kararı ile eleştirilen Güllüce'nin 19 Ekim günü Hürriyet'in taşra baskılarında çıkan, "Erdoğan bile Topbaş'ı kızağa alamaz. Bu bir belediye başkanına yapılacak en büyük hakarettir. Başkan kraldır. Çok mükemmel bir ekip olarak çalışıyoruz" sözlerinin de kıymeti artıyor. 



</TEXT>
</DOC>
