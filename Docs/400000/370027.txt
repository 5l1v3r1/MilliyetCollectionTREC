<DOC>
<DOCNO> 370027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo45.html </URL>
<DATE> 2005/08/15/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
A Milli Takımda Bulgaristan mesaisi başladı... 
</HEADLINE>
<TEXT>

     A Milli Futbol Takımı, 17 Ağustos Çarşamba günü deplasmanda Bulgaristan ile yapacağı özel maçın hazırlıklarına başladı. 
     Atatürk Olimpiyat Stadı’ndaki antrenman öncesinde basın mensuplarının sorularını yanıtlayan Hakan Şükür, milli takıma yeniden seçildiği için çok mutlu olduğunu söyledi. 
     Hakan Şükür, milli takımda olmaktan büyük bir heyecan duyduğunu ifade ederek, "Yeniden döndüğüm için genç bir futbolcu gibi heyecanlıyım. Daha önce çok başarılı ve önemli maçlar oynadım. Bir futbolcu için en büyük mertebe milli takımdır. Ben defalarca buna ulaşmıştım. Bir süre ayrı kaldım, kısmet böyleymiş. Şimdi mutlu ve heyecanlıyım" diye konuştu. 
     A Milli Futbol Takımı’nın Dünya Kupası Elemeleri’ndeki şansını da değerlendiren Hakan, "Danimarka maçı çok önemli bir maç. 
     Bulgaristan ile hazırlık maçı yapacağız ama, bu maçın ölçüsü olmaz. 
     Yine de Bulgaristan maçında da elimizden geleni yapıp, ülkemizi en iyi şekilde temsil edeceğiz. Amacımız, Danimarka maçında grup ikinciliğimizi pekiştirip, daha sonra 2006 Dünya Kupası Finalleri’ne katılmak" dedi. 
     Hakan Şükür, 9-10 gündür gribal enfeksiyonla uğraştığını ifade ederek, "Solunum yollarında problem yaşadım. Bu sürede maç oynadığım için tedavi sürem uzadı. Şu anda çok az kaldı. Hastalıkla boğuşuyorum. 
     Bunu oynayarak yenmek tercihimdi. Çarşamba günü oynayacak duruma geleceğim ama sonuçta hocamız buna karar verecek" ifadelerini kullandı. 
     Kaptan Bülent Korkmaz’ın Bulgaristan maçında veda edecek olmasıyla ilgili olarak da görüşlerini açıklayan Hakan, "Bülent Bulgaristan maçında veda edecek, bizler de ondan sonra en yakın isimleriz. Umarım biz de onun gibi veda ederiz" dedi. 
     Hakan, Fatih Tekke ile ilgili bir soruyu da "Benim olmadığım dönemde çok başarılı performans gösterdi. Gerek o gerek ben, görev verildiğinde elimizden gelenin en iyisini yapacağız" diye yanıtladı. 
     
     BÜLENT KORKMAZ "HER ŞEYİN BİR SONU VARDIR" 
     Bulgaristan maçı için son kez kadroya çağrılan kaptan Bülent Korkmaz, çok mutlu ve heyecanlı olduğunu söyledi. 
     Bülent, her şeyin bir sonu olduğunu ifade ederek, "Milli takımda bulunduğum süredeki tüm teknik direktörler ve ekiplerine, federasyon başkanları ve ekiplerine çok teşekkür ediyorum. Ayrıca beni davet eden Fatih hocam ve ekibine de teşekkür ediyorum. Her şeyin başlangıcı olduğu gibi bir de bitişi var. Milli takımda Bulgaristan maçında veda maçımı oynayacağım, çok mutlu ve heyecanlıyım" diye konuştu. 
     Bülent, bundan sonrası için henüz karar vermediğini, ama karar aşamasında olduğunu söyledi. 
     Emre Belözoğlu ise Bulgaristan maçının önemli bir hazırlık olacağını kaydederek, "Danimarka maçında neler yapabileceğimizi göreceğiz. İyi oynayıp bunu da skora yansıtmak istiyoruz. Çok ciddi bir sakatlığım yok" dedi. 
     Emre, Hakan Şükür’ün yeniden milli takıma seçilmesiyle ilgili olarak da, "Hakan abi, kendini ispatlamış bir oyuncu. Milli takıma daha çok şey verecek. Kendisi için de hayırlısı olsun. Bu arada Bulgaristan maçında veda edecek Bülent abiye de bundan sonrası için başarılar dilerim" ifadelerini kullandı. 
     Lejyoner oyunculardan Tolga, milli takımda şu anda her şeyin çok güzel olduğunu vurgulayarak, "Hedefimiz belli, her maç önemlidir ama Danimarka ve Ukrayna maçları çok daha önemli. Bulgaristan maçında iyi bir hazırlık geçirmek istiyoruz. Grupta öncelikle Danimarka’yı yenmeliyiz. Danimarka’yı yenmeden Ukrayna maçını kazanmamızın anlamı yok" diye konuştu. 
     
     İDMAN BASINA KAPATILDI 
     A Milli Futbol Takımı’nın Fatih Terim yönetimindeki ilk antrenmanı, basına kapatıldı. 
     Daha önce idmanın basına açık olduğu bildirildiği için, gazeteciler bu karar karşısında şaşkınlığa uğradı. Basın mensuplarına, antrenmanın ilk 5 dakikasında görüntü izni verildi. 
     
</TEXT>
</DOC>
