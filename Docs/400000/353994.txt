<DOC>
<DOCNO> 353994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko13.html </URL>
<DATE> 2005/06/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Dondurma piyasası kızıştı... 
</HEADLINE>
<TEXT>

     Algida Türkiye Genel Müdürü Hazım Ellialtı, 60 milyon avroluk 5 yıllık yatırım planları bulunduğunu, bunun yarısının fabrika, yarısının da piyasa yatırımlarını kapsadığını bildirdi. 
     Ellialtı, Algida'nın şimdiye kadar Türkiye'ye sadece ekipmanlar için 120 milyon avro civarında yatırım yaptığını, reklamlar, eğitim harcamaları, ARGE ve pazarlama ile birlikte bu rakamın 300 milyon avronun üstünde olduğunu söyledi. 
     Türkiye pazarı için yapılan bu yatırımların henüz geri gelmediğini kaydeden Ellialtı, ''Bunun karını henüz yapmadık. Ama ülkelere ve yatırımlarına hep uzun vadeli bakan bir şirket olan Unilever'in bu konudaki perspektifi 7 yılı çok rahat görebilir'' şeklinde konuştu. 
     Hazım Ellialtı, dondurma tüketiminin gelişmiş ülkelere göre çok düşük olduğu Türkiye'de pazar potansiyelinin büyük olduğuna işaret ederek, ''60 milyon avroluk 5 yıllık bir yatırım planımız var. Bunun yarısı fabrikaya, yarısı piyasaya yapılacak. Bu, şu ana kadar tek plan içindeki en büyük yatırımımız olacak'' diye konuştu. 
     Yatırımlar kapsamında Çorlu'daki fabrikanın büyütüleceğini ve kapasitenin 5 yılda yüzde 55-60 civarında artırılacağını belirten Ellialtı, ''Bizim Türkiye pazarına olan inancımız tam. İşlerin çok kötü gittiği günlerde de böyleydi. Yatırımlarımıza hep devam ettik'' dedi. 
     
     ELIZABETH HURLEY'Lİ REKLAM 
     Ellialtı, geçen yıl Algida'nın dondurma pazarıyla aynı oranda yüzde 15 büyüdüğünü belirterek, şunları kaydetti 
     ''Şu anda tonaj olarak en yakın rakibimizle aramızdaki fark 4-5 kat. Benim kişisel hedefim, 5 kat hedefini uzun yıllar muhafaza etmek. Biz, dondurmanın üstadıyız. Dondurmayı dünya çapında en iyi şekilde yapan, en çok satan şirketin bir parçasıyız. Dolayısıyla bu üstünlüğümüzü daha fazla duygulara dokunarak anlatmak istiyoruz. 
     Bu yıl pazarın yüzde 10 büyüyeceğini, perakendeci fiyat bazında 400 milyon dolarlık, üretici cirosu bazında da 270 milyon dolarlık satış bekliyoruz. Algida olarak da 150 milyon dolar civarında ciro öngörüyoruz. Şu anda pazarın yarısından fazlasına sahibiz.'' Ellialtı, Algida Türkiye'nin ilk kez Elizabeth Hurley ile reklamlarda bir ünlü oynattığını belirterek, ''Hurley, sadece makyaj malzemeleri konusunda reklamlarda oynayan ve 5 yıllık anlaşmalar karşılığında 10 milyon dolar alan bir yıldız. Biz, milyon doların altında oldukça düşük bir rakam verdik. Aynı paraya getirebilen başkası varsa getirsin. Yıldız kaprisinden çok uzak, müthiş profesyonel bir şekilde çalıştı'' diye konuştu. 
     
     ''KENDİMİZE YÜKSEK HEDEFLER KOYDUK'' 
     Ülker Golf Dondurmaları Satış Müdürü Petek Ulusu ise, dondurma pazarında 3. yılları olduğunu ve şu anda pazarda ikinci konumda yer aldıklarını kaydetti. 
     Ulusu, tüketicilerden ve piyasadan çok olumlu tepkiler aldıklarını anlatarak, ''Bundan sonra da rakiplerimizi daha da zorlayan bir çalışma içinde olacağız'' dedi. 
     Petek Ulusu, çalışmalarını, tüketicileri yeni ürünlerle buluşturmak üzerine yoğunlaştırdıklarını belirterek, ''Önümüzdeki yıllarda Türk tüketicilerin henüz bilmediği sürpriz tatları piyasaya sunacağız. Bu konuda gıda sektöründeki tecrübelerimize güveniyoruz. Pazarlama ve soğuk zincir alanında da yatırım planlarımız var'' şeklinde konuştu. 
     Üretim kapasitesini yüzde 100 kullandıklarını ve talebi karşılamak için bunu artıracak çalışmalar yaptıklarını belirten Ulusu, ''2005 ve gelecek yıllar için kendimize yüksek hedefler koyduk ve bunlara ulaşmak için çalışıyoruz'' diye konuştu. 
     Dondurma pazarının, genç nüfuslu bir ülke olan Türkiye'de büyüme potansiyeli oldukça yüksek bir pazar olduğuna işaret eden Ulusu, tüketimin diğer ülkelerde olduğu gibi 12 aya yayılması halinde pazarın iyi noktalara geleceğini söyledi. 
     
     PANDA'DAN 7 MİLYON DOLARLIK YATIRIM 
     Panda Dondurmaları Ürün Müdürü Özlem Safkan da, Türk tüketicisini endüstriyel dondurma ile tanıştıran marka olduklarını hatırlatarak, 2005 yılında hedeflenen satış artışını yakalayabilmek için ARGE, üretim ve satış-pazarlama alanlarına 7 milyon dolarlık yatırım yaptıklarını, daha fazla tüketiciye ulaşmak için dondurucu dolap sayısını yüzde 45 artırdıklarını kaydetti. 
     Safkan, dondurma pazarının dinamikliğinden dolayı her sene ürün gamının bir kısmını yeni ürünlerin oluşturduğuna değinerek, bu doğrultuda hareket eden Panda'nın bu yılki ürün gamında, yüzde 25 oranında yeni ürün bulunduğunu belirtti. 
     
</TEXT>
</DOC>
