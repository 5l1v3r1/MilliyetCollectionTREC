<DOC>
<DOCNO> 367444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur38.html </URL>
<DATE> 2005/08/05/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Gümrükte ilk günü... Foça'ya Yunanistan'dan 109 turist giriş yaptı 
</HEADLINE>
<TEXT>

     İzmir'in Foça İlçesi'ndeki gümrük kapısı, Yunanistan'dan gelen 109 yolcuyla faaliyetlerine başladı. 
     Gümrük kapısının açılışına, düzenlenen organizasyon kapsamında yolcu gemisiyle Yunanistan'dan Foça'ya gelen 109 turist katıldı. 
     CHP Grup Başkanvekili Kemal Anadol, Kaymakam Cafer Yıldız, Foça Belediye Başkanı Gökhan Demirağ ve vatandaşlar, turistleri çiçeklerle karşıladı. 
     Kaymakam Yıldız, gümrük kapısının açılmasıyla ilçeye daha fazla yabancı turist girişinin gerçekleşeceğini bildirdi. 
     Belediye Başkanı Demirağ da 15 yıldır bu kapının açılmasını beklediklerini, tarihi bir gün yaşadıklarını söyledi. 
     Foça'ya gelen kafilede yer alan Midilli Lesvos Valisi Vagiatzis Pavlos, yolcu gemisinin, balıkçı tekneleriyle boğaz girişinde coşkuyla karşılanmasından mutlu olduklarını belirtti. 
     Dostlukların her alanda devam edeceğini ve gümrük kapısının açılmasına sevindiklerini ifade eden Vali Pavlos, ''Foçalı dostlarımızı daha iyi tanıma fırsatı bulacağımızdan eminiz. Bu kapının dostluk ve ticari anlamı büyük olacaktır'' dedi. 
     Kapıdan Foça'ya ilk girişi Vali Pavlos yaparken, Pavlos'u, Yeni Demokrasi Partisi Milletvekili Yenellis Ionnis, Midilli Ticaret Odası Başkanı Kalagrudis Thravoslos, Midilli Belediye Başkanı Venetas Geresimos, Eski İstanköy Kos Belediye Başkanı Gamos Efttıratios, Gümrük Başkan Yardımcısı Kavkaros Dimitrios, Yunan-Amerikan İlişkiler Derneği Başkanı İşadamı Banis Ioannis ile turistler izledi. 
     Halkoyunları gösterileriyle karşılanan konuklara, sahildeki kafelerde çeşitli ikramlarda bulunuldu. 
     
</TEXT>
</DOC>
