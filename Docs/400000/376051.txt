<DOC>
<DOCNO> 376051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko13.html </URL>
<DATE> 2005/09/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Babacan YTL artık dünya parası 
</HEADLINE>
<TEXT>

     Devlet Bakanı Ali Babacan, Yeni Türk Lirası'nın YTL artık ''Dünya Parası'' olduğunu vurgularken, YTL'deki ''yeni'' ifadesinin kaldırılması için henüz erken olduğunu söyledi. 
     Bakan Babacan, Merkez Bankası'nda düzenlenen, Merkez Bankası Başkanı Süreyya Serdengeçti ile Hazine Müsteşarı İbrahim Çanakcı'nın da katıldığı ''Yeni Türk Lirası'' konulu basın toplantısında, bir süre sonra YTL'deki ''yeni'' ibaresinin düşeceğini, ancak bunun zamanını halkın belirleyeceğini kaydetti. 
     Ali Babacan, yeni ibaresinin kaldırılmasının Bakanlar Kurulu kararı ile kolayca yapılabileceğini belirtirken, ''ne zaman ki halk arasında Yeni TL yerleşti, yeni demeye gerek kalmadı, hükümet bunu kısa süre içinde yapabilir. TL dendiğinde zaten, şu anda kullandığımız YTL ifade ediliyor...Ama şu an, bu iş YTL'deki yeni ifadesinin kaldırılması için erken. Benim tahminim, bir kaç yıl daha bu yeni ibaresine devam edeceğiz'' diye konuştu. 
     
     YTL İLE KRONİK ENFLASYON DÖNEMİ KAPANDI 

     YTL'ye geçişle bir neslin korkulu rüyası haline gelen, bir neslin beraber büyüdüğü kronik ve yüksek enflasyon döneminin tamamen kapatıldığının da tescillenmiş olduğunu ifade eden Bakan Babacan, sıfırları atılmış yeni paranın, enflasyonla mücadeleye de belli ölçülerde olumlu katkı sağladığını, politikalara olan güvene ve istikrar artışına da katkısı olduğunu söyledi. 
     Babacan, ''artık herkes biliyor ki Türkiye aklına ne koyduysa yapıyor. Türkiye, hangi konuda ne söz verirse, bunlar gerçekleşiyor'' diye konuştu. 
     
     ''YTL ARTIK DÜNYA PARASI'' 

     YTL'nin artık ''bir dünya parası'' olduğunu da vurgulayan Babacan, uluslararası büyük finans kuruluşlarının YTL bazında yaptıkları işlemlere dikkati çekti. 
     Babacan, ''Bu, YTL'nin artık uluslararası boyuta taşınan ve uluslararası yatırımcıların da güvenini kazanan bir para birimi olduğuna işaret ediyor'' dedi. 
     Türk hisse senetleri ve devlet iç borçlanma senetlerinin yaklaşık 40 milyar dolarlık kısmının, uluslararası yatırımcılar tarafından alınmış durumda olduğuna işaret eden Babacan, ''Bu, Türkiye'deki istikrarın, Türk Lirası'na güvenin önemli bir işaretidir'' diye konuştu. 

     
</TEXT>
</DOC>
