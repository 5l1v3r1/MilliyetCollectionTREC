<DOC>
<DOCNO> 370648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo31.html </URL>
<DATE> 2005/08/17/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Tuncay Hırsımın kurbanı oldum, ama gerekli dersi aldım... 
</HEADLINE>
<TEXT>

     Fenerbahçe'nin Diyarbakırspor ile yaptığı maçta yedek kulübesindeyken kırmızı kart gören, yönetim kurulunun 20 bin avro para cezası verdiği futbolcu Tuncay Şanlı, ''Hırsımın kurbanı oldum, ama gerekli dersi aldım'' dedi. 
     Kulübün internet sitesinde açıklamaları yer alan Tuncay, kendisine verilen para cezasıyla ilgili olarak da ''Burası Fenerbahçe, hata yapan cezalandırılır'' diye konuştu. 
     
     ''BENİ TANIMAYANLAR AHKAM KESİYOR'' 

     Takımda huzursuzluk yaşadığı için sahada bu tür hareketler yaptığı yönde medyada yer alan haberlerin gerçeği yansıtmadığını belirten Tuncay, ''Beni tanımayanlar oturduğu yerden ahkam kesiyor'' dedi. 
     Oda arkadaşı Mahmut Hanefi ile oynadıkları oyunun kötü gidişatı konusunda sabahlara kadar oturup konuştuklarını anlatan Tuncay, ''Bu Fenerbahçe'de oynadığımız ilk günden beri böyle. Nerelerde hata yaptık diye uzun uzun konuşuruz. Bunu isterseniz kazanma hırsı olarak nitelendirebilirsiniz. Bu bende var. Ve hiç bir zaman bu hırs bitmeyecek. Burada önemli olan kazanma hırsını dengeleyebilmek'' şeklinde konuştu. 
     
     ''DEMEK Kİ DAHA KÖTÜ SONUÇLAR ALSAK HEPİMİZ İPE GİDECEĞİZ'' 

     Sarı-lacivertli futbolcu, sezonun ilk iki maçında aldıkları sonuçlar nedeniyle acımasızca eleştirildiklerini vurgulayarak, ''Demek ki daha kötü sonuçlar alsak hepimiz ipe doğru gideceğiz, ancak yanılıyorlar. Bu takımın ne kadar kuvvetli olduğunu görecekler'' dedi. 
     Teknik direktör Christoph Daum'un da insafsızca eleştirildiğini anlatan Tuncay Şanlı, şunları kaydetti 
     ''İki sezon önce hocamız göreve başladığından beri nedense Daum ismi medya gruplarına ters geliyor. Geçen sezon istatistik şampiyonu olduk ve bunu başaran insan yine aynı teknik direktör. Bazı abilerimiz hocamızın nesinden hoşlanmıyorsa, ilk eleştirdikleri insan Christoph Daum oluyor. Bence ondan istifade etmeleri gerek, ya da eleştirileri yapıcı hale getirmek gerek. Çünkü burada top oynayan oyuncunun gerek maç günü, gerekse antrenman günü taşıdığı psikolojik hali sadece teknik direktör bilir. Bugün bu takımda bulunan her oyuncu Christoph Daum'dan bir şeyler alıyor ve birlikte çalışmaktan mutlu. Çünkü yapılanların karşılığını şampiyon olarak alıyorsunuz. 
     Eğer oyuncu olarak kendinizi Daum'un üstünde görüyorsanız o zaman mutlu olmanıza ve başarılı olmanıza imkan yok. O zaman zaten Fenerbahçe'de olmanıza gerek yok. Oyunculuğu bırakıp hocalık yoluna gitmeniz lazım. İlk yaşadığımız dönem hocayı tanımakta hepimiz zorlandık. Disiplin anlamında sıkılıyorduk, ancak özellikle geçen yıl bütün sıkı yaşantı ve disipline rağmen onunla dost olunabileceğini anladık. Kaldırdık adamı havuza attık. Bütün bunlar bizim özelimiz. Zaman zaman yapılan eleştirilere gülmek zorunda kalıyoruz. Çünkü iç yapıyı bilmeden eleştirmek ve sınırları zorlamak gerçekten hepimize zarar veriyor. Bir çoğumuzu zan altında bırakıyor.'' 

     
</TEXT>
</DOC>
