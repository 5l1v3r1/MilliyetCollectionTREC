<DOC>
<DOCNO> 399513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/spor/spo04.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz'e indirim müjdesi 
</HEADLINE>
<TEXT>


Trabzonspor'un futbolcusunun cezasının Tahkim Kurulu'nun bugün yapacağı toplantıda 4 veya 6 aya ineceği ifade edildi 


Türk futbol tarihinin ilk bahis davasında 10 ay hak mahrumiyeti alan Gökdeniz Karadeniz'in, Tahkim Kurulu'nda bugün yapılacak duruşmasında cezasının 6 veya 4 aya indirilmesi bekleniyor. Trabzonsporlu futbolcu, açıklanacak kararın ardından ligin ikinci yarısında forma giyme şansına sahip olacak. 
Disiplin Kurulu'na 8 Eylül 2005'te tedbirli olarak sevk edilen Gökdeniz, cezası 4 aya indiği takdirde ikinci yarının hemen başında, 6 ay olması durumunda ise mart ayı başında süresini tamamlayıp, formasına kavuşacak. Davada 12'şer ay hak mahrumiyeti alan Ogün ve Metin Aktaş'ın cezalarında indirimin söz konusu olmadığı, Bayram ve 8 ay ceza alan Ali Şen'in duruşmadaki ifadelerine göre durumlarının değerlendirileceği vurgulandı. 
Kurulun ceza alan futbolcuları dinleyeceği duruşmasının bugün 14.00'te başlayacağı, değerlendirmenin ve sonuçların ise yarın açıklanabileceği belirtildi. 

'Beyaz bayrakla gitmiyoruz' 

Trabzonspor Teknik Direktörü Halilhodziç, Fenerbahçe'yi gözüne kestirdi. Boşnak hoca, Türkiye'nin en iyi takımı ile oynayacaklarını belirtip, "Ama biz de İstanbul'a beyaz bayrakla gitmiyoruz. Kaybedecek hiçbir şeyimiz yok. Ama çok şey kazanabiliriz. Başarı elde etmek için en iyi futbolumuzu oynamalıyız" dedi. 
Emrah, Özgür ve kaleci Hasan Sönmez'in kadro dışı bırakılması konusuna da değinen Halilhodziç, "Devre arasına kadar sabretmek istiyordum. Ancak boşluktan dolayı kulüpte bir anarşinin, belirsizliğin oluştuğunu sandılar. Disiplinsizlik yüzünden bu hamleyi yapmak zorunda kaldım. Çok şey var ama söyleyemem. Ben hem antrenörlük, hem de polislik yapamam" diye konuştu. 


</TEXT>
</DOC>
