<DOC>
<DOCNO> 372542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo31.html </URL>
<DATE> 2005/08/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Çalımbay Vaduz'a karşı tek hedefimiz galip gelerek tur atlamak... 
</HEADLINE>
<TEXT>

     Beşiktaş Teknik Direktörü Rıza Çalımbay, UEFA Kupası 2. ön eleme turunun rövanşında yarın Liechtenstein'ın FC Vaduz takımıyla yapacakları maçın, hem kendileri, hem de Türk futbolu açısından önemli olduğunu belirterek, ''Tek hedefimiz, sahamızda taraftarlarımızın önünde galip gelerek tur atlamaktır'' dedi. 
     BJK Nevzat Demir Tesisleri'nde basın toplantısı düzenleyen Rıza Çalımbay, medyada bazı çevrelerin FC Vaduz'u zayıf bir takımmış gibi gösterdiğini, ancak rakiplerinin son derece disiplinli bir ekip olduğunu vurgulayarak, ''Ülkesinin milli takımını teşkil eden bir takım. Maçın başından sonuna kadar aynı oyun disiplininden kopmamalıyız. Hafife alınacak bir ekip değil. Tek hedefimiz maçtan galibiyetle ayrılmak. Ondan sonra da diğer turu geçip, grup maçlarına katılmayı hedefliyoruz'' diye konuştu. 
     Deplasmandaki ilk maçta elde ettikleri 1-0'lık galibiyetle avantaj yakaladıklarını hatırlatan Çalımbay, ''Ancak buna sığınacak değiliz. Burada da iyi bir oyunla, iyi bir sonuç almak istiyoruz'' ifadesini kullandı. 
     Çalımbay, Beşiktaş'ın geçmişinde bu tip maçlarda çok sürpriz sonuçlar aldığının görüldüğünü anlatarak, buna göre önlem alarak konsantre olduklarını kaydetti. 
     Elinde 2 maçtır oturmuş bir kadro olduğunu vurgulayan Çalımbay, yarınki mücadelenin ardından, pazar günü yapacakları lig maçını da düşünerek dengeli bir takım oluşturacağını sözlerine ekledi. 
     
</TEXT>
</DOC>
