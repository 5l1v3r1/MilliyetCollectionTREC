<DOC>
<DOCNO> 379988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonsiy07.html </URL>
<DATE> 2005/09/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Aksu BTP lideri, akademik kariyer kazanmadan Prof.Dr ünvanı kullanmış 
</HEADLINE>
<TEXT>

     İçişleri Bakanı Abdülkadir Aksu, Bağımsız Türkiye Partisi Genel Başkanı Haydar Baş’ın, akademik kariyer kazanmadan "Prof. Dr." unvanını kullandığının tespit edildiğini bildirdi. 
     CHP Hatay Milletvekili Gökhan Durgun’un, soru önergesini yanıtlayan Aksu, yapılan inceleme sonucunda, Haydar Baş’ın Türk Medeni Kanunu’nun hükümlerine göre kurulan vakıf ile derneklerde kurucu, yönetici ya da üye olarak görev aldığına dair herhangi bir bilgi elde edilemediğini belirtti. 
     Haydar Baş ile hareket ederken ayrılan bazı kişilerin, Baş’ı eleştiren bir kitap yayınlaması nedeniyle tehdit ve darp edildiklerine dair kayıtlarda bazı bilgilerin bulunduğunun anlaşıldığını ifade eden Aksu, olaya karışanlar hakkında açılan davanın devam ettiğini kaydetti. 
     İçişleri Bakanı Aksu, Baş’ın kullandığı "Prof. Dr." unvanını Azerbaycan Bakü Üniversitesi’nden para karşılığında aldığı şeklindeki iddialar üzerine yapılan inceleme sonucunda, Baş’ın akademik kariyer kazanmadan bu unvanı kullandığının tespit edildiğini bildirdi. 
     Konunun, YÖK Başkanlığı ve Cumhuriyet başsavcılığınca değerlendirilmesi gerektiği sonucuna varıldığını belirten Aksu, "YÖK Başkanlığı’nca adı geçenin Prof. Dr. unvanını hakketmeden kullandığı, ancak memur olmaması nedeniyle hakkında herhangi bir yasal işlemin yapılamayacağı şeklinde görüş belirtilmiştir" dedi. 
     Aksu, Haydar Baş’ın ortağı olduğu şirketler hakkında Başbakanlık’ın onayı doğrultusunda inceleme yapıldığını ve tespit edilen mevzuata aykırılıklarla ilgili gerekli işlemlerin yerine getirildiğini kaydetti. 
     
</TEXT>
</DOC>
