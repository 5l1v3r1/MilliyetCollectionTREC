<DOC>
<DOCNO> 369752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonspo04.html </URL>
<DATE> 2005/08/14/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Bir darbe de Tuncay’dan, Appiah vasatı aşamadı... 
</HEADLINE>
<TEXT>

     Karşılaşmanın sonlarında sakatlanarak kulübeye geçen Tuncay, Appiah’ın hatalı taç atışı sonrası, 4. hakemin uyarısıyla oyundan atıldı. 
     Yeni sezona iki haftada 4 puan kayıpla başlayan Fenerbahçe’ye bir darbe de Tuncay Şanlı’dan geldi. Karşılaşmanın son anlarında sakatlanarak kulübeye geçen yıldız futbolcu, Appiah’ın hatalı taç atışı sonrası oyundan atıldı. 4. hakemin uyarısı sonrası kulübeye yönelen Serdar Tatlı, Tuncay’ı kırmızı kartla saha dışına yolladı. Tuncay’ın hakeme hakaretten asgari iki maç ceza alması bekleniyor. 
     
     APPIAH VASATTI 

     Juventus’tan büyük umutlarla alınan Appiah, ikinci resmi karşılaşmasında da vasat bir görüntü çizdi. 
     Aurelio ile birlikte ön libero görevini üstlenen Ganalı oyuncu, özellikle ilk yarıda savunmada kalmayı tercih etti ve ileri fazla çıkmadı. Skor takımı aleyhine 2-0 olduktan sonra biraz daha hücuma dönük oynamaya başlayan Stephen Appiah, o bilinen şutlarını atmak yerine, arkadaşlarına pas atmayı tercih etti. Yıldız oyuncu, Tuncay’ın attığı beraberlik golü öncesi, Ümit’e gönderdiği pasla, golde az da olsa pay sahibi oldu. 
     
</TEXT>
</DOC>
