<DOC>
<DOCNO> 367496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/guncel/gun09.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kömür işletmesi yüzde yüz kusurlu 
</HEADLINE>
<TEXT>


Gediz'de meydana gelen ve 18 kişinin ölümüyle sonuçlanan kazada kömür işletmesi kusurlu bulundu 


Kütahya'nın Gediz ilçesinde meydana gelen ve 1'i maden mühendisi, 17'si işçi 18 kişinin ölümü ve 2 işçinin yaralanmasıyla sonuçlanan kazada, işveren Kömür İşletmeleri A.Ş. yüzde yüz kusurlu bulundu. 
Çalışma ve Sosyal Güvenlik Bakanlığı müfettişlerinin, Gediz Linyit İşletmesi'nde 21 Nisan 2005'te meydana gelen kazayla ilgili teftiş raporu tamamlandı. Raporda, işyerinin 2 ocaktan oluştuğu belirtildi. Kazanın olduğu ocakta nefeslik ve kaçamak yolu tesis edilmediği, uygun ve yeterli havalandırma sisteminin kurulmadığına işaret edilen raporda, diğer eksiklikler şöyle sıralandı 
"Havalandırma sisteminin yetkililere haber verilmeden durdurulması, gaz ölçümlerinin düzenli yapılmaması, bacada gaz ölçümü yapılmadan ateşleme yapılması, işçilere karbonmonoksit maskesi verilmemesi, teknik nezaretçi denetimlerinin düzenli yapılmaması, metan gazı degajına karşı kontrol sondajları yapılmadan çalışılması, iş güvenliği denetim sistemi kurulmaması, işçilere yeterli iş sağlığı ve güvenliği eğitimi verilmemesi." 


</TEXT>
</DOC>
