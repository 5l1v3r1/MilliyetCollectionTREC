<DOC>
<DOCNO> 396736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy03.html </URL>
<DATE> 2005/11/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Muhalefete göre ekonomide IMF direktifi dışında icraat yok 
</HEADLINE>
<TEXT>

     AKP’ye muhalefetten "3 yılda IMF direktifleri dışında icraat ortaya koyamamak" suçlaması geldi. 
     DYP Ar-Ge Başkanlığı’nın, "AKP hükümetinin ekonomide 3 yılı" başlıklı raporunda, "AKP Hükümeti ekonomi politikaları ile ilgili olarak IMF’nin direktiflerini yerine getirmenin dışında yeni bir icraat ortaya koyamamıştır" denildi. 
     Raporda, AKP’nin uygulanan ekonomi politikalarının geniş halk kesimlerini fakirleştirdiği, gelir dağılımındaki adaletsizliği daha da büyüttüğü, zenginin daha zengin, fakirin ise daha fakir olduğu ileri sürüldü. 
     AKP’nin iktidarında nüfusun en zengin yüzde 20’lik kesimi ile en yoksul yüzde 20’lik kesimi arasında 2002’de 4.1 kat olan harcama farkının 2005’de 13 kata çıktığı 
     belirtildi. 
     Tarımın AKP döneminde "küçüldüğü", 2002’de 2 milyon 259 bin olan işsiz sayısının 2005 Haziran-Ağustos döneminde 2 milyon 317 bine çıktığı, eğitimli gençlerde işsizlik oranının yüzde 35’lerin üzerinde olduğu, Türkiye’nin kişi başına yatırımda 60 ülke arasında 52’nci sırada yer alabildiği dikkat çekildi. 
     Özelleştirmede 2002’den bu yana toplam 4.6 milyar YTL gelir elde edilirken, aynı süredeki özelleştirme gelirinin 3.1 milyar YTL olduğu vurgulandı. 
     Yüksek faizlerin sıcak para girişini uyardığı vurgulanırken, 2002’de 91.7 milyar dolar olan iç borç stokunun bu yılın Eylül ayı itibarıyle 181.4 milyar doları ulaşığı, iç borç stokunun AKP döneminde yüzde 97.8 oranında arttığının altı çizildi. 
     Dış borç stokunun ise 2002’de 130.2 milyar dolardan 2005’de 161.8 milyar dolara ulaştığı, dış borç stokunun ise 
     2002-2005 döneminde yüzde 24.3 arttığı belirtildi. 
     İhracatın ithalatı karşılama oranının AKP yönetiminde 69.9’dan 62.2’ye düştüğü dikkat çekilirken, dış ticaret 
     açığının Eylül itibariyle 28.5 milyar dolar olduğu, cari işlemler açığının 16.3 milyar dolar seviyesine ulaştığı vurgulandı. Raporda, AKP vergide adaletten uzaklaşmakla suçlanırken, AB ülkelerinde yüzde 35 olan dolaylı vergilerin toplam vergi gelirleri içindeki payının Türkiye’de yüzde 70’leri aştığı dikkat çekildi. 
     
</TEXT>
</DOC>
