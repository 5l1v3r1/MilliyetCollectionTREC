<DOC>
<DOCNO> 385969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/spor/spo04.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'ten mutlu haber 
</HEADLINE>
<TEXT>


Milano'da kontrolden geçen Trabzonspor'un yıldız golcüsünün sakatlığının ciddi olmadığı açıklandı. Fatih Tekke'nin, Samsun maçında forma giyebilecek durumda bulunduğu bildirildi 


Trabzonspor'da kasıklarında ve belindeki sakatlığı bir türlü geçmeyen Fatih Tekke'nin, İtalya'nın Milano kentindeki kontrollerinden müjdeli haber geldi. Milan kulübünün doktoru tarafından muayene edilen milli golcünün sakatlığının ciddi olmadığı bildirildi. 
Sağlık Kurulu Başkanı Ahmet Çubukçu, "Ağrı şikayetleri azaldı. Durumunda düzelme var. Samsunspor maçında bile oynayacak kapasitede. Tek problem idman eksikliği" dedi. 
Ülkesinden dönen Szmykowiak dün kondisyon salonunda çalıştı. Polonyalı futbolcu, durumunun her geçen gün iyiye gittiğini söyledi. Kasığında çekme bulunan ve dün de idmana çıkmayan Eller'in ise, daha önce aynı bölgeden sakatlık yaşadığı için kendisini riske etmekten kaçındığı bildirildi. 
Öte yandan Fatih'in sakat, Jun'un da milli takımda olması nedeniyle Teknik Direktör Halilhodziç forvetlerden sadece Mehmet Yılmaz ile çalışma imkanı buldu. 

Manken Yattara 

Başarılı futbolunun yanı sıra sempatik tavırlarıyla da taraftarların sevgilisi haline gelen İbrahim Yattara, spor giyim markası Mavi Show Jeans'in katalog çekimlerine katıldı. Gineli yıldız, Avni Aker Stadı'ndaki çekimlerde adeta mankenlere taş çıkarttı. Firmayla 2 yıllık reklam anlaşması yapan Yattara eşiyle de objektiflerin karşısına geçeceğini açıkladı. 


</TEXT>
</DOC>
