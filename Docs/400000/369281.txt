<DOC>
<DOCNO> 369281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonsiy09.html </URL>
<DATE> 2005/08/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sedat Bucak tanıklık yapmaya zorla getirilecek 
</HEADLINE>
<TEXT>

     Kapatılan DEP’in eski milletvekilleri Leyla Zana, Orhan Doğan, Hatip Dicle ve Selim Sadak’ın yeniden yargılanmalarına devam edildi. 
     Ankara 11. Ağır Ceza Mahkemesi’nde görülen davanın bugünkü duruşmasına gelmeyen DEP’liler avukatlarından Mehmet Nuri Özmen tarafından temsil edildi. 
     Cumhuriyet Savcısı Dilaver Kahveci, duruşma salonunda bazı yabancı uyrukluların yer almasına itiraz ederek yabancı ülke vatandaşlarının ya da görevlilerinin sadece kendi vatandaşlarının yargılandığı davaları izleyebileceğini söyledi. Duruşma salonundaki yabancıların gerekli izni almadıklarını ve uluslararası hukuk kurallarına göre duruşmayı izleyemeyeceğini ifade eden Kahveci, bu kişilerin salondan çıkarılmasını istedi. 
     Mahkeme Başkanı Mehmet Orhan Karadeniz, konunun kendi yetkilerinde olmadığını, salona girenleri de çıkartamayacaklarını söyledi. 
     Karadeniz, yabancı uyrukluların duruşma salonuna girip girmemeleri konusunun Başsavcılığın yetkisinde olduğunu belirterek, savcı Kahveci’nin talebini değerlendirmeye almadı. 
     Duruşmayı izleyen 3 yabancının Almanya vatandaşı olduğu, adliye binasına girerken duruşmayı izleyeceklerine dair kayıt yaptırmadıkları öğrenildi. 
     Bu sırada söz alan avukat Özmen de DEP’lilerin yeniden yargılanmalarında önceki duruşmalarda çok daha fazla sayıda yabancı ülke gözlemcisi bulunduğunu ifade etti. 
     
     BUCAK, ÇAĞRIYA RAĞMEN GELMEDİ 
     Daha sonra duruşmanın yapılmasına geçildi. 
     Mahkeme Başkanı Karadeniz, kamu tanığı eski DYP Şanlıurfa Milletvekili Sedat Edip Bucak’ın, yapılan tebligata rağmen duruşmaya gelmediğini bildirdi. 
     Karadeniz, bazı kamu ve savunma tanıklarının adreslerinin ise tespit edilemediğini kaydetti. 
     Mahkeme heyeti, tanık Sedat Edip Bucak’ın gelecek duruşmaya Ceza Muhakemesi Kanunu’nun CMK 44. maddesi uyarınca zorla getirilmesine karar verdi. 
     Duruşma, diğer eksikliklerin giderilmesi için 7 Ekim tarihine ertelendi. 
     
     DAVA SÜRECİ 
     Ankara 1 No’lu DGM, 1994 yılında eski milletvekilleri Zana, Dicle, Sadak ve Doğan’ı, terör örgütü PKK’nın liderlerinden aldığı emir ve talimatlar doğrultusunda ülke içinde ve dışında yoğun bölücü faaliyetlerde bulundukları gerekçesiyle Türk Ceza Kanunu’nun TCK 
     "yasadışı örgüt üyeliği" fiilini düzenleyen 168 ve 3713 sayılı Terörle Mücadele Kanunu’nun "ceza artırımını" öngören 5. maddesi uyarınca 15’er yıl ağır hapis cezalarına mahkum etti. 
     DEP’lilerin temyiz başvurusunu inceleyen Yargıtay 9. Ceza Dairesi, kararı onadı. 
     Kapatılan DEP’in eski milletvekilleri, 28 Mart 2003 tarihinde Ankara 1 No’lu DGM’de yeniden yargılanmaya başlandı. 
     DGM, 21 Nisan 2004 tarihinde ilk kararını tasdik etti. 
     DEP’lilerin bu kararı temyiz etmesi üzerine dosyanın gittiği Yargıtay 9. Ceza Dairesi, 9 Haziran 2004’te tahliye kararı verdi, yerel 
     mahkemenin kararını da bozdu. 
     DGM’ler kapatılınca dava, Ankara 11. Ağır Ceza Mahkemesi’nde görülmeye başlandı. 
     
</TEXT>
</DOC>
