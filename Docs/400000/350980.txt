<DOC>
<DOCNO> 350980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun03.html </URL>
<DATE> 2005/06/11/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Annan, Kıbrıs'ta çözümü kolaylaştırmanın yollarını arıyor... 
</HEADLINE>
<TEXT>

     BM Genel Sekreteri Kofi Annan’ın Kıbrıs’ta çözümü kolaylaştırmanın yollarını aradığı bildirildi. 
     BM sözcüsü Stephane Dujarric, Annan’ın BM Siyasi İşler Dairesi Başkanı Kieran Prendergast’ın bölgedeki nabız yoklama gezisinden sonra Kıbrıs’taki iyi niyet misyonu çerçevesinde ne tür adımlar atacağını düşündüğünü ifade etti. 
     Dujarric, "Genel Sekreter bütün tarafların endişeleri ve görüşleri konusunda tam olarak bilgilendirilmiştir. Bu, geçtiğimiz yıl referanduma ’hayır’ oyu veren Kıbrıslı Rumları böyle davranmaya iten endişeleri ve referanduma ’evet’ oyu vermelerine rağmen Kıbrıslı Türklerin kendilerini içinde buldukları durum hakkındaki endişeleri de içermektedir" dedi. 
     Stephane Dujarric, Annan’ın iyi niyet misyonuyla atacağı adımların, her iki taraftadaki halkların da onaylayacağı, karşılıklı olarak kabul edilebilir bir çözüme en iyi şekilde yardım edip etmeyeceğine dair değerlendirmesine dayanacağını da kaydetti. 
     Kıbrıs’taki taraflarla görüşen Prendergast, Kıbrıslı Rumlar ve Türklerin durumları, endişeleri ve arzuları konusunda daha iyi bir anlayışa sahip olduğunu kaydetmişti. 
     KKTC Cumhurbaşkanı Mehmet Ali Talat ve Rum lider Tassos Papadopulos’un yanı sıra Ada’daki diğer siyasi liderlerle görüşmelerde bulunan Prendergast, Kıbrıs’taki görüşmeleri hakkında Annan’a bir rapor sunmuştu. 
     
</TEXT>
</DOC>
