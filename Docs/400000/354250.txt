<DOC>
<DOCNO> 354250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/spo05.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güçler eşit' 
</HEADLINE>
<TEXT>


20 Yaşaltı Milli Takımımız'ın Teknik Direktörü Şenol Ustaömer, İspanya karşısında alınan iki yenilgiyi hiç dikkate almadıklarını söyledi, "Taktik savaşı olacak" dedi 


Dünya 20 Yaşaltı Gençler Futbol Şampiyonası'nda bugün İspanya ile zorlu bir mücadeleye girecek olan Milli Takımımız'ın Teknik Direktörü Şenol Ustaömer, tur için iki ekibin de eşit şansa sahip olduklarını söyledi. 
Avrupa Şampiyonası'nda iki kez son dakikada mağlup oldukları rakipleriyle bugün üçüncü maçlarına çıkacaklarını ifade eden Ustaömer, "Her şeyin bir ilki vardır. Onların ne kadar şansı varsa, bizim de o kadar bulunuyor. Çocukları bu maça motive etmeye çalışıyoruz. Elimizden geleni yapacağız. Ukrayna karşılaşmasından sonra herkes eleştirdi. Ama bir gol yesek gruptan çıkamayacaktık. Eksik Çin, Ukrayna'yı yendi. Futbolda mücadele eden, şansı olan, topu daha çok isteyen kazanır. Risk almamız gerekiyorsa alacağız. Bu maç, taktik savaşı olacak" diye konuştu. 
Maçlar öncesinde yapılan hesapların her zaman tutmayacağına da dikkat çeken Şenol hoca şunları söyledi 
"Mesela biz Ukrayna maçına kontrollü başlamak istedik. Ama hesapta olmayan bir gol yiyince oyun düzeni bozuldu. Arkasından 4 sarı kart üst üste gelince de takımda bir panik havası oluştu. Ama golü erken bulunca rahatladık, yeterli skoru yakaladık. İspanya karşısında da kontrollü ve sabırlı oynamak istiyoruz. Daha gençler, uygulamada her zaman istediğinizi elde edemeyebilirsiniz." 
Basit hatalar ve duran toplardan yenen gollere de yorum getiren Şenol Ustaömer, "Dünyanın sorunu bu Biz de yan toplardan gol atıyoruz. Savunmada dikkatli olmalıyız. Ölü toplar bu maçta bizim için çok önemli. Zira biz bu konuda oldukça iyiyiz" ifadesini kullandı. 

'Türkiye zor rakip' 

İspanya'nın hocası Saez, konsantrasyonunu koruduğu sürece iyi mücadele eden takımımızla şansların eşit olduğunu söyledi 

İspanya Teknik Direktörü İnaki Saez, Türkiye ile zor bir maç oynayacaklarını söyledi. 
1998'de 21 yaş altı milli takımıyla Avrupa, 1999'da Dünya Gençler, 2002'de de 19 yaş altı Avrupa şampiyonluğunu kazanan, 2000 Sidney Olimpiyatları'nda gümüş madalyalı takımın da başında yer alan Saez, A milli takımla Euro 2004'te başarısız olunca yeniden gençlerin başına geçmişti. Saez, Hollanda'daki Türk takımının zor rakip olduğunu söyledi, "Sürekli savaşıyor, konsantrasyonlarını korudukları sürece sahada çok iyi mücadele ediyorlar" dedi. Tecrübeli hoca, milli takımımızdan 8 Sezer ve 11 Olcan numaraları beğendiğini de ekledi. 
İspanyol hoca, uzatmada kazandıkları iki maçın geride kaldığını belirtti, takımını, "Sahada hep ufak gruplar kuruyoruz. Oyuncuları belirli görevlerle, çok güçlü gruplara ayırıyoruz. Takım bütünlüğü ve organizasyonu sağlamamızı kolaylaştırıyor. Bu da maçları kazanmamıza yardımcı oluyor" diye tarif etti. 
Saez, İspanya'da alt yapı için herkesin büyük çaba sarfettiğini belirtti, "Milli takıma fazla sayıda oyuncu veren ünlü ve büyük kulüplerin hepsinin çok iyi alt yapı okulları var. Futbolcu yetiştirirken, küçük yaşlardan başlayarak onları hep daha yukarıya çıkaracak koşulları ve eğitimi hazırlıyorlar. Bir üst yaş grubu milli takımına geçmelerine karar vermeden önce fiziksel gelişimlerini tamamlamış olmalarına dikkat ediyoruz" ifadesini kullandı. 

Çin elendi 

Dünya 20 Yaşaltı Gençler Futbol Şampiyonası'nda Almanya, İtalya, Brezilya ve Fas çeyrek finale yükseldi. Almanya, grubumuzdaki tüm maçlarını kazanan Çin'i son dakika golüyle 3-2 mağlup ederken, İtalya güçlükle çıktığı ikinci turda ABD'yi 3-1 geçti. Brezilya, Suriye'yi 1-0 yenerken, turnuvanın sürpriz ekibi Fas ise Japonya'yı aynı sonuçla 1-0 devirdi. 


</TEXT>
</DOC>
