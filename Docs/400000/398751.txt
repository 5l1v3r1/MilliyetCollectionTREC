<DOC>
<DOCNO> 398751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur22.html </URL>
<DATE> 2005/11/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Şemdinli olayları... Başçavuş Kaya ve Astsubay İldeniz, Adliye'ye geldi 
</HEADLINE>
<TEXT>

     Hakkari’nin Şemdinli İlçesi’nde meydana gelen olaylarla ilgisi olduğu iddiasıyla tutuksuz yargılanan Başçavuş Ali Kaya ile Astsubay Özcan İldeniz, ifade vermek üzere Van Adliyesi’ne geldi. 
     Alınan bilgiye göre, Hakkari’nin Şemdinli İlçesi’nde bir kitapevinde meydana gelen patlamayla ilgileri bulunduğu iddiasıyla Şemdinli’de gözaltına alınan ve tutuksuz yargılanmak üzere serbest bırakılan başçavuş Ali Kaya ile astsubay Özcan İldeniz, Van Cumhuriyet Başsavcılığı’nın talebi üzerine ifade vermek üzere Adliye’ye geldi. 
     Avukatları emekli albay Mehmet Göçmen ile birlikte Adliye’ye gelen Kaya ve İldeniz’in Van Cumhuriyet Başsavcılığı Vekilliğinde Savcı Ferhat Sarıkaya’ya ifade verdikleri bildirildi. 
     Kaya ve İldeniz’in savcılıktaki ifadelerinin alınmasına devam ediliyor. 
     Şemdinli’de 9 Kasım 2005 tarihinde Umut Kitapevi’nde meydana gelen patlamayla ilgisi olduğu gerekçesiyle Şemdinli Emniyet Müdürlüğü’nce gözaltına alınan 4 kişiden Ali Kaya ile Özcan İldeniz, tutuksuz yargılanmak üzere serbest bırakılmış, Veysel Ateş ile astsubay Tanju Çavuş tutuklanmıştı. 
     Olayla ilgili hazırlanan fezleke ise 22 Kasım 2005 tarihinde Van Cumhuriyet Başsavcılığı’na gönderilmişti. 
     
</TEXT>
</DOC>
