<DOC>
<DOCNO> 385451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun43.html </URL>
<DATE> 2005/10/10/ </DATE>
<TIME> 21.37 </TIME>
<AUTHOR>  </AUTHOR>
<HEADLINE>
AB veteriner yetkilileri kuş gribi vakalarıyla ilgili olarak toplanıyor 
</HEADLINE>
<TEXT>

     AB üyesi 25 ülkenin veteriner yetkilileri Türkiye ve Romanya'da ortaya çıkan kuş gribi vakalarıyla ilgili olarak Çarşamba günü Brüksel'de toplanıyor. 
     Türkiye ve Romanya'daki kuş gribi vakalarıyla ilgili test sonuçlarının belli olmasının beklendiği Çarşamba günü yetkililer bir araya gelerek, iki ülkeye yönelik ek yaptırımlarının uygulanıp uygulanmayacağına karar verecekler. 
     
     ''TÜRKİYE'DEKİ VİRÜS HENÜZ BİLİNMİYOR'' 
     AB Komisyonu'nun Sağlık ve Tüketiciyi Korumadan Sorumlu üyesi Markos Kipriyanu da resmi ziyaret için geldiği Sofya'daki açıklamasında, Türkiye'de rastlanan kuş gribi virüsünün Asya'da çok sayıda kümes hayvanı ve kuşun ölümüne yol açan virüsle aynı olup olmadığını henüz bilmediklerini söyledi. 
     Kipriyanu, ''Türkiye'ye yardım önerdik ve önümüzdeki günlerde nihai test sonuçları alındığında ithalata karşı aldığımız önlemleri yeniden gözden geçireceğiz'' dedi. 
     Göçmen kuşlar aracılığıyla kuş gribinin AB ülkelerine geçtiğinin veya böyle bir riskin bulunduğunun henüz kanıtı olmadığını söyleyen Kipriyanu, ''Şu anda denetim programımızı sıkılaştırdık. Komisyon kuş gribi olduğu sanılan Türkiye'den ithalatı durdurdu ve belirtilerin tersini gösterdiği Romanya için Çarşamba'ya kadar bekleme kararı aldı'' dedi. 
     AB Komisyonu yetkilisi, Türkiye'deki virüs çok hastalık yayıcı özelliğe sahip bulunmuyor gibi görünse d, AB'nin Türkiye'den canlı kümes hayvanı ithalatını ''geçici'' olarak durdurduğunu belirterek, ''bu konudaki nihai testlerin Çarşamba günü belli olacağını ve buna göre karar verileceğini'' söyledi. 
     
</TEXT>
</DOC>
