<DOC>
<DOCNO> 353326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur24.html </URL>
<DATE> 2005/06/18/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ordu'da köy imamı, namaz kıldırırken öldü... 
</HEADLINE>
<TEXT>

     Ordu'nun Perşembe İlçesi'nde bir köy imamı, namaz kıldırırken, cami dışından tabancayla açılan ateş sonucu öldü. 
     Edinilen bilgiye göre, Sırakovancı Köyü Camii İmamı Nevzat Sarıtaş 41 , yatsı namazını kıldırırken, cami dışından tabancayla ateş açıldı. Sarıtaş, olay yerinde hayatını kaybetti. 
     Evli ve 4 çocuk babası Sarıtaş'ın öldürülmesiyle ilgili soruşturma sürdürülüyor. 
     Köy Muhtarı Nazım Karakuş, olaydan büyük üzüntü duyduklarını belirterek, özellikle cami içinde böyle bir olay yaşanmasının, köy sakinlerini çok rahatsız ettiğini söyledi. Karakuş, ''Bu olayı gerçekleştiren kişiler bulunmadan, başka imam atanmasını istemiyoruz'' dedi. 
     Bu arada, olayın meydana geldiği sırada, camide 4 kişinin daha bulunduğu öğrenildi. 
     
</TEXT>
</DOC>
