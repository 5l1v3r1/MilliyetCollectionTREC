<DOC>
<DOCNO> 368755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur50.html </URL>
<DATE> 2005/08/10/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Sezen Aksu'dan "Kardelenler"e destek.... 
</HEADLINE>
<TEXT>

     Kız çocuklarına eğitimde fırsat eşitliği sağlanması amaçlanan Kardelenler Projesi için aynı adlı bir albüm hazırlayan Sezen Aksu, Harbiye Cemil Topuzlu Açıkhava Tiyatrosu’nda, Devlet Bakanı Nimet Çubukçu’nun da katıldığı bir konser verdi. 
     Kadın ve Aileden Sorumlu Devlet Bakanlığı, Çağdaş Yaşamı Destekleme Derneği ÇYDD ve Turkcell’in işbirliğiyle hazırlanan projeye destek amacıyla, ünlü sanatçının hazırladığı albümün ilk konseri davetlilere yönelik gerçekleştirildi. 
     Konser öncesinde, Kardelenler Projesi’ni tanıtan kısa bir film gösterisi ve "Kardelen" şarkısı için Mardin’de çekilen ve yörede yaşayan kız çocuklarının da rol aldığı video klip gösterildi. 
     Daha sonra sahne alan Aksu, şarkıyı bir de beyaz elbiseler giymiş ve saçlarına kardelen çiçekleri takmış kız çocukları korosuyla birlikte seslendirdi. Şarkının ardından bir konuşma yapan Aksu, bütün çocukların eşit doğduğunu, ama yaşamın bazı çocuklara daha çok şans tanıdığını dile getirdi. 
     Aksu, "Yaşamın en kutsal amacı, bu eşitliğin yeniden sağlanmasıdır. Ben, bu akşam bunun için buradayım. Eğitimle hiç tanışmamış 480 bin kız çocuğumuz var. Biz daha şanslı doğanlar, bu şansı bütün çocuklarla paylaşma gücüne sahibiz. Kızlarımızı okutalım" şeklinde konuştu. 
     Sanatçı, daha sonra eski ve yeni parçalarını seslendirdi. 
     Konsere, Devlet Bakanı Nimet Çubukçu ve eşi Birol Çubukçu, ÇYDD Başkanı Türkan Saylan, Turkcell Genel Müdürü Muzaffer Akpınar ile Aysel Gürel, Gülben Ergen, Deniz Akkaya, Hakan Şükür gibi pek çok ünlü isim de izleyici olarak katıldı. 
     Sezen Aksu’nun yarından itibaren piyasada olacak albümünde, "Kardelen" isimli şarkısının yanı sıra iki bestesi daha olacak. 
     Albüm ve Ağustos-Kasım ayları arasında Türkiye’nin çeşitli illerinde gerçekleştirilecek konserlerin geliri projeye aktarılacak. 
     "Kardelen" albümünün CD’si ve kaseti Türkiye genelindeki Turkcell satış noktaları ve müzik marketlerde, 6,5 YTL ve 5 YTL’den satışa sunulacak. 
     Kardelenler Projesi, 28 Ağustos 2000 tarihinde başlatıldı. 
     Proje kapsamında, Türkiye genelinde 41 ilde, okuma azmi ve kararlılığı gösteren, ancak ailelerinin maddi durumu yetersiz olan 5 bin kız öğrenci eğitim bursuyla destekleniyor. 
     
</TEXT>
</DOC>
