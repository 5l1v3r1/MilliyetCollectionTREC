<DOC>
<DOCNO> 363237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/guncel/gun03.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Özlenecek bir bilgin Stefanos Yerasimos 
</HEADLINE>
<TEXT>


Stefanos Yerasimos, Bizans-Osmanlı mirasıyla mutlu ve iki dünyayı birleştiren efendiydi. Gerçekçi olduğu için tarihi ve toplumsal çevreye bakışı dürüstçeydi. Cumhuriyetçi bir aydındı 

İlber Ortaylı 

1960'lı yıllarda yaygın bir tarihçilik anlayışı vardı. En göze batanı Doğan Avcıoğlu'nun "Türkiye'nin Düzeni" adlı çalışmasıydı. Çok okunan bu eserler çok da tartışma yaratırdı. 
İlk bakışta "Az Gelişmişlik Sürecinde Türkiye 1-Bizans'tan Tanzimata", "Az Gelişmişlik Sürecinde Türkiye 2-Tanzimat'tan 1. Dünya Savaşı'na" ve "Az Gelişmişlik Sürecinde Türkiye 3-Dünya Savaşı'ndan 1971'e" gibi uzun başlıklarla ortaya çıkan Stefanos Yerasimos'un doktora çalışması da doğrusu ilgimi çekmemişti. Bir müddet sonra sayfalarını karıştırdığımda bambaşka bir aydınla karşılaştığımı anladım. 

Osmanlıca öğrenmişti 
İstanbullu, hali vakti yerinde sanayici bir Rum ailenin Fransız eğitimi almış, gene bu şehirde mimarlık ve şehircilik eğitiminden geçerek Paris'e doğru yelken açmış oğluydu. 
Türkiye'nin serencamını ele alan bu eseri okuduğumda Stefanos Yerasimos'un farklılığı anlaşılıyordu bir kere hakikaten çok tarih okumuştu, coğrafya biliyordu, kaynak meraklısıydı. "Az Gelişmişlik Sürecinde Türkiye 1-Bizans'tan Tanzimata"nın yazarı günlük hayatın "dimetiki" denen Rumcasıyla yetinmemişti Bizans döneminin klasik eserlerini okuyacak düzeyde "koine" denen dili öğrenmişti. 
Klasik Yunanca da biliyordu. Galiba bu özellik bizim kuşakta bir de Dimitris Butas'ta vardır. Yerasimos'un bir özelliği daha vardı kendi çevresindeki ikinci el kaynakları okuyarak yetinenlerin ve yazanların aksine arşivleri kullanacak derecede Osmanlıca da öğrenmişti. 
Umumi tarih yaklaşımlarını renkli olarak yapıyordu, ama ayrıntılara önem veren monografilere ve kaynak yayınlarına da düşkündü. Fransız seyyahların Türkiye üzerindeki seyahatnameleri hakkındaki eseri, Türk Tarih Kurumu'nun değerli yayınları arasında yer alır. 
Üstadın gerçek bir tarihçi olduğunu Bizans-Osmanlı dönemi kültür tarihinin ayrıntılı bir yorumu olan "Konstantiniye ve Ayasofya Efsaneleri" adıyla yaptığı çalışmada görürüz. Halk edebiyatı ve okumuşların edebiyatında, 1500 yıl boyu İstanbulluların ne kadar müşterek noktaları vardır. Bu monografi onu verir. 

Öğretici oldu 
Stefanos Yerasimos, bu memleketin seçkin evladı ve Bizans-Osmanlı mirasıyla mutlu ve iki dünyayı birleştiren efendiydi. Gerçekçi olduğu için tarihi ve toplumsal çevreye bakışı da dürüstçeydi. Gene bu özelliklerinden dolayı cumhuriyetçi bir aydındı. İstanbul'da, 15 gün önce bir seminerde, yine dürüst ve çarpıcı yorumlarından birini yaptı. 
Ne yazık ki ömrünün olgun yaşında ani bir veda ile bunlardan bizi artık mahrum bıraktı. Yabancı ülkede yaşasa da her yazdığını ve yaptığını önce burada yayınlama endişesini taşırdı. Hazır gelen bir kültür veya nasılsa edinilmiş bir eğitimle bildiğinden fazla yorumlamalara girişmedi. Öğrenerek geçen bir ömürle öğretici oldu. Yarım yamalak işler yapılan bir ortamda özlenecek bir bilgin olduğuna hiç şüphe yoktur. Ve asıl önemlisi, bu memleketi sevmenin çok soğukkanlı, dengeli ve ciddi bir eylem olduğuna örnekti. Yeri doldurulacak adamlardan değildir. 


</TEXT>
</DOC>
