<DOC>
<DOCNO> 378232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/guncel/gun06.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cip parasına 3 okul birden' 
</HEADLINE>
<TEXT>


Hayırsever Deniz Bülbül, 'Baba Beni Okula Gönder' kampanyası çerçevesinde, Kars ve Siirt'te 3 okulun yenilenmesi için 150 bin YTL bağışladı 

İSTANBUL Milliyet 

İstanbullu hayırsever Deniz Bülbül, Milliyet gazetesinin kız çocuklarının okullaştırılması amacıyla sürdürdüğü "Baba Beni Okula Gönder" kampanyası çerçevesinde, Kars ve Siirt'te 3 okulun yenilenmesi çalışmasına katkı amacıyla 150 bin YTL bağışladı. Bülbül, "Slogan olarak 'Bir cip parasına 3 okul' diyorum. Belki cipi olan birkaç arkadaşımı teşvik edebilirsem 2-3 okul daha yaptırabiliriz" dedi. 
Dubai'deki serbest bölgelerin Türkiye temsilcisi olan elektronik mühendisi Bülbül, ağabeyinin görevi nedeniyle ortaokulun bir bölümünü Ardahan'da okudu. İstanbullu bir aile olmalarına rağmen hava şartları nedeniyle bölgede zorluk çektiklerini söyleyen Bülbül, o yıllarda aynı okulda okuyan bir öğrencinin vasıta olmadığı için yürüyerek okula giderken soğuktan donarak ölmesinden oldukça etkilenmiş. 
Bülbül, "Orta halli bir aileden geliyorum. Ancak ailem eğitime hep çok önem verdi. İyi bir eğitim aldığım için çok iyi işler yaptım. Hiçbir zaman maddi sıkıntım olmadı. Yurtdışında okuma imk nım oldu, yöneticilik yaptım. Kendi işimi kurdum. Kız çocukları için eğitimin önemli olduğunu düşünüyorum" dedi. 

Köy okuluna katkı 
Köklü bir bağış yapma kararı aldığında Çağdaş Yaşamı Destekleme Derneği'ne başvuran Bülbül, Kars Digor'daki kullanılmayan bir ilkokulun liseye dönüştürülmesi Siirt Şirvan'da Kaymakam Davut Gül'ün başlattığı köy okulu yapımına katkı projesi çerçevesinde 2 mezrada tek sınıflı ve öğretmen lojmanlı 2 okulun tamamlanması için 150 bin YTL bağışladı. 


</TEXT>
</DOC>
