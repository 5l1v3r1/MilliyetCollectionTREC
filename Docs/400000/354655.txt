<DOC>
<DOCNO> 354655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/yazar/cemal.html </URL>
<DATE> 2005/06/23/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Avrupa yazıları 3 
</HEADLINE>
<TEXT>
Kararlılık ve atılım 

Avrupa Birliği, "Biz kendi can derdimize düşmüş durumdayız, bir de sizinle uğraşamayız" diyebilir mi Yani Türkiye'yle 3 Ekim için öngörülmüş müzakere tarihi çıkmaz ayın son çarşambasına atılabilir mi 
Bu ihtimal yok gibi. 
Müzakereler 3 Ekim'de açılacak. 
Ama bir nokta kesin 
Hayatımız gitgide zorlaşacak. 
Ankara da bunun farkında... Hem 3 Ekim'e kadar geçecek süre içinde, yani AB tarafından hazırlanacak müzakere çerçevesi konusunda, hem de müzakereler açıldıktan sonra Türkiye beklendiğinden daha çok sıkıştırılacak. 
Hükümet içeride de rahat bırakılmayacak. Başta Baykal CHP'si olmak üzere bütün muhalefet iktidarı topa tutacak. O malum ya da klasik Kıbrıs'ın satılması edebiyatından başlayarak her bakımdan taşlanacak hükümet... 
Bu durumda hükümetin AB konusundaki siyasal kararlılığı devam edecek mi Bu sorunun karşılığını geçen gün Başbakan Erdoğan'la Dışişleri Bakanı Gül'e yakın kaynaklara sordum. Aldığım yanıtların bazıları tırnak içinde şöyle özetlenebilir 
1 "AB ile ilgili siyasal kararlılığımız konusunda en ufak bir değişiklik yok." 
2 "Olabilecek sıkıntıları biliyoruz. Büyük baskılarla da karşılaşabileceğiz. Ama bunlara karşı hazırlıklıyız." 
3 "Uyum protokolünün imzalanmasında herhangi bir gecikme olmaz. Bu konuda taahhüdümüz var, imza atılacak." 
4 "Ama bu arada Avrupa Birliği'ne düşen bazı şeyler var. Bunların başında müzakere çerçevesi yer alıyor. Henüz çıkmadı Komisyon'dan... Bir an önce çıksın ki önümüzü görelim." 
5 "Müzakere çerçevesinde olmadık şeyler yapmak isteyenler çıkabilir, ama yakın ihtimal değil." 
Edindiğim izlenim o ki 
Hükümet, 3 Ekim ve sonrası için AB yolunda yürümeye kararlı. Bu konudaki siyasal irade devam ediyor. 3 Ekim'le ilgili müzakere çerçevesinin içine 17 Aralık kararındaki ucu açıklık, kalıcı koruma ya da Kıbrıs gibi konuların eklenmesi bekleniyor. Dolaylı biçimde Ermenistan'la ilişkilere atıf da gelebilir. 
Brüksel'deki yakın bir gözlemcinin deyişiyle, "Daha birçok laf sıkıştırmak isteyebilirler müzakere çerçevesinin içine..." 
Bunlar bilinmeyen şeyler değil. 
Hepsinin de yanıtı var. 
Ama bunun ötesi olabilir mi 
İmtiyazlı ortaklık gibi... 
Bu konu, haklı olarak Türkiye'nin vazgeçemeyeceği 'kırmızı çizgisi'ni oluşturuyor. AB'nin böyle bir kriz yaratacağına ihtimal verenler şimdilik azınlıktalar. Kimse yeni bir kriz istemiyor çünkü... 
Nitekim, Türkiye'yle 3 Ekim'de imtiyazlı ortaklık değil tam üyelik müzakerelerinin başlayacağına ilişkin açıklamalar, kriz sonrası da AB'nin en tepelerindeki resmi ağızlardan yapılmış durumda... AB Komisyonu da 3 Ekim kararının arkasında durulduğunu belirtiyor. 
Ama bir nokta vurgulanıyor 
"17 Aralık sonrasında Ankara, AB içindeki Türkiye karşıtlarının eline çok koz verdi." 
Haklı bir tespit 
Şiir okudu diye öğrencilerin gözaltına alınması... Orhan Pamuk kitabıyla ilgili bir kaymakamın imha kararı... Kadına meydan dayağı... Ermeni konferansı olayı... Bayrak yakma girişimi sonrasındaki linç görüntüleri... Eğitim Sen'in kapatılması... Laiklik tartışmaları vesaire... 
Bütün bunlar, demokrasi ve hukuk devletine ilişkin uygulama sorunları ki, AB'de çok yakından izleniyor. Türkiye'nin demokrasi alanında bocalamakta olduğu konusundaki çentikler bu uygulamalara bakılarak atılıyor Brüksel'de... 
17 Aralık'tan sonra böyle olumsuz örnekler vermek yerine, örneğin Başbakan Erdoğan bir Avrupa turuna çıkarak Türkiye'deki yeni demokratik dönemi anlatan bir konferanslar dizisi yapsaydı çok daha etkili olmaz mıydı 
Böyle kampanyalar hala olabilir. 
Türkiye'nin böyle bir gücü de var. 
Demokrasiye asılmak için yeniden düğmeye basmak ve sivil toplumun gücünü de seferber ederek Türkiye, Avrupa ve demokrasi yolculuğunu başlatmak için zaman geçmiş değil. 
Hükümetin AB konusundaki siyasal kararlılığı devam ettiğine göre neden Avrupa başkentlerinde yola çıkılmasın ki. 
Avrupa yazılarının dördüncüsü yarın. 



</TEXT>
</DOC>
