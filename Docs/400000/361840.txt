<DOC>
<DOCNO> 361840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/yasam/yas01.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hiç istemediğim bir göreve hazırlanıyorum' 
</HEADLINE>
<TEXT>


Columbia faciasının ardından NASA, Discovery mekiğinin uzayda mahsur kalmasına karşı bir 'kurtarma operasyonu' planladı. 'Kurtarıcı' astronot Lindsey ise Milliyet'e konuştu 

SEMA EMİROĞLU New York 

Amerikan Uzay ve Havacılık Dairesi NASA , son anda ortaya çıkan aksaklıklar giderilirse, 'Columbia' kazasından 2.5 yıl sonra ilk kez fırlatılacak uzay mekiği 'Discovery'nin uzayda mahsur kalması durumunda bir kurtarma operasyonu düzenlemeyi planlıyor. 
Operasyonda kullanılacak 2. mekiğin komutanı Steven W. Lindsey, ABD basını tarafından şimdiden kahraman ilan edildi. 
'K bus senaryosu' olarak adlandırılan bu durumun gerçekleşmesi halinde, Başkan George W. Bush'un onayıyla uzaya gönderilecek ekibin komutanı Lindsey 45 , NASA tarihinde ilk defa yapılacak olası operasyonun perde arkasını Milliyet'e anlattı. 

İşte operasyon 
"Bu, hiç gitmek istemediğimiz bir yer. Asla uçmak istemediğimiz bir misyonun hazırlığını yapıyoruz" diyen Lindsey'e göre, kurtarma operasyonunda şu riskli aşamalardan geçilecek 
"Atlantis" adlı 2. uzay mekiği, testlerin yapılmasına fırsat olmadan, muhtemelen kurtarma aracı ve 4 kişilik ekibin güvenliği riske atılarak fırlatılacak. Hasar görmüş olan ilk mekik Discovery'nin 7 astronotu, Uluslararası Uzay İstasyonu'na sığınacak. 3 kişiyi barındıracak biçimde tasarlanan ve halen 2 astronotun bulunduğu istasyonda, böylece 9 astronot olacak. İstasyonun sık sık bozulan oksijen jeneratörlerine ekstra yük eklenecek. İstasyona kenetlenmiş olan 2.5 milyar dolarlık 'Discovery' uzay mekiği, kurtarma operasyonunu yapacak olan 'Atlantis'e yer açmak için uzaktan kumandayla istasyonun dışına itilecek ve okyanusa düşürülecek. Her şey planlandığı gibi giderse, 7 kişiyi taşımak için tasarlanmış olan 'Atlantis' uzay mekiği, 11 astronotla yeryüzüne dönecek. 

</TEXT>
</DOC>
