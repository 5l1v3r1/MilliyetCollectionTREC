<DOC>
<DOCNO> 353467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/soneko13.html </URL>
<DATE> 2005/06/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TÜPRAŞ'a 1. Sınıf Gayri Sıhhi Müessese Ruhsatı... 
</HEADLINE>
<TEXT>

     Kocaeli Büyükşehir Belediyesi, ilgili yönetmelik hükümlerini yerine getirmesi nedeniyle TÜPRAŞ'a 1. Sınıf Gayri Sıhhi Müessese Ruhsatı verdi. 
     Büyükşehir Belediyesi'nde ruhsatın verilmesi öncesi açıklama yapan Büyükşehir Belediye Başkanı İbrahim Karaosmanoğlu, ''Türkiye'nin en gözde kurumlarından olan TÜPRAŞ'a bu ruhsatın verilmesi bana nasip oldu. Ödediği vergilerle Türkiye devi olan TÜPRAŞ, çevreye de önem veriyor. Kendi arıtmasını kuran ve denize hiçbir tehlikeli madde bırakmayan TÜPRAŞ yönetimine teşekkür ediyorum'' dedi. 
     TÜPRAŞ Genel Müdürü Hüsamettin Danış ise 11 Ocak 1960 tarihinde kurulan İstanbul Petrol Rafinerisi A.Ş isminin İPRAŞ , 5 Ekim 1983 tarihinde yapılan genel kurulda Türkiye Petrol Rafinerileri TÜPRAŞ olarak değiştirildiğini, o tarihten bugüne kadar ruhsatın yenilenmediğini söyledi. Şirketin ISO 9001 2000 Kalite, ISO 14001 Çevre, OHSAS 18001 İş Sağlığı ve Güvenliği Yönetim Sistemleri belgelerini 2004 tarihinde aldığını kaydeden Danış, konuşmasını şöyle sürdürdü 
     ''TÜPRAŞ'ın İPRAŞ zamanında alınmış GSM ruhsatı mevcut. Ancak TÜPRAŞ ismini aldığında bu ruhsat yenilenememiş. Bugün ruhsatımızı aldığımız için oldukça sevinçliyiz. Başkanımızın da dediği gibi, çevreye önem veren kuruluşuz.'' Karaosmanoğlu daha sonra 1. Sınıf GSM ruhsatını Danış'a verdi. 
     
</TEXT>
</DOC>
