<DOC>
<DOCNO> 393481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo17.html </URL>
<DATE> 2005/11/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
G.Saray idmanında Gerets'in çocuklar gibi sevinmesi dikkat çekti... 
</HEADLINE>
<TEXT>

     Galatasaray, Turkcell Süper Ligi’nde yapacağı Çaykur Rizespor maçının hazırlıklarını sabah antrenmanıyla sürdürdü. 
     Teknik direktör Eric Gerets yönetiminde Florya Metin Oktay Tesisleri’nde gerçekleştirilen ve yaklaşık 1 saat süren antrenmanda oyuncular, koşunun ardından tek pas çalışması yaptılar. 
     Futbolcular ile teknik heyetin oldukça neşeli oldukları gözlenen idmanda, tek pas çalışması esnasında top kapma oynanırken, ekibi hatasız 30 pas yapan Gerets’in çocuklar gibi sevinç gösterisi dikkat çekti. 
     Antrenmana, milli takımlarda bulunan oyuncuların yanı sıra, tedavileri süren Orhan ve Sabri de katılmadı. 
     Sarı-kırmızılılar, günün ikinci antrenmanında Üçüncü Lig ekiplerinden Beylerbeyi ile hazırlık maçı gerçekleştirecek. 

     
</TEXT>
</DOC>
