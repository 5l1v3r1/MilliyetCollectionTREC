<DOC>
<DOCNO> 378835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/siyaset/siy04.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli kararla patlayıcı sevkiyatı 
</HEADLINE>
<TEXT>


ABD, Bakanlar Kurulu'nun gizli kararnamesine dayanarak, gemilerle İskenderun'a getirdiği 4046 askeri araç ile 3404 ton patlayıcıyı İncirlik'ten K.Irak'a sevk etti. Dışişleri 'Patlayıcı yok' dedi 

ÖNDER YILMAZ Ankara 


ABD'nin, Bakanlar Kurulu'nun 18 Nisan'da süresini uzattığı gizli kararnameye dayanarak İskenderun Limanı'ndan Kuzey Irak'a 4 bin 46 askeri araç, iş makinesi ve 3 bin 404 ton patlayıcı sevk ettiği ortaya çıktı. 
İskenderun Deniz Ticaret Odası kayıtlarına göre, yılın ilk 7 ayında 2 Yunan, 1 Malta, 2 Ukrayna ve 1 Bahama bandralı gemiyle limana 4 bin 46 askeri araç ve iş makinesi getirildi. 11 Nisan'da da Danimarka bandralı Jaguar, Leopard ve Dansus adlı gemilerle 3 bin 404 ton patlayıcı limana taşındı ve buradan İncirlik'e götürüldü. 
Sevkiyatı doğrulayan Deniz Ticaret Odası, "Kimin izin verdiği konusuna bizi karıştırmayın" açıklamasını yaptı. Gümrükler Genel Müdürlüğü yetkilileri de malzemelerin geçişini Dışişleri ve Genelkurmay'ın izniyle onayladıklarını açıklayarak, "Bu iki kurum talimatlandırmazsa tek paket dahi sevk edilemez" dedi. Dışişleri yetkilileri de, sevkiyatın, Bakanlar Kurulu'nun 18 Nisan'da 8712 Sayılı kararla uzattığı 2003 5755 Sayılı gizli kararnameye dayanarak yapıldığını ve malzemelerin lojistik amaçlı kullanılacağını açıkladı. Genelkurmay'ın talimatları doğrultusunda hareket ettiklerini belirten yetkililer, "Kuzey Irak'a sevk edilecek malzemelerin kriterleri Genelkurmay'ın belirlediği çerçevede gerçekleşiyor. Her şey lojistik destek çerçevesinde yapılıyor. Askeri amaçlı patlayıcı söz konusu olamaz" diye konuştu. 
CHP'li Onur Öymen de verdiği önergeyle sevkiyatın doğru olup olmadığını sordu. Öymen, "Eğer doğruysa, Abdullah Gül tarafından üs ve limanlardan askeri malzeme sevkiyatı yapılmayacağına dair yapılan açıklamalarla çelişmemekte midir " sorusuna yanıt istedi. 



</TEXT>
</DOC>
