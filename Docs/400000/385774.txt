<DOC>
<DOCNO> 385774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko10.html </URL>
<DATE> 2005/10/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bankalar 3 Ekim öncesi kur riskini artırdı... 
</HEADLINE>
<TEXT>

     Bankacılık sektörü Türkiye ekonomisi açısından kritik bir dönüm noktası olan 3 Ekim öncesinde bilanço içi yabancı para pozisyonlarındaki açığı 358 milyon dolar büyüterek yeniden 1.9 milyar dolara kadar çıkardı. 
     Bankacılık Düzenleme ve Denetleme Kurumu’nun BDDK 
     verilerinden yapılan belirlemelere göre, bankacılık sektörü döviz pozisyonunu, 3 Ekim öncesindeki, "AB’nin Türkiye ile müzakerelere başlayacağı" senaryosuna göre aldı. Sektör 23 Eylül itibariyle 1 milyar 517 milyon dolar olan bilanço içi yabancı para pozisyonundaki açığı 30 Eylül’de 1 milyar 875 milyon dolara yükseltti. Bilanço içi döviz açığındaki bu büyüme büyük ölçüde özel sermayeli mevduat bankalarının kur riski alma iştahından kaynaklandı. Toplam açığı sektörün toplam açığının üzerinde seyreden özel bankalar 23-30 Eylül arasında döviz açığını 400 milyon dolar daha artırarak 2 milyar 250 milyon dolarla son ayların en yüksek noktasına çıkardılar. Ancak özel bankalar vadeli döviz alım ve satımı gibi bilanço dışı işlemlerle aldıkları bu kur riskini azaltmayı tercih ediyorlar. Bilanço dışı yabancı para pozisyonlarındaki fazlayı söz konusu hafta 98 milyon dolar daha büyüterek 1 milyar 683 milyon dolara çıkaran özel bankaların bilanço içi ve bilanço dışı yabancı para pozisyonlarının toplamından oluşan yabancı para net genel pozisyonlarındaki açık ise 265 milyon dolardan 567 milyon dolara yükseldi. Söz konusu hafta kamu sermayeli mevduat bankaları ise döviz bilanço içi yabancı para pozisyonlarındaki döviz fazlasını 376 milyon dolardan 166 milyon dolara kadar düşürdüler. Buna karşılık yabancı bankalar daha ihtiyatlı davrandı ve 23 Eylül itibariyle 117 milyon dolar olan döviz fazlalarını 357 milyon dolara çıkardılar. Kalkınma ve yatırım bankalarının döviz açığı ise fazla değişmedi ve 148 milyon dolar olarak gerçekleşti. Bu arada kamu bankalarının vadeli döviz alım satımlarını içeren bilanço dışı yabancı para pozisyonlarındaki açık 246 milyon dolardan 18 milyon dolara inerken, yabancı bankalar ise öz konusu açıklarını 148 milyon dolardan 335 milyon dolara yükselttiler. Sektörün bilanço içi ve dışı yabancı para pozisyonlarının toplamından oluşan ve gerçek kur riskini gösteren yabancı para net genel pozisyonu ise bankaların, bilanço içinde döviz fazlası ya da açığı vererek aldıkları kur riskini vadeli döviz alım satım sözleşmeleriyle dengeleme tercihleri nedeniyle 362 milyon dolarlık açık verdi. 

ANKA 
     
</TEXT>
</DOC>
