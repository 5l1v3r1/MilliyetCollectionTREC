<DOC>
<DOCNO> 387823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/siyaset/axsiy02.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar'dan ilginç iddia 
</HEADLINE>
<TEXT>


DYP Genel Başkanı Ağar, AKP'ye yakın bir işadamının tehdit edildiğini ve yasadışı çıkar gruplarına para ödemek zorunda kaldığını söyledi 

ANKARA Milliyet 


DYP Genel Başkanı Mehmet Ağar, AKP'ye yakın bir işadamının, can güvenliğinin tehdit edilmesi sonucu bazı kişilere para ödemek zorunda kaldığını öne sürdü. 
DYP'nin eski milletvekillerinden Nazif Kurt'un, dün Anadolu Kulübü'nde verdiği iftar yemeğine katılan Ağar, yaptığı konuşmada, İstanbul'da yasadışı çıkar gruplarının etkinliğini anlatırken, ilginç bir iddiada bulundu. 
Ağar şunları söyledi "Hükümetin çok yakınında bulunan bir işadamı rica etti. 'Bir çay içebilir miyiz' dedi. Gittik, oturduk, konuştuk. Bana, 'Hükümet yetkilileri ile yakınlığımı biliyorsunuz. Ben ciddi bir tehdit aldım. Bunu gereken yerlere yansıttım. Sonra çeşitli yerlere talimat verildi. Bir kısmı 'elimiz kolumuz bağlı, kanunun gücü yetmiyor' dedi. 4 - 5 gün sonra beni tehdit eden adamlar geldi. 'Bak' dedi, 'En büyüğüne kadar gittin, küçüklerine de gittin. 'Bak biz de buradayız. Canını almaya geldik' dediler. 'Parayı ver' dediler, verdim. Ben bir daha bu partiye oy vermem. Ve verdirirsem benden daha aşağılık kimse olmasın' dedi." 
Ağar, tehdit alan ve yasadışı işlere para ödemek zorunda kalan bu işadamının kimliğini açıklamadı. 
Ağar, şöyle devam etti "Türkiye, ben yaptım oldu, hukuktan, eşitlikten nasibini almamış sadece kendi etraflarında korkunç bir nepotizmin eseri olmuş, eş dost, yandaş, akraba, benden olan olmayan ayrımını en şiddetli yaparak, yeni zümreler oluşturma hedefi içinde olan bir iktidarı ibretle seyretmektedir." 


</TEXT>
</DOC>
