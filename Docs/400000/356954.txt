<DOC>
<DOCNO> 356954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun47.html </URL>
<DATE> 2005/06/30/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
AİHM'den Türkiye'ye bir ceza daha 
</HEADLINE>
<TEXT>

     Avrupa İnsan Hakları Mahkemesi AİHM , Türkiye ile ilgili bir şikayet başvurusunu bugün karara bağladı. 
     Agit Temel ve Musa Taşkın isimli vatandaşların yaptığı ortak şikayet başvurusunu değerlendiren AİHM, ''Türkiye'nin, makul bir zaman içinde yargı önüne çıkartılma hakkıyla ilgili 5. ve adil yargılanma hakkıyla ilgili 6. maddesini ihlal ettiğine'' hükmetti. 
     Türkiye, şikayette bulunanlara mahkeme masrafları da içinde olmak üzere toplam 10 bin 500 avro maddi tazminat ödeyecek. 
     Şikayet başvurusunda bulunanlar, 1998 yılında Diyarbakır DGM'de, ''silah kaçakçılığı'' ve ''yasadışı bir örgüte yardımcı olmak'' suçlarından yargılanmıştı. 
     AİHM'nin gerekçeli kararında, ''Temel ve Taşkın'ın, yaklaşık 4 yıl süren mahkemelerinin makul zamandan uzun olduğu ve askeri yargıç bulunması yüzünden, bağımsız ve tarafsız bir mahkemede yargılanmadıkları gerekçesiyle Türkiye'nin ihlalde bulunduğu'' belirtildi. 
     
</TEXT>
</DOC>
