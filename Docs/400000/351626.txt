<DOC>
<DOCNO> 351626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur47.html </URL>
<DATE> 2005/06/13/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
ÇASOD ödülleri sahiplerine verildi... 
</HEADLINE>
<TEXT>

     "Çağdaş Sinema Oyuncuları Derneği ÇASOD 2004 Yılı Oyunculuk Ödülleri", törenle sahiplerine verildi. 
     Akatlar Kültür Merkezi’nde, bu yıl 12’incisi düzenlenen ödül töreninde, ünlü sinema oyuncusu Filiz Akın’a "Emek Ödülü" sunuldu. 
     Filiz Akın’a ödülünü Beşiktaş Belediye Başkanı İsmail Ünal verdi. 
     "En İyi Kadın Oyuncu" ödülünü Demet Akbağ, "Neredesin Firuze" ve "Vizontele Tuuba" filmlerindeki rolleriyle aldı. 
     "En İyi Erkek Oyuncu" ödülünü Nejat İşler, "Mustafa Hakkında Her Şey" filmindeki rolüyle kazandı. 
     Törende "Umut Veren Kadın Oyuncu" ödülü Dolunay Soysert’e verildi. 
     "Umut Veren Erkek Oyuncu" ödülüne de İsmail Hakkı Taslak değer görüldü. Taslak’ın ödülünü sanatçı adına yapımcı Serkan Çakarer aldı. 
     "Jüri Özel Ödülü"ne layık görülen Ahmet Mekin ise törene katılmadı. 
     Altan Erkekli’nin "İnadına Yaşamak" isimli oyundan bir bölüm sunduğu, Özcan Deniz’in de şarkılarını seslendirdiği geceye, ÇASOD Başkanı Rutkay Aziz ve yönetim kurulu üyelerinin yanı sıra çok sayıda sanatçı ve sanatsever katıldı. 
     
</TEXT>
</DOC>
