<DOC>
<DOCNO> 397944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko39.html </URL>
<DATE> 2005/11/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Balkaner Grubu'nun Çamlıca'daki 103 daire satışa çıkarılıyor 
</HEADLINE>
<TEXT>

     Tasarruf Mevduatı Sigorta Fonu TMSF Balkaner Grubu’ndan borçlarına karşılık olarak haczettiği Çamlıca Konakları’ndaki 103 dairenin satışına 7 Aralık’ta başlıyor. 
     TMSF’den yapılan açıklamada dairelerin ilk 20’sinin toplam 13 milyon 335 bin YTL muhammen bedelle 7 Aralık’ta satılacağı bildirildi. Satış TMSF’nin İstanbul’daki merkez binasında yapılacak. Diğer 83 daire ise işlemlerinin tamamlanmasıyla birlikte satışa çıkarılacak. 
     Satışa çıkarılan dairelerin jeolojik ve zemin değerlendirme raporuna göre zemin ve temel güvenliğinin yüksek olduğu bildirildi. 
     Sosyal tesis ve spor alanları hariç 47 bin 456 metrekarelik 28 adet bloktan ve toplam 280 daireden oluşan Çamlıca Konakları, 28 blok ve 280 daireden oluşuyor. 
     Konakların ilk dört katı standart, beşinci katları ise çatı dubleksi olarak inşa edilmiş. Bağımsız olarak merkezi doğalgaz sistemine ve kapalı otoparka sahip olan dairelerden standart olanları 257 metrekare, dubleks olanları ise 436 metrekareden oluşuyor. 
     Sosyal aktivite olarak da birçok özelliğe sahip olan Çamlıca Konakları, açık ve kapalı yüzme havuz, tenis kortları, lokal, lokanta, bar, fıtness center, sauna, masaj, solaryum, kütüphane ve bilardo salonu, çocuk oyun odası gibi çeşitli imkanları bünyesinde bulunduruyor. 

ANKA 
     
</TEXT>
</DOC>
