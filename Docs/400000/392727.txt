<DOC>
<DOCNO> 392727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun19.html </URL>
<DATE> 2005/11/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
DSÖ Başkanı Kuş gribinin insanlara geçen türe dönüşmesi an meselesi 
</HEADLINE>
<TEXT>

     Dünya Sağlık Örgütü Başkanı Lee Jong-Wook, kuş gribi virüsünün insanlara geçen türe dönüşmesinin "an meselesi" olduğunu söyledi. 
     Lee, kuş gribiyle mücadelede evrensel strateji belirlemek amacıyla bugün Cenevre’de başlayan 3 günlük konferansın açılışında çeşitli ülke ve kuruluşlardan gelen yaklaşık 400 uzmana hitaben yaptığı konuşmada, "Bunun ne zaman olacağını bilmiyoruz, ama bir gün olacağını biliyoruz" ifadesini kullandı. 
     DSÖ Başkanı, konferans sırasında virüsün kuşlardan kuşlara geçmesinin olduğu kadar insana geçmesinin kontrol altına alınması, kümes hayvanlarını itlaf eden köylülere tazminat ödenmesini sağlayarak hastalığı ortaya çıkarma sistemlerinin güçlendirilmesi ve virüse karşı aşı ve ilaçların üretim kapasitelerinin artırılması konularında "geniş bir anlaşma" sağlanması gerektiğini kaydetti. 
     BM Gıda ve Tarım Örgütü, Dünya Hayvan Sağlığı Örgütü, Dünya Sağlık Örgütü ve Dünya Bankası tarafından dünya çapında düzenlenen bu ilk konferansa ilgili ülkelerin sağlık ve tarım bakanları da davetli bulunuyor. 
     Bu 4 kuruluş, konferans sırasında etkili bir müdahale için siyasi ve mali olanaklar sağlamayı amaçlıyor. 
     BM Genel Sekreteri Kofi Annan da, bir acil eylem planına destek için çağrıda bulunmuştu. 
     
</TEXT>
</DOC>
