<DOC>
<DOCNO> 375541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sondun16.html </URL>
<DATE> 2005/09/04/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Rumlar Türkiye'nin limanlarını açmasını bekliyoruz 
</HEADLINE>
<TEXT>

     Güney Kıbrıs Rum yönetimi Sözcü Kipros Hrisostomidis, Rum yönetiminin, Türkiye'den limanlarını açmasını ve ürün sevkıyatındaki tüm engellerin kaldırılmasını beklediğini belirtti. 
     Hrisostomidis, ''Ankara'nın, 'Kıbrıs Cumhuriyeti'ni tanımayı reddetmeye devam etmesi ve ek protokolü 10 yeni üye için de uygulamaması halinde üyelik müzakerelerinin başlamayacağını'' ileri sürdü. 
     Rum basınındaki haberlere göre, Hrisostomidis, Amerikan Kongresi'nden bir heyeti kabulünde yaptığı konuşmada, ''Türkiye tarafından ek protokolün imzalanması değil, uygulanmasının büyük önem taşıdığını'' ifade ederek, Rum yönetiminin, Türkiye'den gemi ve uçaklarına, limanlarını açmasını ve ürün sevkıyatındaki tüm engellerin kaldırılmasını beklediğini belirtti. 
     ''Bu konudaki Rum görüşlerinin, üye devletlerin büyük bir kısmı tarafından destek gördüğünü'' öne süren Hrisostomidis, ''AB'nin Türk deklarasyonuna net ve güçlü karşı deklarasyonla yanıt vermesi gerektiğini'' savundu. 
     Hrisostomidis, ''Türkiye'nin 'kabul edilmez' deklarasyonunun siyasi ve yasal sorunlar yarattığını ve Türkiye'nin yayımladığı deklarasyonun 17 Aralık 2004 AB Konseyi kararlarına da aykırı olduğu'' iddialarında bulundu. 
     Sözcü, Cumhuriyetçi ve Demokrat Parti milletvekillerinin bürolarında görevli üyelerden oluşan Amerikan heyetine, Kıbrıs'taki son gelişmeler ve Annan planını reddetmelerinin nedenleri hakkında bilgi verdi. 
     
     RUM TARAFININ KOŞULLARI 
     Bu arada, Fileleftheros gazetesi, ''Rum yönetiminin, Türkiye'nin ek protokolden kaynaklanan yükümlülükleriyle ilgili koşullarını, 7 Eylül'deki AB Daimi Temsilciler Konseyi COREPER toplantısında masaya koyacağını'' yazdı. 
     Gazete, Rum yönetiminin, Brüksel'de çarşamba günü yapılacak COREPER toplantısında, ''Türkiye'nin deklarasyonuna karşı hazırlanan AB'nin deklarasyonunda 'Kıbrıs Cumhuriyeti'nin Türkiye tarafından tanınacağıyla ilgili net ifadenin yer alması ve ek protokolün Kıbrıs Rum tarafı dahil tüm AB ülkelerine fiiliyatta da uygulanacağına ilişkin bir mekanizmanın kurulması'' koşullarını gündeme getireceğini duyurdu. 
     Alithia gazetesi de ''Türkiye-Avrupa Korku Filmi Sürüyor'' başlıklı haberinde, ''vetonun Güney Kıbrıs'ın tamamen gündeminin dışında olduğu'' yorumunu yaptı. 
     ''AB'nin karşı deklarasyonu için 'korku filminin' en az 10 gün daha süreceğini ve Rum yönetiminin arzuladığı şekilde eski karşı deklarasyon taslağında iyileştirmeler olacağının kesin olmadığını'' yazan gazete, ''COREPER toplantısında, Rum tarafının öncelikli hedefinin, Türkiye'nin ek protokolü 10 yeni üyeyle de tam olarak uygulamasını belirleyecek somut bir AB çerçevesi oluşturmak olduğunu'' belirtti. 
     Rum yönetiminin ''ortaklarının olumlu tutumundan yararlanarak, 'Kıbrıs Cumhuriyeti'nin tanınmasını başa çıkararak, bu konuda güçlü bir karşı deklarasyon elde etmeye de çalışacağını'' kaydeden gazete, ''kesin olan tek şeyin, Rum tarafının veto kullanmayacağı olduğunu ve bunu AB ortaklarına net şekilde belirttiğini'' yazdı. 
     Haberde, Rum yönetiminin şimdiden Türkiye'nin AB üyelik müzakerelerinin 3 Ekim'de başlayacağını kabul ettiği de belirtildi. 
     
</TEXT>
</DOC>
