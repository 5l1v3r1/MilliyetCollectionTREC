<DOC>
<DOCNO> 374220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/dunya/adun.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa AB'de kriz çıkarmayacağız 
</HEADLINE>
<TEXT>


Dışişleri Bakanı Douste-Blazy, 'Fransa, Avrupa'da yeni bir kriz çıkarmak istemiyor' diyerek, ülkesinin Kıbrıs yüzünden Türkiye'nin müzakerelere başlamasını engellemeye niyeti olmadığını belli etti 

DIŞ HABERLER SERVİSİ 


Son zamanlarda çeşitli düzeydeki yetkililerinin ağzından "Türkiye'nin Kıbrıs Rum Kesimi'ni tanıması gerektiğini" dile getirerek, aksi halde 3 Ekim'de AB ile müzakerelerin başlamayabileceği tehdidini telaffuz eden Fransa, dün tonunu düşürdü. Fransa Dışişleri Bakanı Philippe Douste-Blazy, konuyla ilgili yaptığı açıklamada, "Fransa, Avrupa'da yeni bir kriz çıkarmak istemiyor" dedi. 
Çeşitli ülkelerde görev yapan Fransız büyükleçilerinin Paris'teki yıllık olağan toplantısında konuşan Douste-Blazy, sözlerinin başında, AB'ye girmek isteyen bir ülkenin Türkiye AB üyesi bir ülkeyi Kıbrıs Rum Kesimi tanımayı reddetmesini mantığa uygun bir durum olarak değerlendirmediğini söyledi. Bu nedenle AB üyesi bir ülke olarak Fransa'nın Türkiye'den Kıbrıs konusundaki tutumuna açıklık getirmesini talep etmeye hakkı olduğunu vurgulayan Douste-Blazy, "Bu meşru bir talep, belli bir kaygıdan kaynaklanıyor. Fransa, Avrupa'da yeni bir kriz çıkarma peşinde değil" diye konuştu. 
Douste-Blazy, "Fransa'nın kendi taahhütlerine saygı göstermek istediğini, ancak Türkiye ve diğer aday ülkelerin de saygı göstermesini ve AB'ye katılım koşullarını yerine getirmesini beklediklerini" ifade etti. Fransa Dışişleri Bakanı Douste-Blazy'nin bu sözleri, AB'ye üye ülkelerin Brüksel'deki daimi temsilcilerinin bugün yapacağı toplantı ile dışişleri bakanlarının perşembe ve cuma günkü zirvesi öncesinde havayı yumuşattı. 
Fransız siyasi eliti, başlangıçta Türkiye'nin AB üyeliğini desteklemesine karşın, 29 Mayıs'taki AB anayasası referandumundan sonra tutum değiştirerek Türkiye karşıtı bir rotaya girmişti. Fransa Başbakanı Dominique de Villepin, bu ay başında yaptığı açıklamada, Türkiye'nin Kıbrıs Rum Kesimi'ni Gümrük Birliği'ne dahil eden Ek Protokol'ü imzalarken bir deklarasyonla bunun tanıma anlamına gelmediğini ilan etmesini eleştirmiş ve "Türkiye'nin Kıbrıs'ı Rum Kesimi tanımaması halinde AB ile müzakerelerin düşünülemeyeceğini" söylemişti. Cumhurbaşkanı Jacques Chirac da çeşitli vesilelerle De Villepin'in görüşünü desteklediğini belirtmişti. 

Ertelensin diyen yok 
Kıbrıs yüzünden Türkiye'nin 3 Ekim'deki AB müzakere sürecinin başlatılmayabileceği yönündeki spekülasyonların hiçbir temelinin olmadığı ortaya çıktı. AB Komisyonu Başkanı Jose Manuel Barroso, Polonya'nın Wyborcza gazetesiyle yaptığı mülakatta, hiçbir Avrupa Birliği ülkesinden, 3 Ekim'de başlaması öngörülen Türkiye'nin birliğe üyelik müzakerelerinin ertelenmesi konusunda öneri gelmediğini bildirdi. Barroso, AB Komisyonu'nun Türkiye ile müzakerelere hazırlandığını belirterek, bu konudaki kararın AB ülkelerinin sorumluluğunda olduğunu kaydetti. 

Müzakere Çerçevesi için kim, ne istiyor 21 destek, 4 köstek 

GÜVEN ÖZALP Brüksel 

AB - Türkiye ilişkileri açısından belirleyici olma potansiyeli taşıyan iki önemli toplantı öncesi Ankara yoğun bir desteğe sahip. 3 Ekim'de başlayacak olan müzakerelerde uygulanacak yöntemleri içeren Müzakere Çerçevesi'nin Komisyon'dan çıktığı halinin korunması için 21 ülke destek veriyor. Fransa, Avusturya, Yunanistan ve Kıbrıs Rum Kesimi ise belgenin sertleştirilmesi için mücadele ediyor. 
İngiltere'nin Newport kentinde 1-2 Eylül'de düzenlenecek olan AB Dışişleri Bakanları Gayrı Resmi Toplantısı'nın GYMNICH ana gündem maddesini oluşturacak Müzakere Çerçevesi'nin değiştirilmesi için çabalayan ülkelerin vurgu yaptıkları noktalar şu şekilde belirginleşiyor 

Ne istiyorlar 
FRANSA Tam üyelik vurgusunun sulandırılmasını istiyor. Özel ortaklık vurgusunun yapılmasını talep ediyor. Avusturya destekliyor. 
AVUSTURYA Ağırlığı, AB'nin yeni üyeleri hazmetme kapasitesine daha güçlü vurgu yapılmasına veriyor. Fransa destekliyor. 
YUNANİSTAN Ege'deki sorunlar konusunda Türkiye'nin güç kullanımı tehdidini hedef alan ifadelerin net bir şekilde metne girmesini istiyor. 
RUM KESİMİ Müzakerenin bir aşamasında Türkiye tarafından tanınacağı yönünde garanti almaya çalışıyor. Gümrük Birliği'ni tüm AB ülkelerine genişleten Ek Protokol bağlamında Türk limanlarının ve havalimanlarının kendisine açılmasını istiyor. Fransa ve Avusturya destekliyor. 
Bugün gerçekleştirilecek olan AB Daimi Temsilciler Komitesi'nin COREPER ana gündem maddesini ise Türkiye'nin Kıbrıs konusunda yaptığı deklarasyona verilecek yanıt oluşturacak. Yapılması öngörülen karşı deklarasyonda sert ifadelere yer verilmesi beklenmiyor. Deklarasyonda Türkiye tarafından yapılan açıklamanın AB hukuku açısından geçerliliğinin bulunmadığı, vurgulanması beklenen ilk noktayı oluşturuyor. Ek Protokol'ün tam olarak uygulanması beklentisi ve AB'nin 25 üyeden oluştuğu da yapılacak vurgular arasında yer alıyor. 


</TEXT>
</DOC>
