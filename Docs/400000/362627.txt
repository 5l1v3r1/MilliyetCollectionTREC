<DOC>
<DOCNO> 362627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/spor/spo09.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gazozuna maç devri artık bitti' 
</HEADLINE>
<TEXT>


Gaziantepspor Başkanı Celal Doğan gündemi sarsacak açıklamalar yaptı, "Mezar taşlarına güvenerek para kazanmaya çalışan kulüplerimiz var. Yeni havuz sistemiyle bundan sonra para emekle kazanılacak ve herkes buna alışacak" ifadesini kullandı 

M.ALİ SABUNCU 


İsmi Gaziantepspor Kulübü ile özdeşleşen Başkan Celal Doğan, Kırmızı - Siyahlı takımın kamp yaptığı Almanya'dan 4 büyüklere sert mesajlar gönderdi. 
Tecrübeli yönetici, yeni havuz sistemiyle özellikle Süper Lig'de taşların yerinden oynayacağını söyledi. 
Türk futbolunda kaos olduğu görüşüne katılmadığını belirten Başkan Doğan, "Kaos değil hazır kazanmak zihniyeti var. Büyük kulüpler yeni naklen yayın düzenine yanaşmıyorlar. Adları büyük olabilir ama bundan sonra paralar emekle kazanılmak zorunda. Buna alışacaklar. Ya öyle ya böyle kabul edecekler" dedi. 

'Yabancı serbest olsun' 
Celal Doğan şöyle devam etti "Artık Süper Lig'de gazozuna maçlar oynanmayacak. Hazırcılıktan vazgeçelim. Mezar taşlarına, eskilere güvenerek para kazanmaya çalışan takımlar var. Futbol Federasyonu Yönetimi naklen yayın konusunda gelir dağılımını eşitlemekle umuda doğru yolculuğa çıkmıştır. Para ile kuvvet olmaz. Emperyalist düşüncelerden vazgeçilmeli." 
Gaziantepspor Başkanı, Süper Lig'de yabancı futbolcu sayısında sınırlama olmaması gerektiğini de savundu. Doğan, "Türkiye'de yabancı futbolcu serbest bırakılsın. Ama mutlaka yaş sınırı getirilsin. Dünyadaki transfer sistemi bana göre çok yanlış. Özellikle Bosmann kuralları futbola darbe vurmuştur" diye konuştu. 
Süper Lig'de geçen sezon istedikleri başarıyı elde edemediklerini vurgulayan Başkan Celal Doğan, Bosnalı Teknik Direktör Faruk Hadzıbegiç yönetiminde üst sıralara oynayacaklarını sözlerine ekledi. 

Süper Ankaraspor 

Lacivert-Beyazlılar, Avusturya'daki son hazırlık maçında Macaristan Birinci Lig ekiplerinden Lombard'ı zorlanmadan devirdi, galibiyeti Jaba'nın iki golü getirdi 

Ankaraspor, Avusturya kampında oynadığı üçüncü ve son hazırlık maçında Macaristan'ın Birinci Lig takımlarından Lombard Papa'yı ikinci yarıda bulduğu gollerle yendi 2-0 
Karşılaşmanın ilk yarısı golsüz kapandı. Başkent temsilcisi Jaba'nın 50. dakikada penaltıdan kaydettiği golle 1-0 öne geçti. 58. dakikada Tita penaltı vuruşunu değerlendiremedi. 65. dakikada kafa vuruşuyla rakip ağları havalandıran Brezilyalı golcü Jaba, kendisinin ve takımının ikinci golüne imza atarken, maçın da skorunu belirledi 2 - 0 
Karşılaşmada rakibiyle girdiği bir pozisyonda sakatlanan Wederson maçı yarıda bırakmak zorunda kaldı. Baldırında ezilme meydana gelen Brezilyalı futbolcunun tedavisine başlandığı, sakatlığının önemli olmadığı bildirildi. Avusturya'daki hazırlık kampını tamamlayan Ankaraspor, bugün akşam yurda geri dönecek. 

Bulak ve Eriş zirveye çıktı 

Türkiye Futbol Antrenörleri Derneği TÜFAD İzmir Şubesi'nin düzenlediği "Yılın antrenörleri ve spora hizmet ödülleri" törenle sahiplerini buldu. Denizlispor'un başarılı hocası Giray Bulak, Süper Lig'de yılın teknik direktörü seçildi. Vestel Manisaspor'u Süper Lig'e çıkaran Levent Eriş de İkinci Lig A Kategorisi'nde yılın antrenörü olarak ödül aldı. Profesyonel liglerde ödül alan diğer antrenörler şöyle Nejat Gürpınar İzmirspor , Atilla Özcan Aliağa Belediye , Cevdet Çapar Vestel Manisa , Ercan Ertemçöz Altay , Cevat Gök Fair play ödülü. 

Gençler takıldı 1-1 

Gençlerbirliği, Belçika Birinci Ligi takımlarından Lierse ile dün oynadığı hazırlık karşılaşmasından 1-1'lik beraberlikle ayrıldı. Başkent ekibi, Fasote'nin 30. dakikadaki golüne engel olamayınca ilk yarıyı 1-0 mağlup tamamladı. Kırmızı - Siyahlılar ikinci yarıda rakibine oranla daha etkili bir futbol ortaya koydu. 82. dakikada Sedat kazanılan penaltıyı gole çevirdi ve maçın skorunu ilan etti. 

Jacek Bak süre istedi 

Gaziantep, Lens'de forma giyen Bak'ın transferini bitirmek için çabalıyor. Teknik Direktör Hadzıbegiç ve yönetici Ali Doğan Fransa'ya giderek, Polonya Milli Takımı kaptanı olan tecrübeli savunmacının menajeri ve kulübü ile masaya oturdu. Milli oyuncunun düşünmek için süre istemesi üzerine Hadzıbegiç ve Ali Doğan, Almanya'daki kampa döndü. Bak'ın vereceği yanıta göre transferin rotası belirlenecek. Bu arada vize verilmediği için Almanya'a gidemeyen Etteyeb'le ilgili sorun çözülemedi. Libyalı yıldızın bugün Almanya'ya uçacağı belirtildi. 

EROL VE BURAK TAMAM 

Çankırı'ya 2 yeni kaleci 
İkinci Lig B Kategorisi 4. Grup takımlarından Çankırı Belediyespor'da yeni sezon hazırlıkları devam ederken, transfer çalışmaları da hızla sürüyor. Mavi - Beyazlılar geçen sezon bekleneni veremeyen kaleciler Şakir ve Kubilay'ın yerine iki yeni file bekçisiyle kadrosunu takviye etti. Ankara Demirspor'dan Erol ve İnegölspor'dan Burak kulüp binasında sözleşme imzaladı. Başkan Celal Kaman 25 yaşındaki Erol ve 23 yaşındaki Burak'a çok güvendiklerini söyledi. Öte yandan Çankırı Belediyespor bugün kamp için Bolu'ya gidecek. 

İÇ TRANSFERDE İMZALAR ATILIYOR 

Zonguldak durmuyor 
Karadeniz ekibi yönetimi iç transferde sözleşmeleri biten futbolcularla nikah tazelemeye devam ediyor. İkinci Lig B Kategorisi'nde yer alan Zonguldakspor'un Başkanı Hüsnü Kavas Serkan Görgeç ve Serkan Özel'le mukavele yenilediklerini açıkladı. Kavas, transfer çalışmalarına devam ettiklerini de bildirdi. Öte yandan lokal amiri ve transfer komitesi üyesi Mustafa Avcı görevinden istifa etti. 

ÜÇER YILLIK ANLAŞTILAR 

Ragıp - Sedat Kayserispor'da 
Kayserispor, Galatasaray'ın gözden çıkardığı Ragıp ve Sedat anlaştı. Sarı - Kırmızılı kulübün başkanı Recep Mamur, iki futbolcuyla üç yıllık sözleşme imzaladıklarını bildirdi, ayrıca teknik heyetin Brezilya'da bazı futbolcularla görüştüğünü söyledi. Bu arada yöneticilerin Gana Milli Takımı'nın stoperi Coleman'ın işini bitirmek için temaslarını sürdürdüğü öğrenildi. 

BUGÜN SÖZLEŞME İMZALAYACAK 

Sinan Kaloğlu Vestel'de 
Süper Lig'in yeni ekibi Vestel Manisaspor, Beşiktaşlı Sinan Kaloğlu'nun işini bitirdi. Siyah - Beyazlı kulüpten yapılan açıklamada, geçen sezon Diyarbakırspor'da kiralık statüsünde forma giyen genç futbolcu ile her konuda anlaşmaya varıldığı, bugün resmi sözleşmeye imza atacağı belirtildi. Bu arada Trabzonspor'la anlaşmasını fesheden Belçikalı D'Haene'nin de Manisa'ya gelerek sözleşme imzalayacağı kaydedildi. 

5 FUTBOLCUYLA SÖZLEŞME YAPILDI 

K.Maraş'ta imza şöleni 
İkinci Lig B Kategorisi 5. Grup'ta mücadele eden Kahramanmaraşspor dış transferde 5 futbolcuyla sözleşme imzaladı. Kahramanmaraş Ticaret Borsası Salonu'nda düzenlenen törende Sinopspor'dan Cüneyt, İstanbul Büyükşehir Belediye'den Orhan, Kütahyaspor'dan Veli, Aliağa Belediye'den Tolga ve Şanlıurfaspor'dan Ender ikişer yıllık sözleşme imzaladı. Başkan Hanefi Mahçiçek şampiyonluğu hedeflediklerini belirterek ekip çalışmasıyla bu amaca ulaşacaklarını iddia etti. Bu arada takımın, 25 Temmuz'da 10 günlük kamp için Adana'nın Pozantı ilçesine gideceği açıklandı. 

BİR GOLCÜ, BİR KALECİ GELDİ 

Yalovaspor'a iki takviye 
İkinci Lig B Kategorisi'nde mücadele eden Yalovaspor kadrosunu bir kaleci ve bir golcü ile güçlendirdi. Aksarayspor'dan kaleci Ömer ve Hatayspor'da forma giyen Mustafa resmi sözleşme imzaladı. Teknik Direktör Cihat Erbil, "Genç ve yetenekli oyuncuları kadromuza katmaya devam ediyoruz. Ömer ve Mustafa takıma güç katacak. Daha önce rakiplerin en iyi oyuncularını alacağımızı söylemiştik. Bu sözümüzü tutuyoruz" ifadesini kullandı. 

PROGRAM BELLİ OLDU 

Nazilli'nin ilk rakibi Akhisar 
Nazilli Belediyespor'da hazırlık maçları serisi başlıyor. İkinci Lig B Kategorisi 2. Grup'ta yer alan Aydın ekibinin Genel Menajeri Cumhur Sezer, "Son yılların en verimli kamp dönemini Gölcük Yaylası'nda geçirdik. Ozan ve Berk'in kadroya katılması ile kadromuz daha da güçlendi. Yeni transferler de yapabiliriz. Hazırlık maçlarıyla gücümüzü ve eksiklerimizi görmek istiyoruz. İlk maçımızı 26 Temmuz'da Aksihar Belediye ile oynayacağız" dedi. 

HASAN ALİ VE TAYLAN ATAĞI 

Aydın'dan çifte harek t 
OSMAN NURİ BOYACI DHA 

Siyah - Beyazlı yönetim, Denizlispor'dan Hasan Ali ve Taylan'a kanca attı. Yeni sezon hazırlıklarını Denizli'deki Cankurtaran Tesisleri'nde sürdüren Aydınspor, Teknik Direktör Giray Bulak'ın kadroda düşünmediği iki oyuncuyu kiralık olarak kadrosuna katmak için düğmeye bastı. Teknik Direktör Zafer Dinçer, orta sahada görev yapan Hasan Ali ve golcü Taylan'ın transferiyle güçleneceklerini söyledi. Dinçer, 10 gün sürecek kamp sonunda 29 kişilik futbolcu kadrosunu 22'ye düşüreceklerini sözlerine ekledi. 



</TEXT>
</DOC>
