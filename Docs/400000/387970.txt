<DOC>
<DOCNO> 387970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko49.html </URL>
<DATE> 2005/10/19/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Tüpraş özelleştirmesi, Rekabet Kurulu'nda ele alınacak... 
</HEADLINE>
<TEXT>

     Rekabet Kurulu, yarın gerçekleştireceği toplantıda, Özelleştirme İdaresi Başkanlığı'nın TÜPRAŞ'a ilişkin yaptığı başvuruyu ele alacak. 
     Rekabet Kurulu, yarın sabah saat 09.00'da Mustafa Parlak başkanlığında toplanacak. Kurul, gündemdeki konuların yanı sıra TÜPRAŞ ile ilgili başvuruyu da değerlendirecek. 
     Bilindiği gibi, TÜPRAŞ'ın yüzde 65.76'lık bölümünün özelleştirilmesi için, geçen yılın Ocak ayında yapılan ihalede en yüksek teklifi, 1 milyar 302 milyon dolar ile Efremov Kautschuk GmbH Tatneft-Zorlu Grubu vermiş ve Özelleştirme Yüksek Kurulu da satışı onaylamıştı. Ancak, ardından yaşanan mahkeme sürecinde Danıştay, TÜPRAŞ'ın satışını iptal etmişti. 
     Daha sonra ÖİB, elindeki TÜPRAŞ hisselerinin yüzde 14.76'lık bölümünü, Borsa Toptan Satışlar Pazarı'nda, yurtdışında yerleşik kurumsal yatırımcılara satmış ve yaklaşık 446 milyon dolar gelir elde etmişti. 
     Bu gelişmelerin ardından TÜPRAŞ'ın yüzde 51'lik bölümünün özelleştirilmesine ilişkin 12 Eylül'de gerçekleştirilen nihai pazarlık görüşmelerinde, Koç-Shell Ortak Girişim Grubu, 4 milyar 140 milyon dolar ile en yüksek teklifi vermişti. 
     
</TEXT>
</DOC>
