<DOC>
<DOCNO> 366087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko40.html </URL>
<DATE> 2005/08/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Termik santrallarda su sıkıntısı yaşanıyor... 
</HEADLINE>
<TEXT>

     Elektrik Üretim A.Ş. EÜAŞ Genel Müdür Vekili Sefer Bütün, mevcut kaynaklardan Afşin-Elbistan A ve B termik santrallarına su almakta güçlük çektiklerini söyledi. 
     Bütün, termik santrallar ve AEL İşletme Müdürlüğü'nde incelemelerde bulundu, A Termik Santralı İşletme Müdürü Raşit İş'ten çalışmalar konusunda brifing aldı. 
     Termik santralların su sorununu çözmek için çalıştıklarını, Battal Köprüsü Projesi'ne ait etüt çalışmalarının sonuçlanmak üzere olduğunu belirten Bütün, şöyle konuştu 
     ''Mevcut kaynaklardan iki santrala su almakta güçlük çekiyoruz. Karakuz Barajı'nı gündeme alacağız. Baca gazı arıtma tesisi ile A Termik Santralı'nın rehabilitasyon projesi en geç 2006 başından itibaren uygulanmaya başlanacak. 
     A santralının rehabilitasyonuyla ilgili yabancı bir firmayla müşavirlik sözleşmesini imzaladık. Ağustos ayı içerisinde işin esasıyla ilgili olarak rapor sunacak. En geç 2006 yılının başında ihaleye çıkmış olacağız. Elektrofiltreler, kazanlar, tribünler ve esas olarak baca gazı arıtma tesisinin de içinde yer alacağı toplu bir çözümle buradaki işleri tamamlayacağız. Maksimum 2 yıl gibi bir sürede rehabilite işlemleri sonuçlanacak.'' Bütün, B santralının kömür sahasının açılmamasının sıkıntıya neden olmaması için gerekli önlemleri aldıklarını, şu anda A santralından B 'ye kömür naklinin sürdüğünü belirtti. 
     4 bin 500 ton saat kapasiteli bir bant hatları olduğunu, bu sene ve gelecek sene kömür sıkıntısı yaşanmayacağını ifade eden Bütün, şunları söyledi 
     ''Ama ileriki senelerde böyle kalırsak sorun olacak. O nedenle bu işin de müşavirlik sözleşmesini yaptık. Kışlaköy ve Çöllolar alternatifi üzerinde çalışıyoruz. Rehabiliteden sonra burada 6 ünite veya 8 ünite çalıştığında bütün sorunların çözülmüş olması gerekir. Hepimiz bu konu üzerine yoğunlaştık. Çünkü buradaki üretim Türkiye açısından büyük önem arz ediyor. 8 ünitede 3 bin mW elektrik üretilecek.'' 
     
     HATTAN KAÇAK OLARAK SU ALINMASI... 
     Bütün, A ve B termik santrallarına soğutma ve katma suyu sağlayan hattın kırılarak buradan su alınmasının çok büyük zarara neden olduğunu da belirterek, şöyle devam etti 
     ''Su hattını kırarak su alan bir çiftçi, belki kendi ihtiyacını karşılıyor ama ülkenin enerji üretimi açısından verdiği zararların haddi hesabı yok. Yarın B santralı 4 ünite çalışınca, A santralından da bir ünite çalıştırılacak olursa susuzluk nedeniyle bunun durması ne anlama geliyor Zararın ne kadar büyük olduğu tarif edilemez. 
     Başka tedbirler almak zorunda kalabiliriz. Biz böyle bir noktada Elbistanlı ile Afşinli ile karşı karşıya kalmak istemiyoruz. Bunun en önemli çözümü olarak Karakuz Barajı'nı görüyoruz. Bu haldeyken su sorunu yaşıyoruz, yarın C ve D üniteleri gündeme gelince su sorununu nasıl çözeceğiz Mevcut su kaynakları ile bunun çözümü yok. Mutlak surette Karakuz Barajı'nın realize edilmesi lazım. Biz DSİ ile bu konuda görüşmeler yapıyoruz. Bu sorun eninde sonunda çözülecektir.'' Bütün, Ceyhan Nehri'nden soğutma ve katma suyu alımı konusunda çok hassas davrandıklarını, bu çalışmaları yaparken ilçe halkını hiçbir zaman karşılarına alma gibi bir niyetlerinin bulunmadığını ifade eden Bütün, sözlerini şöyle sürdürdü 
     ''Bunu daha önce de söylemiştik. Biz, Elbistanlı ile Afşinli ile karşı karşıya gelerek, didişerek çözüm bulma taraftarı değiliz. Mahkeme, Elbistan Belediyesi'nin talebini reddetti, yürütmeyi durdurma kararı verdi. Bu kararı yeni aldım. 
     Ama biz buna rağmen belediyenin sıcak yaklaşımından dolayı Battal Köprüsü'nün altından su alımı konusunda ilerleme sağladık. Etütlerimiz bitmek üzere. Enerji ve Tabii Kaynaklar Bakanımız Hilmi Güler'e de konuyu anlattık. Bir an önce çözün talimatı verdi. Yer ve güzergahı da gezdik. Planlamayı yaptık en kısa zamanda projeyi uygulamaya koyacağız.'' 
     
</TEXT>
</DOC>
