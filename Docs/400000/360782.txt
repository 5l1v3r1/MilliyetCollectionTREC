<DOC>
<DOCNO> 360782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonspo12.html </URL>
<DATE> 2005/07/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Galatasaray, Conceicao’nun bonservisi için 500 bin euro alacak 
</HEADLINE>
<TEXT>

     Sofia ANGELİDİS ATİNA, DHA 

KIRK günlük bir ’maceradan’ sonra Flavio Conceicao’nun Yunan Panatinaikos takımına transferi gerçekleşirken, Panatinaikos’un sahibi Yannis Vardinoyannis, Flavio’ya "Çok uzun zaman seni bekledik ve daha da bekleyecektik. Artık Panatinaikos’un lideri olabilirsin" dedi. Flavio ise "Sizi seçiminiz için haklı kılmaya çalışacağım" diye cevap verdi ve 40 gün süren transfer macerası için, "Benim sorumluluğum yoktu ben de sizin kadar meşakkat çektim" diye konuştu. 
     Galatasaray yetkilileri ve Vardinoyannis arasında bugün yapılacak görüşmelerle 31 yaşındaki Flavio’nun 3 yıllığına Panatinaikos takımına imza atacağı tahmin ediliyor. Elefterotipia gazetesi, Türk basınında çıkan ’Panatinaikos’un Flavio için Galatasaray’a 2 milyon euro vereceği’ yönündeki haberini yalanladı ve ödenecek miktarın 500 bin euro olduğunu yazdı. 
     Flavio Conceicao, Panatinaikos takımı ile yıllık 1.8 milyon euroluk kontrat imzalayacak. Flavio’nun imzadan sonra cuma günü Milano’ya gitmesi bekleniyor. 

     
</TEXT>
</DOC>
