<DOC>
<DOCNO> 365265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/spor/spo02.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklı Barça'da kaldı 
</HEADLINE>
<TEXT>


Fenerbahçe ile yeniden anlaşan Rüştü Reçber, İspanyol gazetelerine yaptığı açıklamada, "Gelecek sezon burada olmak için kendime güvenim devam ediyor" ifadesini kullandı 



Fenerbahçe'de bir yıl daha kiralık oynayacak olan kaleci Rüştü Reçber, gelecek sezon Barcelona formasını giymeyi umduğunu söyledi. 
Rüştü, İspanyol basınında yer alan demecinde "Benim için zor bir karar oldu ama gelecek sezon burada olmak için kendime güvenim devam ediyor" dedi. Teknik Direktör Frank Rijkaard'ın kafasındaki kadroya bir türlü girmeyi başaramayan Türk kaleci, "Barcelona'ya Başkan Laporta'nın desteğini hesaba katarak geldim ama kararı teknik direktörler veriyor" değerlendirmesinde bulundu. 
Kiralık da olsa Fenerbahçe'de oynayacak olmasından dolayı memnun olduğunun altını çizen Rüştü, bunun sebebini "Çünkü doğduğum kulübe dönüyorum" şeklinde açıkladı. 
El Mundo Deportivo gazetesi, "Fenerbahçe'nin soğukkanlı ve aceleci olmayan tavrı, Barcelona'nın gardını yere serdi" derken, dört saatlik bir görüşmenin ardından tarafların anlaştığını yazdı. Bu arada Fenerbahçe'nin, Rüştü'nün bonservisini istediği ancak Barcelona'nın, "Gelecek yıl Valdes'in yedeği yok. Bu yüzden olmaz" yanıtını verdiği belirtildi. 

Appiah çabuk ısındı 

YUSUF DURSUN 

Sarı - Lacivertli ekibin yeni transferi Stephen Appiah, takım arkadaşlarıyla çabuk kaynaştı. Ganalı yıldız dünkü antrenmanda da sempatik tavırlarıyla dikkat çekerken, Alex ile saha içinde uzun süre sohbet etti. Kaptan Ümit Özat da çalışma öncesi, Appiah'a tesisleri gezdirdi, kendisini personelle tanıştırdı. Sakatlıkları süren Anelka ve Luciano takımla birlikte koşu yaptıktan sonra takımdan ayrılarak özel bir çalışmaya tabi tutuldu. Bu arada yarın Olimpiyat Stadı'nda oynanacak Everton maçına fazla ilginin olmadığı öğrenildi. Şu ana kadar sadece 10 bin biletin satıldığı bildirildi. 

Terim'den ziyaret 

YUSUF KOBAL 

Yeni sezon öncesi kulüp ziyaretlerini sürdüren Milli Takımlar Sorumlusu Fatih Terim dün Samandıra Tesisleri'ne gelerek Teknik Direktörü Christoph Daum, futbolcularla sohbet etti. Terim için sabahki çalışmaya çıkmayan ve meslektaşını takım elbise giyerek karşılayan Daum, milli oyuncuları hakkında ayrıntılı bir rapor sundu. Gazetecilerin, "Bugün çok şıksınız" sözleri üzerine Alman hoca, "Bay Terim için" yanıtını verdi. 

Volkan'a terapi 

Teknik Direktör Christoph Daum dünkü antrenman öncesi kaleci Volkan ile yaklaşık yarım saat süren bir görüşme yaptı. Rüştü'nün takımda kalması nedeniyle yine yedek kulübesine dönmek zorunda kalacak olan genç file bekçisine moral aşılamaya çalışan Alman hoca, "Sakın pes etme. Sana çok güveniyorum. Uzun bir maratona çıkacağız. O yüzden hep hazır olmalısın" dedi. 

Serhat'tan sitem var 

Belçika'nın Anderlecht takımında forma giyen Fenerbahçe'nin eski futbolcusu Serhat Akın, Şampiyonlar Ligi ön elemesinde oynanan Neftci Bakü karşılaşmasında yedek soyunmasına tepki verdi. Genç golcü, "Buraya oturmaya gelmedim. Hocanın kararı beni çok şaşırttı. Hazırlık karşılaşmalarında 5 maçta 5 gol attım. Daha ne istiyorlar Ben Anderlecht için Fenerbahçe gibi bir kulübü bıraktım" ifadelerini kullandı. 

Forma savaşı dert açtı 

Fenerbahçe'de geçen sezon yaşanan rekabet, Servet'in futbol hayatını tehlikeye attı. Sakatlandığı Gençlerbirliği lig maçından sonra, istikrarını korumak, formasını kaptırmamak için "bir şeyim yok" diyen tecrübeli oyuncu, ağırlaşan sakatlığı nedeniyle zor günler geçiriyor. Almanya'da iğne tedavisi olan Servet'in sahalara dönmesi en az üç ayı bulacak. Doktorlar, Servet için, "Sakat sakat oynamış, kendini çok zorlamış" raporu verdiler. 


</TEXT>
</DOC>
