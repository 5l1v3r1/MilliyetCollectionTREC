<DOC>
<DOCNO> 396126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo41.html </URL>
<DATE> 2005/11/18/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Yıldırım Demirören istifa etti 
</HEADLINE>
<TEXT>

     Beşiktaş Kulübü Başkanı Yıldırım Demirören, başkanlığı bırakacağını açıkladı. 
     Yıldırım Demirören, Antalya'da, Habertürk TV Şeref Tribünü programı yapımcısı Tuğrul Yenidoğan'a verdiği özel röportajda, kulüp başkanlığını bırakmaya karar verdiğini söyledi. 
     Yönetim kuruluyla oturup, arkadaşlarıyla da düşüneceğini belirten Demirören, şöyle konuştu 
     ''Ben babam vasıtasıyla bu camianın içinde büyüdüm. 4 sene aktif yöneticilik yaptım. Çocukluk hayalim başkanlıktı. İstifa ettim, işime döndüm. Serdar Bilgili istifa ettiği gün, ailemle tatildeydim. İlk gün, 'Hiçbir zaman başkanlığa aday olmam. Serdar başkan bıraktıktan sonra ancak aday olurum' dedim. Başkanlığa gelirken, bütün çalışmamı bir ay içinde yaptım. Öncesinde asla başkanlığı düşünmedim. Camia takdir etti, seçildik.'' 
     
     ''KAVGADAN RANT KAZANIYORLAR'' 

     Camianın, kavgadan rant kazanacak hale geldiğini anlatan Demirören, ''Fikret Orman gibi bir dostumla beni koparttılar. Benim dostum, biz beraber büyüdük. Etraf rant sağlamak için bizi koparttı. Düşünün, şu an hala da Beşiktaş kaybediyor. Beşiktaş her geçen gün kaybediyor. Camia küçülüyor'' diye konuştu. 
     Fulya projesini kesip engellemeye çalıştıklarını ifade eden Demirören, şunları söyledi 
     ''Bankaları arıyorlar, 'kredi vermeyin Beşiktaş'a' diyorlar. Çünkü Beşiktaş yönetimi gitsin, menfaatlerine göre başka yönetim gelsin. Bir şeyin farkında değiller. Yönetimler gider de zarar gören Beşiktaş olur. Ben Demirören ailesinin ferdiyim, bir işadamıyım. Şu an babamı bu işe karıştırıyorlar. 'İnsan 40 sene zengin 40 sene fakir yaşar' diye... Niye biliyor musunuz, insan 40 sene babasının ismiyle, 40 sene onun parasıyla yaşıyor. Yapılan şey koltuk hırsıdır. Bu nasıl iştir 
     Ben bu kulüpten bir şey beklemiyorum. Bugün babamı sokan, yarın karımı sokar, çocuklarımı sokar. Özel hayatıma karışırlar. Bu ne biçim hırstır. Ben Beşiktaş için mücadele etmeye çalışıyorum. Onlar rant için mücadele ediyorlar. İçeriden, bu işten menfaat bekleyenler yapıyor. 
     Kavgadan rant çıkaranlar var. Karşı taraftan değil, benim yönetimimden de aynı rantı çıkarmaya çalışanlar var.'' 
     
     ''BEŞİKTAŞ'IN İÇİNİN TEMİZLENMESİ LAZIM'' 

     Demirören, Beşiktaş'ın içinin temizlenmesi gerektiğini belirterek, ''Yapamıyorsun. Sessiz çoğunluk nerede Bunu onların yapması lazım, onlar da ortada yok. Tek başınasın'' dedi. 
     Yıldırım Demirören, konuşmasına şöyle devam etti 
     ''Yönetim Kurulu ile beraber mücadele ediyorsun. Biz 14 kişi nereye kadar mücadele edeceğiz. Biz kendi içimizde kavga ediyoruz, rakiplerimiz aldı başını gidiyor. Bizim onlarla mücadele etmemiz lazım. Sonra her şey futbol değil ki. İki ay önce Türkiye'nin en iyi başkanı bizdik. 
     'Git' derken bile hakarete varan eleştiriler yapılıyor. İğneyi kendimize, çuvaldızı başkasına batıralım.'' 
     
     ''İSTİFA KARARIMDAN HİÇ KİMSENİN HABERİ YOK'' 

     Beşiktaş Kulübü Başkanı Yıldırım Demirören, istifa kararından ailesi dahil hiç kimsenin haberi olmadığını belirterek, röportajının son bölümünde şu ifadeleri kullandı 
     ''Bir hafta Antalya'da kafamı dinleyip, sonra yönetim kurulu ve arkadaşlarımla konuşacağım. Bırakma kararımı bir iki yönetici arkadaşım ve siz biliyorsunuz. 
     Üzgünüm. Bu camiaya yazık oluyor. Haftaya Sivas maçından sonra yönetim kurulu yapacağız. Normalde pazartesi yönetim kurulu var, ama iptal edeceğim. 
     Biz bu göreve Beşiktaş aşkıyla geldik. Şimdi bu aşka ne oldu Nereden geldi bu hırs Nereden geldi bu kavgalardan rant sağlamak Beşiktaş'ın içi karmakarışık. 
     Biz Beşiktaş'ın içinde, Beşiktaş'ın kötülüğünü tartışan Beşiktaşlıları tartışalım, bunlara gelmeliyiz. Beşiktaş'ın en hassas noktası olan Divan Kurulu'ndaki konuşmaları bile marifetmiş gibi yazıyorlar. Biz ne yapıyoruz Ne yapmaya çalışıyoruz 
     İstifa kararımdan hiç kimsenin haberi yok. Karım, çocuklarım dahil kimseyle konuşmadım.'' 
     
</TEXT>
</DOC>
