<DOC>
<DOCNO> 357852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonspo07.html </URL>
<DATE> 2005/07/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İstiklal Marşı söylenirken yürüyünce transferi zora girdi 
</HEADLINE>
<TEXT>

     Spor teşkilatının milli takımda güreşmesi için öneri götürdüğü Olimpiyat Şampiyonu Mısırlı güreşçi İbrahim Karam'ın Türkiye'ye transferi, sporcunun İstiklal Marşı sırasında yürümesi nedeniyle sıkıntıya girdi. 
     İbrahim Karam'ın, oyunlarda Aydın Polatçı'nın Mısırlı rakibini yenerek altın madalya aldığı karşılaşma sonrası yapılan seremonide Türk Milli Marşı çalınırken yürüyüp gitmesi, Gençlik ve Spor Gnel Müdürü Mehmet Atalay ve Türk kafilesi tarafından üzüntüyle karşılandı. 
     Mehmet Atalay, İbrahim Karam'ın transferinin yeniden gözden geçirileceğini belirterek, şunları söyledi 
     ''Aydın Polatçı'nın Mısırlı rakibiyle yaptığı maç sonrasında İstiklal Marşı çalınırken İbrahim Karam, hiç aldırış etmeden yürümeye başladı. O marşın Türk Milli Marşı olmasını bilmemesinin hiçbir gerekçesi yok. Çünkü Polatçı Mısırlı ile oynadı, Mısırlı da kürsüde 2. olarak yer aldı. Bizim için değerlerimiz çok önemlidir. Bayrağımıza ve marşımıza her zaman saygı bekleriz. Hele hele bunu milli takımımızda forma giydirmeyi düşündüğümüz bir sporcudan daha çok bekleriz. Bu nedenle İbrahim Karam'ın Türkiye'ye transferini bir kez daha gözden geçireceğiz.'' 

     
</TEXT>
</DOC>
