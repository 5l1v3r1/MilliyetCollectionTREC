<DOC>
<DOCNO> 367456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonyas04.html </URL>
<DATE> 2005/08/05/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
Ünlü rock müzik topluluğu Manowar İstanbul'da... 
</HEADLINE>
<TEXT>

     Ünlü rock müzik topluluğu Manowar, konser vermek üzere Türkiye’ye geldi. 
     İstiklal Caddesi’ndeki Mephisto Cafe’de düzenlenen basın toplantısında konuşan grubun solisti Eric Adams, Türk hayranlarına bir mesajı olup olmadığına yönelik soru üzerine, 15 saatlik bir uçuşun ardından burada bulunduğunu belirterek, "2 saatlik uykuyla buradayım, ama adrenalinle doluyum. Burada çok hayranımız olduğunu biliyorum. 
     Türk hayranlarımızla ilgili çok heyecan duyuyoruz" dedi. 
     Dünyanın pek çok ülkesinde verdikleri konserlerde Türk hayranlarının kendilerini yalnız bırakmadığını ifade eden Adams, sürekli "Niye Türkiye’ye gelmiyorsunuz " sorusuyla karşılaştıklarını dile getirdi. 
     Bir gazetecinin, daha önce dağılan grubun tekrar bir araya geldiğini hatırlatarak, "Bunun formülü nedir " diye sorması üzerine Adams, bir grup olmanın evliliğe benzediğini, dolayısıyla evlilikler gibi zaman zaman kavgalar, anlaşmazlıklar yaşandığını söyledi. 
     Grubun davulcusu Scott Columbus da aynı soruya "Dünyada en iyi hayranlara sahip olduğumuz için bir arada kalmak ve müzik yapmak çok kolay oluyor" karşılığını verdi. 
     Eric Adams, bir gazetecinin, bir şarkılarında Truva efsanesini anlattıklarını belirterek, Türkiye’de bulunan Truva kalıntılarını ziyaret etmek isteyip istemediklerini sorması üzerine, yanlarındaki çevirmenlerinin kendilerini bazı yerlere götüreceğini söyledi. Adams, çevirmenine dönerek, espriyle "Truva’ya da gideceğiz değil mi " diye sordu. 
     Adams, konser verecekleri Yedikule Zindanları’nın da tarihi bir yer olduğunu duyduğunu ve burada konser vermenin heyecan verici olacağını söyledi. 
     "Manowar’ın ırkçı yaklaşımları olduğunu duymuştuk. Bu doğru mu " şeklindeki soruya da Adams, "Böyle yorumlardan haberimiz bile yok" yanıtını verdi. 
     Adams, "Irak savaşıyla ilgili ne düşünüyorsunuz " sorusunu ise "Biz politik bir grup değiliz. Sadece şarkı söylüyoruz. Ülkelerin neler yaptığı, politikaları bizi hiç ilgilendirmiyor. Bizim için önemli olan eğlenmek ve eğlendirmek" diye yanıtladı. 
     Manowar grubu, "Rock The Nations Open Air Festival" kapsamında 6 Ağustos Cumartesi akşamı Yedikule Zindanları’nda sahne alacak. 
     
</TEXT>
</DOC>
