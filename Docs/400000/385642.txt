<DOC>
<DOCNO> 385642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/guncel/gun01.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, kümes hayvanı ithalini yasakladı 
</HEADLINE>
<TEXT>


Avrupa Birliği Komisyonu, Türkiye'den canlı kanatlı hayvan ve kuş tüyü ithalatını yasakladı. Komisyon, Türkiye'den gelecek numuneler İngiltere'de incelendikten sonra net bilgiye ulaşacağını vurguladı 

GÜVEN ÖZALP Brüksel 

Avrupa Birliği Komisyonu, Türkiye'den canlı kanatlı hayvan ve kuş tüyü ithalatını yasakladı. Türkiye'de yapılan kuş gribi testlerinin "pozitif" çıkması kararda etkili oldu. Sorunun giderilmesi için uzman ekip göndermeyi teklif eden AB, kararın hastalık belirtileri ortadan kalkıncaya kadar yürürlükte kalacağını bildirdi. Brüksel, test sonuçları negatif çıktığı için Romanya'ya karşı önlem almayı şimdilik gerekli görmedi. 

Karar 'acil' nitelikli 
AB Komisyonu'nun açıklamasında, Türkiye'den gelecek numuneler İngiltere'deki bir merkezde incelendikten sonra virüsün niteliği hakkında net bir bilgiye ulaşılacağı vurgulandı. 
Komisyonun sağlık ve tüketicinin korunmasından sorumlu üyesi Markos Kyprianou'nun sözcüsü Philip Tod, "Türkiye'deki virüsün hastalığa neden olma düzeyinin yüksek mi, düşük mü olduğu anlaşılacak. 2 gün içinde net bir cevap alınacak" dedi. Tod, virüsün yüksek dereceye sahip olmasının insanlara bulaşma riskini artırdığına dikkat çekti. 
"Acil" nitelikli karar kapsamında, konunun uzmanı birimlerce yapılacak değerlendirmelerden olumlu sonuç çıkana kadar önlemler yürürlükte kalacak. Komisyonun aldığı önlemler canlı kanatlı hayvan ve kuş tüyünü kapsıyor. Yüksek ısıda işlenmiş ürünlere yönelik bir önlem ise öngörülmedi. AB yetkilileri, değerlendirmeler sonucu önlemlerin kapsamının genişletilebileceğini ya da daraltılabileceğini belirtiyorlar. AB, Türkiye'ye uzman ekip gönderme teklifinde de bulundu. 
Tod, komisyonun üye ülkelerden virüse karşı ilaçların stoklanmasını ve grip aşısının üretiminin artırılmasını talep ettiğini açıkladı. 
AB, kuş gribi şüphesi yaşanan Romanya'ya ilişkin şimdilik herhangi bir önlem alınmadığını duyurdu. Buna gerekçe olarak ise hastalıklı hayvanlar üzerinde yapılan testlerin negatif sonuç vermesi gösterildi. 

Avrupa'da panik var 

DIŞ HABERLER SERVİSİ 
TÜRKİYE ve Romanya'dan gelen kuş gribi haberleri, Avrupa ülkelerinde paniğe neden oldu. Polonya ve Yunanistan'ın ardından, Makedonya, Sırbistan Karadağ, Kosova, Bosna-Hersek, Bulgaristan, Hırvatistan, Arnavutluk, Ukrayna ve İsviçre de Türkiye ile Romanya'dan kümes hayvanı ithalatını yasakladı. Bulgaristan Sağlık Bakanlığı ve Ulusal Veterinerlik Servisi, muhtemel bir salgına karşı alınması gerekli tedbirleri içeren 80 sayfalık rapor hazırladı. Fransız hükümeti, Ulusal Besin Sağlığı Güvenliği Ajansı'ndan Türkiye'deki kuş gribi vakalarına ilişkin rapor istedi. Almanya da Türkiye ve Romanya'dan, ellerindeki bilgileri AB'ye vermesini istedi. Dünya Sağlık Örgütü'yle temas halinde olduklarını söyleyen KKTC Sağlık ve Sosyal Yardım Bakanı Eşref Vaiz, halkı paniğe kapılmamaya çağırdı. "Muhtemel bir kuş sürüsünün KKTC'de konaklama ve yerel kanatlılara virüs bulaştırma ihtimaline karşı önlem alındığını" ifade eden Vaiz, henüz böyle bir vakaya rastlanmadığını bildirdi.Sibirya bölgesinde 460 bin kümes hayvanının kuş gribi nedeniyle itlaf edileceği bildirildi. 

Akdağ, Tamiflu ilacı için Roche'la görüştü 

YILDIZ YAZICIOĞLU Ankara 
TARIM ile Sağlık bakanlıkları, kuş gribinin insanlar için "henüz" risk oluşturmadığını bildirdi. Manyas'taki kümes hayvanlarıyla teması olan sadece 7 kişi tespit edildiğini söyleyen Sağlık Bakanlığı Temel Sağlık Hizmetleri Genel Müdürü Turan Buzgan, "Antiviral tablet tarzı ilaç uygulanan bu kişilerde kuş gribi görülmedi" dedi. Kuş gribine karşı aşı bulunmadığını kaydeden Buzgan, virüs bulaşması durumunda sadece ilk 48 saatte Tamiflu adlı antiviral ilaçla koruyucu tedavi sağlanabildiğini ifade etti. Buzgan şöyle konuştu "Yurt genelindeki eczanelerde 50 bin kutu mevcut. Sağlık Bakanı Akdağ, Roche'la iyi niyet görüşmesi yaptı. İlaç temininde sıkıntı olmayacak." 

Virüs, ilk kez 1999'da İtalya'da görüldü 

AB, virüse rastalanan ülkelerden canlı kanatlı hayvan ve kuş tüyü ithalatını yasaklıyor. Karar, ısıyla işlenen kümes hayvanı etlerini içermiyor. Avrupa, şu an Türkiye'nin yanı sıra, Kamboçya, Çin, Endonezya, Laos, Malezya, Kuzey Kore, Pakistan, Tayland, Vietnam, Rusya ve Kazakistan'a ithalat yasağı uyguluyor. 
Virüs AB'de görüldüğünde sorunlu bölgedeki kanatlı hayvanlar öldürülüyor. Çiftliklerdeki aletler virüsten arındırılıyor. 10 kilometre çapında karantina uygulanıyor. Avrupa'da ilk kez 1999 - 2000'de İtalya'da, 2003'te ise Hollanda'da görüldü. Aynı yıl Belçika ve Almanya'da da bazı örneklere rastlandı. Hollanda'da 30 milyon kanatlı hayvan öldürüldü. Hastalık, Hollanda'ya 150 milyon euroya mal oldu. 

'Kuşlar virüsü göç yoluyla taşıyor' 

ANKARA Milliyet 
Tarım ve Köyişleri Bakanlığı'nı Manyas'ta kuş gribi riski konusunda 8 ay önce uyaran AKP Balıkesir Milletvekili Dr. Turhan Çömez, hastalığın yayılma ihtimali bulunduğunu belirterek, "Böyle bir tehdit Türkiye'nin her bölgesi için var" dedi. TBMM Genel Kurulu'nda 16 Şubat'ta uyarıda bulunmasına neden olan etkenin "kuşların göç yolları olduğunu" vurgulayan Çömez, bölgenin özelliğini şöyle anlattı "Yılın belli dönemlerinde doğudan ve batıdan gelen iki ayrı kuş grubu Manyas civarında konaklar. Oradan Asya kıtasına hareket eder. Dolayısıyla kuşların virüsleri taşıma ihtimali yüksekti." 


</TEXT>
</DOC>
