<DOC>
<DOCNO> 389940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur44.html </URL>
<DATE> 2005/10/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Psikiyatr Özcan Malatya'daki çocuklar acilen tedavi altına alınmalı 
</HEADLINE>
<TEXT>

     İnönü Üniversitesi Turgut Özal Tıp Merkezi Psikiyatri Bölümü'nde görevli Çocuk Psikiyatrı Doktor Özlem Özel Özcan, Malatya Çocuk Yuvası'nda şiddete maruz kalan çocukların acilen psikolojik tedavi altına alınması gerektiğini söyledi. 
     Özcan, AA muhabirine yaptığı açıklamada, yuvada uygulanan şiddet ve işkencenin uzun bir süredir yapıldığı yönünde izlenimler edinildiğini belirterek, çocukların şu anda ciddi bir psikolojik travma yaşadıklarını ifade etti. 
     Bu nedenle en kısa zamanda ve en hızlı biçimde çocuklara yönelik uygun bir ortamın sağlanarak psikolojik desteğin sağlanması gerektiğini ifade eden Özcan, bu travmanın bir an önce durdurulmasının önemli olduğunu vurguladı. 
     
     ŞİDDET ŞİDDETİ DOĞURUYOR 
     Özcan, özellikle 0-6 yaş grubunun kişisel gelişim açısından çok önemli bir devre olduğunu, bu dönemde şiddetle karşılaşan çocukların, erişkinlik döneminde şiddet uygulayıcısı bireyler haline geldiğini ifade etti. 
     Çocuklara verilecek psikolojik desteğin önem taşıdığını kaydeden Özcan, şunları kaydetti 
     ''0-6 yaş grubu, biyolojik ve ruhsal yapının temellerinin atıldığı bir dönemdir. Beynin en hızlı geliştiği, olgunlaştığı bu dönemde yaşanan travmaların yıkımı daha ağır olmaktadır. Bunun için bu tür kurumlarda çalışan ve çocukların bakımlarıyla uğraşan kişilerin, çocuk gelişimi konusunda çok duyarlı, çok hassas olmaları şart. Öncelikle burada çalışan kişilerin ruh sağlıklarının yerinde olması lazım. Oysa Türkiye'de çocuk esirgeme kurumları personel açısından, sayı ve nitelik olarak çok yetersiz. Eğitimsizlik de eklenince, bu atmosfer çalışanların öfkelenmesine, psikolojik dengelerinin bozulmasına neden olabiliyor. 
     
</TEXT>
</DOC>
