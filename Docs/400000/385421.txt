<DOC>
<DOCNO> 385421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun12.html </URL>
<DATE> 2005/10/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ölü sayısı 40 bini bulabilir... 'Bir nesil kaybedildi' 
</HEADLINE>
<TEXT>

     Güney Asya'yı vuran 7,6 büyüklüğündeki depremin bilançosu giderek ağırlaşıyor, ölü sayısının 30 ila 40 bin arasında olduğu haberleri geliyor. Pakistan Ordu Sözcüsü, depremde, "Bir neslin kaybedildiğini" söyledi. 
     AFP'ye açıklama yapan Sultan, depremde birçok okulun yıkıldığını ve binlerce çocuğun hayatını kaybettiğini vurgulayarak, "Bütün bir nesil kaybedildi. Kurbanların çoğu okullu çocuk" ifadesini kullandı. 
     Sultan, Muzafferabad'da zarar görmeye ev, depremden etkilenmeyen aile bulunmadığını, kentin yüzde 70'inin yıkıldığını belirtti. 
     
     İyi haberler... 4 yaşındaki kız, 48 saat sonra kurtarıldı 

     Balakot kentinde, bir okulun yıkıntılarında yapılan arama-kurtarma çalışması sonucu 4 yaşında bir kız çocuğu depremden 48 saat sonra kurtarıldı. 
     Bu arada, yine Balakot'taki okul yıkıntısından 6 yaşındaki bir çocuğun sağ kurtarıldığı bildirildi. 
     Yüzlerce kurtarma görevlisi ve halkın çabaları sonucunda, kurtarılan çocuğun şokta ve kendinden geçmiş durumda olduğu belirtildi. 
     Yöre sakinleri, okulun enkazı altında yaklaşık 400 öğrenci bulunduğunu ve enkazdan çocuk sesleri duyduklarını belirttiler. 
     
     Can kaybı 40 bini bulabilir 

     Güney Asya'da meydana gelen 7,6 büyüklüğündeki depremin vurduğu Pakistan'da ölü sayısının 30 ila 40 bin arasında olduğu bildirildi. 
     İslamabad'daki Unicef sözcüsü, ''Hükümet, depremde 30 ila 40 bin arasında ölü olduğunu söyledi'' dedi. 
     Adını açıklamak istemeyen üst düzey bir Pakistanlı yetkili de, ''Pakistan'da 30 ila 40 bin arasında ölü var, yaralı sayısıysa 60 binin üzerinde'' şeklinde konuştu. 
     
     ABD'den 50 milyon dolar yardım 

     Bu arada, Beyaz Saray Sözcüsü Scott McClellan, ABD'nin Pakistan'a 50 milyon dolarlık bir başlangıç yardımı yapma kararı aldığını belirtti. 
     McClellan, bu yardım fonunun Pakistan Devlet Başkanı Pervez Müşerref ve hükümetin, talepleri üzerine ayrıldığını belirtti. 
     Depremin vurduğu ülkelerden Hindistan'ın Cammu Keşmir eyaletinde de ölenlerin sayısının 656'ya, yaralı sayısınınsa 990'a ulaştığı bildirildi. 
     
     Yağma başladı 

     Öte yandan, Pakistan'ın Muzafferabad kentinde yağmalama olaylarının arttığı, yağmacılarla dükkan sahipleri arasında arbede yaşandığı bildirildi. 
     Depremin aç ve susuz bıraktığı felaketzedelerin de yağmalama olaylarına karıştıkları belirtildi. Yağmacılarla dükkan sahipleri arasında taşlı sopalı kavgalar çıktığı, bölgede düzeni sağlayacak polise rastlanmadığı kaydedildi. 
     BM, depremin ardından 2.5 milyon kişinin sığınacak yere ihtiyaç duyduğunu açıkladı. Toprak kaymaları sonucunda birçok yolun kapandığı ve depremde zarar gören bölgelere yardım gönderilmesinde zorluk çekildiği belirtiliyor. 
     

     
</TEXT>
</DOC>
