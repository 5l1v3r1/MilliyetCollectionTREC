<DOC>
<DOCNO> 399341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo07.html </URL>
<DATE> 2005/11/30/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Beşiktaş'a Fulya garantisi Baykal’dan 
</HEADLINE>
<TEXT>

     Yıldırım Demirören’in, 'Beşiktaş Belediyesi’nin tüm engellemelerine rağmen yapacağız' dediği Fulya Projesi’ne Deniz Baykal el koydu. 
     
     Genel başkan devrede 
     CHP’li Belediye Başkanı İsmail Ünal, daha önce yaptığı açıklamada, projede bazı değişiklik yapılır yapılmaz, harçların da yatırılmasının ardından derhal gerekli izinlerin verileceğini söylemesine karşın Demirören, benzer açıklamalarını sürdürünce devreye CHP Genel Başkanı Deniz Baykal girdi. 
     
     Bizzat ilgileneceğim’ 
     Baykal, Ankara’da kendisini ziyaret eden ve şikayetini dile getiren Demirören’e, Kasıtlı bir engellemeye kesinlikle izin vermeyeceğim. Zaten Ünal’ın da böyle bir tutum içinde olması söz konusu değil. Ünal ile bu konuyu bizzat görüşüp sorun varsa çözmesi için temaslarım olacak. Merak etmeyin'' dedi. Başkentte kulüp işleri için randevuları bulunan ve İstanbul’a bu akşam dönecek olan Demirören’in, yarınki Zenit maçını statta seyredeceği belirtildi. 
     
</TEXT>
</DOC>
