<DOC>
<DOCNO> 378135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo27.html </URL>
<DATE> 2005/09/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
12 Dev Adam, gözünü zirveye dikti... 
</HEADLINE>
<TEXT>

     Sırbistan-Karadağ'da 16-25 Eylül tarihleri arasında gerçekleştirilecek 34. Avrupa Erkekler Basketbol Şampiyonası'na hazırlanan A Milli Takım'da oyuncular iddialı konuştu. 
     Basketbol Federasyonu'nun resmi internet sitesinde yapılan açıklamalarda kaptan İbrahim Kutluay, iyi bir hazırlık dönemi geçirdiklerine dikkat çekerek, ''Hazırlık maçlarında iyi oynadığımızı düşünüyorum. Bu tür maçlarda sonuçtan çok takım içindeki uyuma bakılması lazım. Biz de çok iyi bir takım olduğumuzu Efes Pilsen İstanbul World Cup 4'teki maçlarda gösterdik. Kendimize olan güvenimiz tam. Şampiyonaya hazır durumdayız'' dedi. 
     Kutluay, Avrupa Şampiyonası'ndaki ilk rakip olan Litvanya ile çok önemli bir maç oynanacağını da vurgulayarak, ''Hem ilk maç olması itibariyle, hem de grup birinciliği hedefimiz itibariyle Litvanya maçı çok önemli ve biz bu maçı kazanacak güçteyiz. Grubu birinci bitirmemizin bize büyük avantaj sağlayacağını düşünüyorum'' diye konuştu. 
     
     SERKAN ''HEDEFİMİZ İLK 5 VE TABİİ Kİ MADALYA'' 
     Son dönemde yakaladığı performansla göz dolduran Serkan Erdoğan ise bütün güçleri ve konsantrasyonlarıyla Avrupa Şampiyonası'na başlayacaklarını dile getirerek, şunları kaydetti 
     ''Hedefimiz ilk 5 ve tabii ki madalya. Bunun dışındaki olasılıkları başarısızlık olarak kabul ediyoruz. İlk maçlar her zaman çok önemlidir. İlk maçta Litvanya ile karşılaşacağız ve ben eksik kadroyla şampiyonaya gelecek olan Litvanya'yı yeneceğimizi düşünüyorum.'' 
     
     ENDER ''HERKESİ YENECEK GÜÇTEYİZ'' 
     A Milli Takım'ın genç yıldızlarından Ender Arslan da yapılan hazırlık maçlarında gösterilen performansın olumlu olduğuna değinerek, ''Özellikle Efes Pilsen İstanbul World Cup 4'teki oyunumuz ve müdafaamız çok başarılıydı. Fransa'daki mücadelelerde ise bekleneni veremedik fakat takım olarak çok yorgunduk. Şimdi önemli olan Avrupa Şampiyonası'ndaki maçlar. Biz takım olarak herkesi yenecek güce sahibiz.'' 
     
     KAYA ''İLK MAÇ ÖNEMLİ'' 
     Milli oyuncu Kaya Peker, Avrupa Şampiyonası'nda Litvanya ile yapılacak ilk maçın önemine değinerek, ''Turnuvadaki ilk maçımız çok önemli ve iyi başlamamız lazım. Bu tür turnuvalarda maçlar her sonuca açık olabiliyor. Bundan dolayı şansa da ihtiyacımız var. Gruptan ilk sırada çıkmayı başarırsak, bana göre ilk hedefimiz olan Dünya Şampiyonası'na gitmek için ve madalya için büyük avantajımız olur'' diye konuştu. 
     
</TEXT>
</DOC>
