<DOC>
<DOCNO> 389298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sontur05.html </URL>
<DATE> 2005/10/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yolcu otobüsünde film gibi soygun 
</HEADLINE>
<TEXT>

     Erzincan’ın Sakaltutan mevkiinde, bir yolcu otobüsü silahlı 3 kişi tarafından soyuldu. Soyguncuların, otobüsün gizli bölümüne 470 bin doları alarak kaçtıkları öğrenildi. 
     AA muhabirinin edindiği bilgiye göre, Iğdır’dan İstanbul’a gitmekte olan 34 FDY 33 plakalı Iğdır Hat Turizm’e ait yolcu otobüsü, Erzincan’ın Sakaltutan mevkiinde bir otomobil tarafından durduruldu. 
     Otobüsteki yolculardan M.B, otomobilden inerek otobüse gelen silahlı 3 kişiden zabıta giysili üniformalı bir kişinin, sürücülerden birini alarak, otobüsün gizli bölümüne yerleştirilmiş, içerisinde döviz olduğu sonradan öğrenilen paketleri alıp, geldikleri otomobille Erzincan’a doğru hareket ettiklerini bildirdi. 
     M.B, daha sonra kendi otobüslerinin de yön değiştirerek 34 VA 965 plakalı bu otomobilin peşine düştüklerini, Erzincan’a 15 kilometre kala otomobili durdurabildiklerini söyledi. 
     Otomobilin durdurulması sırasında silah sesi duyduklarını ANLATAN M.B, soyguncuların yanlarına aldıkları sürücüyü otomobilden indirerek, tekrar kaçtıklarını belirtti. 
     Otobüs daha sonra yolcularla birlikte Erzincan Jandarma Alay Komutanlığı’na getirildi. 
     Bu arada, soyguncuların kullandıkları otomobili, Erzincan-Sivas yolunda terkederek kaçtıkları kaydedildi. 
     
</TEXT>
</DOC>
