<DOC>
<DOCNO> 397723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur18.html </URL>
<DATE> 2005/11/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Korfmann’ın Almanya'daki mezarının yönü Troia'yı gösteriyor 
</HEADLINE>
<TEXT>

     Yaşamının 18 yılını Troia’yı araştırmaya adayan, 3 ay önce hayatını kaybeden Arkeolog Prof. Dr. Manfred Osman Korfmann’ın Troia aşkı mezarına yansıdı. Korfmann’ın Almanya’daki mezarının yönü, vasiyeti üzerine Troia’yı gösteriyor. 
     Troia Antik Kenti’nde uzun yıllar Korfmann’ın asistanlığını yürüten arkeolog Rüstem Aslan, AA muhabirine yaptığı açıklamada, Korfmann’ın hastalığının son günlerinde bile Troia sevgisiyle yaşadığını, rahatsızlığı nedeniyle Çanakkale’ye gelememekten büyük üzüntü duyduğunu, ancak her gün telefon ederek, kazıyla ilgili bilgi aldığını söyledi. 
     Korfmann’ın Troia hasretiyle vefat ettiğini, mezarının yönünü kendisinin seçip ölmeden önce ailesine söylediğini belirten Aslan, şöyle konuştu 
     "Korfmann, tam anlamıyla bir Troia sevdalısıydı. Hastalığı nedeniyle bu yılki kazılara katılamamıştı. Vefatı hepimiz için çok ani oldu. Ama o Troia sevgisini içinde her zaman yaşattığından mezarını da Troia yönünde hazırlattı. Yaşadığı kentin mezarlığına gömülen Korfmann’ı fark etmemek mümkün değil. Çünkü onun mezarı, diğer mezarlardan farklı bir yönü, yani Troia’yı gösteriyor. Korfmann, Troia’ya hasret kalarak, vefat ettiği için sonsuza dek yolu bu yöne bakacak." 
     
</TEXT>
</DOC>
