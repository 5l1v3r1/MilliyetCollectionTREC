<DOC>
<DOCNO> 386613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun25.html </URL>
<DATE> 2005/10/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İtalya ve Belçika'dan Türkiye'ye gideceklere 'kuş gribi' uyarısı... 
</HEADLINE>
<TEXT>

     İtalya Dışişleri Bakanlığı Kriz Ünitesi, Türkiye'ye gidecek İtalyan turistleri kuş gribi konusunda uyarmaya başladı. 
     Bakanlığın Kriz Ünitesi'yle birlikte hazırlanan ve yurtdışına gidecek İtalyan turistlerin en önemli bilgi kaynağı konumundaki "www.viaggiaresicuri.mae.aci.it" adresli internet sayfası aracılığıyla kuş gribi konusunda uyarı yapıldı. 
     Uyarıda, "Türkiye'de kuş ve kümes hayvanlarının et ve yumurtalarının yenilmesi konusunda ihtiyatlı davranılması, virüslü bölgelerde ölü veya diri durumdaki kümes hayvanları ve kuşlarla temasta bulunulmaması tavsiye olunur" denildi. 
     İtalyan turistlere bu uyarının yapıldığı sayfada, Türkiye'deki kuş gribi vakası ise şöyle özetlendi 
     "Ölen kümes hayvanlarından alınan örneklerin tahlil sonuçları, H5N1 diye bilinen kuş gribi virüsünün mevcudiyetini doğrulamıştır. Vakaya, Türkiye'nin kuzeybatısındaki Manyas'ta rastlanmıştır. Yerel sağlık birimleri, salgının özellikle kümes hayvanlarını yetiştirme çiftliklerini yayılmasını önlemek amacıyla gerekli önlemleri almaktadırlar." "Türkiye, deprem tehlikesinin güçlü olduğu bir ülkedir" ibaresine de yer verilen sitede, 2004 ve 2005 yılı içinde Kuşadası, Çeşme ve Antalya gibi turistik merkezlerin terör eylemlerine tanık olduğundan söz edilirken, "Türk yetkililer, özellikle turistleri koruma amacıyla güvenlik önlemlerini artırmış durumdadırlar ve ülkenin doğusunda ve güneydoğusundaki bölgelerde denetimlerini sürdürmektedirler" denildi. 
     
     BELÇİKA 

     Belçika Dışişleri Bakanlığı, Türkiye ve Romanya'ya gidecek turistlere, kanatlı kümes hayvanlarından ''uzak durmaları'' tavsiyesinde bulundu. 
     Bakanlık, yurtdışına gidecek Belçikalılara yönelik olarak yayımladığı tavsiye belgeleri arasına bugün öğleden sonra sokacağı açıklamada, ''hiçbir negatif görüş ve öneri bulunmadığını'', ''hiçbir mekan kısıtlaması getirilmediğini'' ifade etti. 
     Dışişleri Bakanlığı sözcüleri, ''Sadece, güneydoğu Asya'ya giden turistlere yönelik olarak daha önce yaptığımız tavsiyeleri tekrarlıyoruz'' dediler. 
     Bakanlık belgesinde, turistlere canlı kanatlı hayvanlara dokunmamaları ve bu tür hayvanların canlı satıldığı pazarlarda dolaşmamaları öneriliyor. 
     Bakanlık, pişmemiş yumurta ve az pişmiş kanatlı hayvan eti tüketiminden uzak durulmasını, ellerin sık sık yıkanmasını da tavsiye ediyor. 
     
</TEXT>
</DOC>
