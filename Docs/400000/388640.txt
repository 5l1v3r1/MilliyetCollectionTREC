<DOC>
<DOCNO> 388640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur26.html </URL>
<DATE> 2005/10/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Polisevi’nde cinayet 
</HEADLINE>
<TEXT>

     Uğur MART NİĞDE, DHA 

NİĞDE Polisevi’nde teknisyen yardımcısı olarak görev yapan 27 yaşındaki Ali Beke Şahbudak, polislere verilecek iftar yemeği hazırlığı yaparken, masaların düzenlenmesi sırasında tartıştığı bekçi 36 yaşındaki Abdullah Ayalp’i bıçaklayarak öldürdü. 
     Niğde Emniyet Müdürlüğü’nde görev yapan polislere polisevinde verilecek iftar yemeği için hazırlık yapılırken garson olarak görevlendirilen Ali Beke Şahbudak, yardım için çağrılan ve masaları düzenleyen emniyet bekçisi Abdullah Ayalp ile tartışmaya başladı. Masaların düzeni konusunda çıkan tartışma kısa sürede büyüyünce teknisyen yardımcısı, bekçiyi bıçakladı. Ağır yaralanan 2 çocuk babası bekçi, götürüldüğü Niğde Devlet Hastanesi’nde hayatını kaybetti. 
     Katil zanlısı Ali Beke Şahbudak’ın gözaltına alındığı olayla ilgili soruşturma sürüyor. 
     
</TEXT>
</DOC>
