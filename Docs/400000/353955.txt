<DOC>
<DOCNO> 353955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun36.html </URL>
<DATE> 2005/06/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
KKTC Başbakanı Soyer Siyasi mücadelemizi sürdüreceğiz... 
</HEADLINE>
<TEXT>

     KKTC Başbakanı Ferdi Sabit Soyer, ''Kıbrıs Türk halkının, çözüm çizgisinden vazgeçmeden ve Papadopulos yönetimine boyun eğmeden, Kıbrıs topraklarında Kıbrıslı Rumlar kadar hak sahibi olma hedefiyle siyasi mücadelesini sürdüreceğini'' söyledi. 
     Soyer, Teğmen Caner Gönyeli Arama Kurtarma Tatbikatı dolayısıyla KKTC'de bulunan Güney Deniz Saha Komutanı Koramiral Lütfü Sancar ve beraberindeki komutanları kabul etti. Kabulde, Kıbrıs Türk Barış Kuvvetleri KTBK Komutanı Korgeneral Hasan Memişoğlu da hazır bulundu. 
     Kabulde yaptığı konuşmada, ''Kıbrıs Türk halkının, Türkiye ile tarihi süreç içinde manevi ve kültürel bağlarla ortak siyasal çıkarları doğrultusunda hareketi kendine temel amaç edinmiş bir halk olduğunu'' belirten Soyer şunları söyledi 
     ''Kıbrıs sorununa kalıcı ve karşılıklı kabul edilebilir bir çözüm bulunulabilmesi için, KKTC yönetimi, Cumhurbaşkanlığı ile Türkiye Cumhuriyeti hükümet ve devletinin ortaya koyduğu inisiyatifler hala karşılığını bulamamış olsa bile, biz kendi siyasi eşitliğimiz ve güvenliğimizden taviz vermeden arayışlarımızı devam ettireceğiz.'' ''Türkiye Cumhuriyeti hükümeti ve Türk Silahlı Kuvvetleri'nin süreçlerde ortaya koyduğu iradenin açık olduğunu'' vurgulayan Soyer, ''Kıbrıs Türk halkının 24 Nisan referandumunda ortaya koyduğu iradenin de açık olduğunu, bu siyasi çizginin sürdürüleceğini'' söyledi. 
     Soyer, ''Ne çözüm çizgimizden vazgeçeceğiz, ne de Papadopulos yönetimine boyun eğeceğiz. Bu topraklarda Kıbrıslı Rumlar kadar hak sahibi olma hedefiyle siyasi mücadelemizi sürdüreceğiz'' diye konuştu. 
     
     KORAMİRAL SANCAR 
     Güney Deniz Saha Komutanı Koramiral Sancar da yarın yapılacak Teğmen Caner Gönyeli Arama Kurtarma Tatbikatı nedeniyle KKTC'de bulunduklarını belirtti. 
     Tatbikatın temel amacının, KKTC sahilleri ve onun açığındaki deniz alanlarında insani yardım olduğunu kaydeden Sancar, ''arama kurtarma faaliyetleriyle bu suların ne kadar güvenli olduğunun bir defa daha görüleceğini'' söyledi. 
     Koramiral Sancar, ''Bu sularda dolaşan ticaret gemileri veya yatlar herhangi bir şekilde yardıma ihtiyaç duyarsa, havadan veya denizden süratle koşarak onların yardımına gider ve onların can güvenliğini sağlarız'' dedi. 
     Koramiral Sancar, Başbakan Soyer'e Piri Reis'in deniz savaşlarının resmedildiği bir tabak hediye ederken, Soyer de Koramiral Sancar'a başbakanlık şildi verdi. 
     
</TEXT>
</DOC>
