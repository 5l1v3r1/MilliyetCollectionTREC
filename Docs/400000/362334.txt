<DOC>
<DOCNO> 362334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun06.html </URL>
<DATE> 2005/07/19/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
"Gıda karşılığı petrol" skandalı bir BM yetkilisini daha koltuğundan etti 
</HEADLINE>
<TEXT>

     BM’nin Irak’a uyguladığı "gıda karşılığı petrol" programıyla ilgili skandala adı karışan, BM Genel Sekereteri Kofi Annan’ın Kuzey Kore Özel Temsilcisi, Kanadalı işadamı Maurice Strong’un işine son verildi. 
     Strong’un üvey kızına BM’de iş ayarladığına dair eleştirilerin artması ve Saddam Hüseyin rejiminden rüşvet almakla suçlanan Güney Koreli işadamı Tongsun Park ile yakın ilişkileri olması nedeniyle, BM’deki görevi ile ilgili sözleşmesinin yenilenmediği ifade edildi. 
     BM sözcü yardımcısı Marie Okabe, Strong’un BM ile olan sözleşmesinin iki hafta önce sona erdiğini ifade ederken, "gıda karşılığı petrol" programı kapsamında hakkındaki suçlamalardan aklanması durumunda BM Genel Sekreteri Annan’ın kendisinin uzmanlığından gayri-resmi olarak tekrar faydalanmayı düşüneceğini kaydetti. 
     Strong ise, sözleşmesinin yenilenmeme nedeninin "gıda karşılığı petrol" skandalı olduğunu reddetti. Strong, Ocak ayında sözleşmesi altı aylığına uzatıldığı sırada BM Genel Sekreteri Annan’a, kontratının bir sonraki dönem için uzatılmasını istemediğini söylediğini ifade etti. 
     Nükleer silah programından vazgeçmesi için Kuzey Kore ile sürdürülen altılı görüşmelerde önemli rol oynayan Strong, Park ile olan ilişkilerinden dolayı 20 Nisan’da sözkonusu görevinden geçici olarak ayrılmıştı. Ertesi gün de üvey kızı Christina Mayo BM’deki görevinden istifa etmişti. 
     Aslen Kuzey Koreli olmakla birlikte Güney Kore vatandaşı olan Tongsun Park, ABD tarafından, Saddam Hüseyin hükümetinden milyonlarca dolar alarak eski Irak rejimi lehine ABD’de yasadışı yollardan lobicilik yapmakla suçlanmıştı. 
     1970’den bu yana BM çevre ve kalkınma meseleleriyle yakından 
     ilgilenen Strong, 1997 yılında Annan tarafından BM’nin reforme edilmesi konusunda danışman olarak atanmıştı. 1998 yılından itibaren Kuzey Kore’deki gelişmeleri takip eden Strong, bundan 2,5 yıl önce Annan tarafından Kuzey Kore özel temsilciliğine getirilmişti. 
     
</TEXT>
</DOC>
