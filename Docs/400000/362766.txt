<DOC>
<DOCNO> 362766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy13.html </URL>
<DATE> 2005/07/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erdoğan Kıbrıs'ta tecridin sona erdirilmesi zamanı gelmiştir 
</HEADLINE>
<TEXT>

     Başbakan Recep Tayyip Erdoğan, Kıbrıs Türk halkının yıllardır haksız olarak karşı karşıya bırakıldığı tecridin sona erdirilmesi zamanının geldiğini belirterek, "Yapılan tüm haksızlıklara rağmen Kıbrıs Türkü, geleceğe güven içinde yürümektedir" dedi. 
     Erdoğan, Kıbrıs Barış Harekatı’nın 31. yıldönümü nedeniyle, KKTC Cumhurbaşkanı Mehmet Ali Talat ile Başbakan Ferdi Sabit Soyer’e birer kutlama mesajı gönderdi. 
     Erdoğan, Talat’a gönderdiği mesajda, "Kıbrıs Barış Harekatı’nın 31. yıldönümünün kutlandığı bu anlamlı günde size ve şahsınızda Kıbrıs 
     Türk halkına tebriklerimi ve en içten duygularımı sunmaktan kıvanç duyarım" dedi. 
     "Kıbrıs konusu, bizim için ulusal bir davadır" diyen Erdoğan, Türk ulusunun bu yolda inanç ve güç birliği yaptığını ifade etti. 
     Barış harekatının, Kıbrıs’a ve bölgeye barış ve istikrar getirdiğini belirten Erdoğan, "Bunun haklı gururunu taşıyoruz" dedi. 
     Geçmişte yaşanan tüm zorluklara rağmen, Türkiye ve Kıbrıs Türk halkının her zaman uzlaşmadan yana olduğunu ifade eden Erdoğan, şunları kaydetti 
     "Türk tarafı, adil ve kalıcı bir çözüm yolunda üzerine düşeni fazlasıyla yapmıştır. Ancak Rum tarafı, Kıbrıs Türkleriyle eşitlik temelinde yeni bir ortaklık için gerekli iradeyi ortaya koyamamıştır. 
     Bu gelişmeler ışığında Kıbrıs Türk halkının yıllardır haksız olarak karşı karşıya bırakıldığı tecridin bir an önce sona erdirilmesi zamanı gelmiştir. 
     Uluslararası toplumun artık bu konuda somut adımlar atmasını bekliyoruz. Yapılan tüm haksızlıklara rağmen Kıbrıs Türkü geleceğe güven içinde yürümektedir. 1974’den bu yana sağlanan başarılar, övgüye değerdir. Türkiye, KKTC’nin ekonomik ve sosyal bakımdan gelişmesi için gereken çabaları göstermeye aynı kararlılıkla devam edecektir. 
     Bu duygu ve düşüncelerle Kıbrıs Türk halkı için canlarını veren aziz şehitlerimizi rahmet ve minnetle, gazilerimizi şükran ve saygıyla anar, size, Kıbrıs Türk halkına refah, esenlik ve mutluluk dolu bir gelecek dilerim." 
     
     SOYER’E MESAJ 
     Başbakan Erdoğan, KKTC Başbakanı Soyer’e gönderdiği mesajda da barış harekatının 31. yıldönümünü kutlamaktan büyük mutluluk duyduğunu kaydetti. 
     Kıbrıs Barış Harekatı’nın, Kıbrıs Türk halkının geleceğe güvenle bakmasına imkan tanıdığını, Kıbrıs Türkleri ve Rumların barış ve güvenlik içerisinde yan yana yaşayabilecekleri bir ortamın temellerini attığını belirten Erdoğan, "Kıbrıs Türkü, geçirdiği zor yıllar boyunca, özgürlüğüne sahip çıkmayı bilmiştir. Kahraman Kıbrıs Türk halkının bu başarısı, inanç ve gönül birliği içinde birlik ve beraberliğini muhafaza etmiş olmasından kaynaklanmaktadır" dedi. 
     Erdoğan, şunları kaydetti 
     "Sağlanan başarılar övgüye değerdir. Çünkü bu noktaya ticaret, ekonomi, ulaşım, turizm ve hatta spor alanlarında türlü kısıtlamalar ve tecride rağmen gelinmiştir. Bu insanlık dışı kısıtlamaların bir an önce kaldırılması için her türlü çabayı göstermeye devam ediyoruz. 
     Türkiye, Kıbrıs Türk halkının, kendi topraklarında özgür ve egemen bir halk olarak var olma ve adada bu temellere dayalı yeni bir ortaklık kurma yönündeki kararlığını her zaman inançla desteklemeye, Kıbrıs’ta barış istikrar ve huzurun güvencesi olmaya devam edecektir. 
     Kıbrıslı Türk kardeşlerimizin özgürlük ve hukuk mücadelesinin sembolü olan bu mutlu günde, barış harekatında hayatlarını kaybeden aziz şehitlerimize yüce Allah’tan rahmet niyaz eder, gazilerimizi şükranla anar, size ve Kıbrıs Türk halkına esenlikler dilerim." 
     
</TEXT>
</DOC>
