<DOC>
<DOCNO> 360092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko39.html </URL>
<DATE> 2005/07/11/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Airbuslar'da Siemens teknolojisiyle cep telefonları açık olacak... 
</HEADLINE>
<TEXT>

     Alman elektronik devi Siemens'in Airbus ile imzaladığı işbirliği anlaşması, yolcu uçaklarında cep telefonuyla konuşmanın ve internete bağlanmanın önünü açıyor. 
     Siemens'ten yapılan açıklamada, Airbus yolcu uçaklarına kurulacak sistemle 2006 yılından itibaren yolcuların uçuş sırasında cep telefonuyla görüşme yapabilmesine olanak sağlanacağı bildirildi. 
     İki şirket, öncelikli olarak haberleşme uydularıyla bağlantıyı sağlayacak yer istasyonunu uçakların tavanında kuracak. İstasyon, göndereceği sinyallerle uçak yolcularının cep telefonlarına ve dizüstü bilgisayarlarına bağlantı sağlayacak. 
     Anlaşmaya göre uçaklara kurulacak sistemin GSM altyapısı Siemens tarafından oluşturulacak. Airbus ise uçaklardaki mevcut elektronik sistemlerin yeni teknolojiye uyumunu sağlayacak. 
     Kurulacak sistemle havayollarına da ek gelir imkanı yaratılmış olacak. 
     
</TEXT>
</DOC>
