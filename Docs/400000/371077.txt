<DOC>
<DOCNO> 371077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/spo05.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Schumi nazara geldi 
</HEADLINE>
<TEXT>


Ferrari'nin lastik üreticisi Bridgestone tarafından düzenlenen toplantıda, Sabancı Holding Yönetim Kurulu Başkanı Güler Sabancı tarafından Alman pilota hediye edilecek dev nazar boncuğu kırıldı 

FUAT ERCAN 


Formula 1'in son Dünya Şampiyonu Michael Schumacher'e İstanbul'da nazar değdi. 
Ferrari'nin lastik üreticisi Bridgestone tarafından Sakıp Sabancı Müzesi'nde yapılan toplantıya katılan Schumacher'e burada Sabancı Holding Yönetim Kurulu Başkanı Güler Sabancı tarafından hediye edilecek dev nazar boncuğu kırıldı. 
Çevresi gümüş kaplamalı ve aynalı olacak şekilde özel olarak imal edilen nazar boncuğu, tören için bir gün önceden müzeye getirilirken, yolda aynası kırıldı. Alelacele onarılmasi için Kapalıçarşı'daki Bedesten'e gonderilen ve yaptırılan nazar boncuğu tören sırasında trafiğe takılınca Sabancı Müzesi'nde kisa süreli bir kriz yaşandı. 
Yoğun telefon trafiği ve kapıyla toplantı salonu arasında yarım saat süren koşuşturma, organizasyonu üstlenen şirketiğin olağanüstü gayretleri sonucu nazar boncuğunun müzeye ulaşması ve Güler Sabancı'nın Schumacher'e hediye etmesiyle mutlu sonla noktalandı. 
Toplantıda sözlerine Türkçe olarak "Merhaba" diye başlayan Schumacher, İstanbul'da bulunduğu için çok mutlu olduğunu söyledi. İkinci kez İstanbul'a gelen Alman pilot, "İstanbul'un tadını çıkarmak için ilk gelişimde fırsatım olmadı. Ama dün akşam eşim ve arkadaşlarımla çok güzel bir yerde yemek yedik. Ayışığı vardı ve ortam çok romantikti" diye konuştu. 

İstanbul Park'ta iş başı 

Formula 1 Dünya Şampiyonası'nın 14. ayağına ev sahipliği yapacak İstanbul Park hareketleniyor. Ünlü pilotlar antrenman turları için bugün resmen piste çıkıp, kendilerini ilk kez sınayacaklar 

MURAT AĞCA 

Dünya Şampiyonası'nın 14. ayağı için İstanbul'a gelen ünlü pilotlar bugün ilk kez piste adım atacak. 20 pilot da araçlarıyla İstanbul Park Pisti'nde resmi antrenman turlarına çıkacak. Daha önce Playstation oynayarak ve DVD izleyerek, pisti tanımaya çalışan sürücüler saat 11.00-12.00 arası ilk antrenmanı, saat 14.00-15.00 arasında da ikinci antrenmanlarını gerçekleştirecek. İstanbul Park'ta gün boyunca medya mensuplarıyla buluşan ünlü pilotlar ilk defa yarışacakları bu pistin çok ilginç ve farklı bir yapıya sahip olduğunu belirttiler. Pilotlar eğimli yapısı ve keskin virajlarıyla yeni pistte keyifli fakat zor bir yarış olacağı görüşünde birleşti. 
Macaristan Grand Prix'sinden sonra verilen 3 haftalık arada tatil imkanı bulan sürücüler İstanbul'da yeniden iş başı yapacak olmaktan memnun olduklarını dile getirdiler. Şampiyona lideri Fernando Alonso, "Artık tatil bitti. Zaten ben de aracımı ve yarışmayı çok özledim" dedi. İspanyol pilot pistle ilgili olarak da "İstanbul pisti oldukça geniş ve uzun düzlüklere sahip. Ancak yine de geçiş kolay olmayacak. Yarış boyunca böyle bir fırsatı ancak bir - iki kez yakalamak mümkün olabilir. Yeni pistler her zaman yeni heyecan demektir. Pilotların burayı seveceğini düşünüyorum" ifadesini kullandı. Barrichello da "Ailemle vakit geçirdim. Yenilenme ve dinlenme fırsatı bulduk" diye konuştu. 

GÜNÜN PROGRAMI 
09.30-10.00 GP2 Antrenman 
11.00-12.00 Formula 1 Antrenman 
12.30-13.00 VW Polo Ladies Cup Antrenman 
14.00-15.00 Formula 1 Antrenman 
15.30-16.00 GP2 Sıralama turu 
16.20-16.50 Seat Cup Antrenman 

ABLUKA 

Jandarma aylar süren hazırlıklarla Formula 1 pistini kuşatma altına aldı. Çevrede yaşayanlar tek tek araştırıldı, özel operasyon timleri, keskin nişancılar, bomba uzmanları alarma geçirildi 

ERDAL KILINÇ 

Formula 1 yarışları nedeniyle Jandarma'nın güvenlik alanına giren pist ve çevresinde aylardır süren önlemler doruğa çıktı. Jandarma bünyesinde oluşturulan özel çalışma grubu, önlemler çerçevesinde, pist çevresindeki evlerde yaşayanların ve pist yapımında çalışanların güvenlik kontrollerini yaptı. Bazı terör örgütleriyle bağlantıları saptananlar uzaklaştırıldı. 
Yarış süresince 2 bin jandarma görev yapacak. Ayrıca Ankara Jandarma Özel Asayiş Kurumu'ndan özel operasyon timleri, keskin nişancılar, bomba uzmanları getirildi. Motosikletli ve atlı timler de alan çevresinde görevlendirildi. 
Piste geliş gidişlerde zorluk yaşanmaması için de 40 kişilik trafik timi oluşturuldu. Çok sayıda çekici, kurtarıcı ve benzeri araçlar belli noktalara yerleştirildi. . 

Tek tek arama 
Yarışı izlemeye gelenler dört ayrı kapıdan alınacak. Bütün araçlar arandıktan sonra yarışseverler tek tek x-rayli kapılardan geçecekler. Beş bini VIP, 25 bini kapalı ve ara tribün, 50 bin portatif trübünlerde, 50 bin kişi de doğal alanlar olarak adlandırılan çim alanda yarışı izleyebilecek. 
Piste atılacak yabancı maddeler içinde her şeyin kağıttan olması kararlaştırıldı. Buna göre su, bira, viski ve alkollü, alkolsüz her türlü içecek kağıt bardaklarda verilecek. 
Oluşturulan kriz merkezinde de kameralar aracılığıyla pist, tribünler ve çevresi sürekli gözetim altında tutulacak. Yarış bölgesine gelecek hız tutkunları için radarllı önlem de alındı. 

Suçlular dışarı 
203 ülkeden naklen izlenecek yarış için jandarma aylar öncesinden pist çevresinde ev ve işyerlerini de denetim altına aldı. Formula 1 pistine yakın yerleşim birimlerinde oturan bütün vatandaşların evleri tek tek arandı ve kimlik tespitleri yapıldı. Bölgedeki evlere yarış döneminde gelecek misafirlerin bile listeleri çıkarıldı. 
Bu arada yarış döneminde ve pist yapımında çalışan tüm işçiler de güvenlik yoklamasından geçirildi. Geçici işçi olarak çalışan bazı kişilerin çeşitli örgütler adına propaganda yaptıkları saptandı. Ayrıca hırsızlık, gasp ve benzeri suçlara karışan kişiler tespit edilerek görevlerinden uzaklaştırıldı. Pasaportsuz ve ucuz işçi olarak çalıştırılan yabancılar da sınır dışı edildi. 
Öte yandan Türkiye'nin aldığı güvenlik tedbirleriyle ilgili bilgi sahibi olmak için beş Avrupa ülkesinden üst düzey askeri yetkililerin geleceği öğrenildi. 

Fisichella büyük konuştu 

Formula 1'in lider takımı Renault'nun sezona hızlı başlayan ancak daha sonra yaşadığı mekanik sorunlar nedeniyle istediği performansı ortaya koyamayan İtalyan pilotu Giancarlo Fisichella İstanbul'da patlama yapmaya hazırlanıyor. Pisti çok beğendiğini söyleyen Fisichella, "Çok iyi bir pist ama öğrenmesi oldukça zor. Fakat Renault araçlarının karakteristik özelliklerine uygun bir çizgisi var. Macaristan'da takım olarak sıfır çektik. Kaybettiğimiz puanları İstanbul'da telafi etmek zorundayız. Burada elde edeceğimiz çifte podyum bizi rahatlatır" açıklamasını yaptı. 

Mike Tyson yarışa geldi 

Dünya ağır sıklet boks eski şampiyonu ABD'li Mike Tyson, Türkiye Grand Prix'sini izlemek üzere İstanbul'a geldi. Iberia Havayolları ile Madrid üzerinden gelen ünlü boksör, Atatürk Havalimanı'nda yolcuların büyük ilgisini çekti. Basın mensuplarının soruların yanıtsız bırakan Mike Tyson, daha sonra özel bir araçla havalimanından ayrıldı. 

Halef-selef çekişmesi 

Pilotların dün topluca yaptığı basın toplantısında bu sezon sonunda Ferrari'den ayrılacak Rubens Barrichello ile yeni sezonda İtalyan ekibinde onun yerini alacak Sauber sürücüsü Felipe Massa arasında adeta soğuk savaş yaşandı. Brezilyalı Barrichello, iddialı konuşan vatandaşı Massa'ya "Önemli olan konuşmak değil, hızdır. Herkes yeteneğini pistte göstermeli" diye karşılık verdi. 

Can Artam pistte 

İstanbul Park'ta bugün bir Türk pilotu da sahne alacak. F1 pilotlarının yetiştiği GP 2'de Isport takımıyla ülkemizi temsil eden Can Artam saat 09.30'da antrenman turlarına çıkacak. Pistte ayrıca VW Polo Ladies Cup ile Seat Cup'ın bugün antrenman ve sıralama turları da gerçekleştirilecek. 


</TEXT>
</DOC>
