<DOC>
<DOCNO> 389273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo14.html </URL>
<DATE> 2005/10/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Konyaspor'da isteksiz futbol üzdü 
</HEADLINE>
<TEXT>

     Konyaspor Basın Sözcüsü Güven Öten, futbolcuların ve taraftarın isteksizlikleri birleşince ortaya hiç tanımadıkları bir Konyaspor'un çıktığını söyledi. 
     Öten, kendi sahalarında taraftarlarının da desteğiyle 3 puan almak için çıktıkları Beşiktaş maçında istedikleri oyunu sahaya yansıtamadıklarını ifade etti. 
     Hiçbir sorunlarının olmadığını, takımın en iyi şekilde Beşiktaş maçına hazırlandığını ifade eden Öten, şunları kaydetti 
     ''Ortada hiçbir sıkıntı olmamasına rağmen oyuncularımız çok isteksiz bir oyun sergiledi. Belki de takımın iskeletini oluşturan futbolculardan 4'ünün olmaması yüzünden takımın dengesi bozuldu. Taraftar da ateşleyici görevini yapamadı. Yaklaşık 8 bin Konyaspor taraftarının sadece 500'ünden ses çıktı. Futbolcuların ve taraftarın isteksizlikleri birleşince ortaya hiç tanımadığımız bir Konyaspor çıktı. Bu haliyle takımı tanıyamadım.'' Önemli oyunculardan yoksun bir kadroyla mücadele etmenin kendilerini nasıl zor duruma soktuğunu gördüklerini belirten Öten, bu nedenle futbolcuları maçlarda kart görmemeleri konusunda uyaracaklarını bildirdi. 
     Beşiktaş mağlubiyetinin moral bozukluğu yaratabileceğini ifade eden Öten, ''Ancak kendi sahamızda alınan yenilgi bize hırs olmalı ve futbolcular bunu kupa maçında telafi etmelidir. Kupa maçında bu kötü oyunumuzu unutturup taraftarımıza Beşiktaş galibiyeti hediye edeceğiz. Fakat taraftardan güçlü destek bekliyoruz'' diye konuştu. 
     Öten, takımın bugün ara vermeden kupa maçı hazırlıklarına başlayacağını, cezalı olan Ümit hakkındaki kesin kararın yarın açıklanmasının ardından Beşiktaş maçında oynayıp oynayamayacağının belli olacağını söyledi. 
     
</TEXT>
</DOC>
