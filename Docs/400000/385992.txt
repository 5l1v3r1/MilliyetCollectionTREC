<DOC>
<DOCNO> 385992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/yazar/guclu.html </URL>
<DATE> 2005/10/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Tükürük deyip geçmeyin 
</HEADLINE>
<TEXT>


Tükürük deyince, pek çoğunuzun midesi bulanmıştır. Hani o sokağa tükürenleri çağrıştırdığı için. Oysa tükürük altın değerindeymiş. Birçok hastalığın panzehiriymiş. Tükürenler, enayiliğine doymasın 
Durduk yerde şimdi bu tükürük meselesi de nerden çıktı diyenleriniz elbette olacaktır. Ama söz diş ve ağız sağlığından açılınca, hele bir de konunun uzmanı ile konuşunca, bu yazıyı yazmadan edemedim. AB, YÖK, MEB, ÖSS, OKS derken, öğrencilere döndük. Her şeyi bilen ama ağzındaki tükürükten bile haberi olmayan konuma düştük. Bu yüzden gelin tükürüğün nimetlerini hep birlikte irdeleyelim. 
Prof. Dr. Osman Gümrü, İstanbul Üniversitesi Diş Hekimliği Fakültesi Ağız, Diş, Çene Hastalıkları ve Cerrahisi Ana Bilim Dalı Başkanı. Hem çok iyi bir hekim hem de çok iyi bir yönetici. Her ne kadar İstanbul Üniversitesi'nde sayıları giderek tükenmeye başlasa da... 
İşte tükürükle ilgili satır başları 
. Vücut günde bir ila bir buçuk litre tükürük salgılıyor. 
. Bir santimetreküp tükürükte 750 bin bakteri var. Bu bakteriler normal şartlarda vücutla dost geçiniyor. Ama bağışıklık sistemi zayıflayınca, hastalığa neden olabiliyor. Yere ya da havaya saçıldığında, bu bakteriler bir başkasının hasta olmasına zemin hazırlayabiliyor. 
. Tükürüğün içindeki oksijen, ağız dokularının beslenmesini sağlıyor. Ağız oksijensiz, yani tükürüksüz kalınca diş eti hastalıkları ve ağız kokusu ortaya çıkıyor. 
. Ana tükürük bezleri, kulak önünde, çene altında ve dil altında yer alıyor. Ayrıca yanakta, dudakta ve boğazın çevresinde yüzlerce tükürük bezi var. 
. Ağzın içini kaplayan pembe renkteki mukozada, tükürük azalıp da doku kuruduğunda çatlak ve yaralar oluşuyor. Yaralarda üreyen bakteriler de mantara neden oluyor. Bu yüzden ağız hiç tükürüksüz kalmamalı. 
. Ağızdaki tükürük azaldığında tat alma duyusu bozulur. 
. Tükürüksüz bir ağızda en küçük lokma dahi yutulamaz. Çünkü tükürüğün lokmaları yapıştırıcı ve kaydırıcı özelliği var. 
. Tükürük azaldığında dil rahatlıkla dönmediği için hastanın konuşması bozulur. 
. Ağzı kuruyanlar yanlarında sürekli su bulundurmalıdır. 
. Sakız çiğnemek tükürük salgısının üç kat artmasını sağlıyor. 
. Tükürük içindeki enzimler midenin görevini hafifletiyor. Sindirime yardımcı oluyor. 
. Ağzın kendi kendini temizlemesini sağlıyor. 
. Dişlerin çürümesini önlüyor. Dişler arasında kalan gıda artıkları, çürümeye neden olur. Tükürüğün dişleri yıkama özelliği işte bu aşamada devreye giriyor. Konuşurken, yutkunurken salgılanan tükürük, dişleri yıkayıp bakterilerin bu noktada tutunmalarına engel oluyor. 
. Tükürüğün içerisinde vücudun ihtiyaç duyduğu protein, mineral ve elektrolit var... 
Osman Hoca anlattıkça anlatıyor. Bizim de ağzımız açık kalıyor. Meğerse tükürük neymiş de haberimiz yokmuş. Peki bunları okullarda neden öğretmezler Belki de öğretiyorlar. Ama eğer böylesine çarpıcı bir şekilde anlatılsaydı akılda kalırdı. 
Peki tükürük böylesine değerli de insanlar neden kıymetini bilmiyor diye sorduğunuzda da cevabı hazır 
İnsanlar, tükürüğün vücut için ne kadar faydalı olduğunu bilmiyor. Tükürüğü, burnundaki sümük gibi sanıyor. Kötü olduğunu düşünerek yere tükürüyor. Önemi bilinse böylesine çirkinlikler de yaşanmaz... 
Özetin özeti Siz siz olun tükürüğünüzün kıymetini bilin. Tükürüğünün kıymetini bilmeyen başka şeylerin de kıymetini bilemez. Bizden hatırlatması. 



</TEXT>
</DOC>
