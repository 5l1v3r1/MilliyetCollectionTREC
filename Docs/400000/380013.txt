<DOC>
<DOCNO> 380013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo16.html </URL>
<DATE> 2005/09/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Galatasaray sigortalandı ... 
</HEADLINE>
<TEXT>

     Galatasaray Kulübü, Ankara Sigorta ile olan anlaşmasını 2006 yılı için yeniledi. 
     Dedeman Otel'de gerçekleştirilen törende, Ankara Sigorta Genel Müdürü Yusuf Cemil Safoğlu ile Galatasaray Kulübü Genel Sekreteri Cengiz Özyalçın, sigorta poliçesini birlikte imzaladılar. 
     Sigorta kapsamında kulübün profesyonel ve amatör tüm sporcuları ile tesislerinin güvence altına alındığı belirtilirken, kulüp bünyesinde bulunan 26 futbol, 13 bayan basketbol, 15 erkek basketbol, 11 bayan voleybol, 16 erkek voleybol, 56 kürek sporcusunun ferdi kaza sigortası kapsamına alındığı belirtildi. 
     Sporcular 1 yıl süreyle, kaza sonucu vefat halinde 25 bin YTL, sürekli sakatlık halinde 20 bin YTL ve tedavi gideri olarak 2 bin 250 YTL teminat bedeli ile sigortalandı. 
     Galatasaray Kulübü'nde profesyonel futbolcuların ise bir yıl süreyle toplam 32 milyon dolar teminat ile ölüm ve sürekli sakatlık güvencesi altına alındığı kaydedildi. 
     Bu arada, yapılan yazılı açıklamada ise, sigorta kapsamıyla ilgili olarak şu bilgilere yer verildi 
     ''Atatürk Olimpiyat Stadı rüzgar panellerinden dolayı üçüncü şahısların ölmesi, yaralanması veya üçüncü şahısların mallarında zarar meydana gelmesi halinde 500 bin avro teminat bedeliyle sigorta yapılmıştır. Galatasaray Spor Kulübü'nün Atatürk Olimpiyat Stadı ve Ali Sami Yen Stadı'nda spor karşılaşmaları veya spor faaliyetleri için hangi sebeple olursa olsun kullanıldığı günlerle sınırlı olmak kaydıyla, o gün görevli olan sporcuların ve personelin görevleri sırasında stadyum binası içinde veya tribünlerde meydana gelen kazalara, bu kişilerin anılan kapsamda neden olduğu kazalara karşı 500 bin dolara sigorta yapılmıştır. Üçüncü şahıs mail mesuliyet kapsamında, Galatasaray'ın tüm Türkiye genelindeki faaliyetleri nedeniyle üçüncü şahıslara gelebilecek kazalar sonucu uğrayacakları zararlar ise şahıs başına 70 bin dolar, kaza başına da 200 bin dolar ve maddi 20 bin dolar ile teminat altına alınmıştır.'' 
     
</TEXT>
</DOC>
