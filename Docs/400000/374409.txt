<DOC>
<DOCNO> 374409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy11.html </URL>
<DATE> 2005/08/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Meslek liseleri için yeni formül 
</HEADLINE>
<TEXT>

     Milli Eğitim Bakanlığı meslek liselerine üniversiteye girişte uygulanan farklı katsayı sorununu aşmak için yeni bir çalışma başlattı. 
     Buna göre meslek lisesi mezunlarının fark derslerini vererek genel lise diploması alabilmeleri amaçlanıyor. 
     Yeni sistemin ne zaman yürürlüğe konulacağı da henüz kararlaştırılmadı. Milli Eğitim Bakanlığı'ndaki çalışmalar sürüyor. 
     Genel lise mezunu bir öğrencinin fark dersleri vererek ticaret lisesi diploması alabildiği gibi meslek lisesi mezununun da genel lise diploması alması öngörülüyor. 
     Yani sınavla genel lisedeki dersleri veren öğrencilerin diploma alması sağlanacak böylece katsayı sorunu da aşılmış olacak. 
     
     Katsayı polemiği 

     Üniversiteye girişte meslek liselerine uygulanan farklı katsayı nedeniyle hükümet ile YÖK birçok kez karşı karşıya geldi ama sorun bir türlü çözülemedi. 
     Geçtiğimiz haziran ayının sonunda yapılan Rektörler Komitesi'nin ardından YÖK Başkanı Erdoğan Teziç, siyasetçileri meslek liseleri üzerinden siyaset yapmamaya çağırarak, "gelişmişliğin ölçüsü meslek liseleridir. Bu okullarda okuyan çocuklarımızın da huzurunu kaçırmayalım. Bu konunun politik malzeme yapılmamasını arkadaşlarım adına rica ederim" demişti. 
     Teziç ayrıca, "hepimizin çocuklarının Avrupa'da ya da ABD'de okuma şansı yok" diyerek de siyasilere mesaj göndermişti. 
     Teziç'in bu mesajlarına ilk tepki Milli Eğitim Bakanı Çelik'ten gelmiş, ardından AKP cephesinden tepkiler sürmüştü. 
     Teziç'i 'muhalefet partisi lideri gibi davranmak'la suçlayan Çelik, teknokrat, bürokrat ve bilimadamlarının, siyaset kurumunu hedef alan beyanlarda bulunamayacağını vurgulamıştı. 
     Teziç ise daha sonra yaptığı açıklamada, ''içinde bulunduğum kurum politika dışı. Bu nedenle politika yaptığım düşünülemez'' yanıtını vermiş ve açıklamalarının hukuk kuralları içinde olduğunun altını çizmişti. 
     
</TEXT>
</DOC>
