<DOC>
<DOCNO> 362855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur43.html </URL>
<DATE> 2005/07/20/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Libya'da idam edilen Selim Aslan toprağa verildi... 
</HEADLINE>
<TEXT>

     Libya'da idam edilen 2 Türk vatandaşından Selim Aslan, İstanbul'da toprağa verildi. 
     Aslan için, Esenyurt Ünverdi Mahallesi'ndeki Fatih Camii'nde cenaze töreni düzenlendi. Aslan, burada ikindi vakti kılınan cenaze namazının ardından Esenyurt Yeni Mezarlığı'nda defnedildi. 
     Cenaze törenine, Aslan'ın ailesi ve yakınları katıldı. 
     Törende basın mensuplarına açıklama yapan Aslan'ın amcasının oğlu Zihni Aslan, Selim Aslan'ın gönderdiği mektuplarda, ''Abla, amca, yenge beni kurtarın. Ben suçsuzum. Eğer bir sonuç alınamayacaksa bana bir fare zehiri gönderin'' diye yazdığını söyledi. 
     Dayısının oğlu Hüseyin Beşiktaş da bu olayın açığa çıkmasını istediklerini ifade ederek, ''Adli tıpta, gereken muayenenin yapıldığı ve 20 gün içinde otopsi sonucunun belli olacağı söylendi. Adli tıp raporu elimize geçtikten sonra gerekli işlemleri ve gereken müracaatlarımızı yapacağız'' diye konuştu. 
     
</TEXT>
</DOC>
