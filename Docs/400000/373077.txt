<DOC>
<DOCNO> 373077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko18.html </URL>
<DATE> 2005/08/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yoksulluk sınırı 1580 YTL'ye düştü 
</HEADLINE>
<TEXT>

     Dört kişilik bir ailenin aylık zorunlu gıda harcaması tutarı sebze ve meyve fiyatlarındaki mevsimlik düşüşün etkisiyle ağustosta yüzde 1.89 oranında azalarak 520 YTL’ye inerken, buna paralel olarak yoksulluk sınırı da 1580 YTL’ye geriledi. 
     Türk-İş Araştırma Merkezi’nin dört kişilik bir ailenin dengeli ve sağlıklı beslenebilmesi için yapması gereken mutfak harcamasını esas alarak hesapladığı ve açlık sınırı olarak da tanımlanan aylık zorunlu gıda harcaması tutarı ağustosta 0.05 YTL’den 520.03 YTL’ye indi. Yaşanan yüzde 1.8 oranındaki düşüşte, meyve ve sebze fiyatlarındaki 
     mevsimlik düşüşün yanı sıra süt, yoğurt, peynir gibi temel gıda maddelerinin bulunduğu grupta düşük de olsa fiyat gerilemesi yaşanmasının da etkili olduğu ifade edildi. Ayrıca, et, tavuk, balık, bakliyat, ekmek, makarna, pirinç, un gibi ürün gruplarında ise fiyat değişimi olmadığı belirlendi. Dört kişilika ilenin zorunlu gfıda harcaması tutarında bu yılın ilk sekiz aylık döneminde yüzde 1.19, son bir yıllık dönemde ise yüzde 9.12 oranında artış yaşandı. 
     
     YOKSULLUK SINIRI 
     Dört kişilik ailenin gıdanın yanı sıra kira, ulaşım, ısınma, elektrik, su, haberleşme, giyim, eğitim, sağlık, iletişim, kültür gibi temel gereksinimler için yapılması gereken toplam harcama tutarını oluşturan yoksulluk sınırı ise 1580 YTL olarak hesaplandı. Söz konusu tutar temmuz ayında 1611 YTL olarak hesaplanmıştı. 
     Bu arada ANKA’nın belirlemelerine göre Türk-İş’in ve diğer kuruluşların yaptığı yoksulluk sınırı hesaplaması, "diğer zorunlu harcamalara ilişkin fiyatların da gıda fiyatlarına paralel olarak arttığı ya da azaldığına" yönelik fazla da doğru olmayan bir varsayıma dayandığı için ağustosta yoksulluk sınırının da gıda harcamalarına paralel olarak yüzde 1.19 oranında azaldığı hesaplandı. Oysa diğer fiyatların gıda fiyatlarına paralel seyretmediği aksine kira, eğitim, ulaştırma gibi harcamaların ağustosta önemli ölçüde zamlandığı belirtiliyor. 
     Türk-İş’in açıklamasında geçen yılın aynı ayına göre açlık sınırının 43.47 YTL, yoksulluk sınırının ise 132.12 YTL arttığına dikkat çekildi. Son aylarda fiyatlarda yaşanan yavaşlamanın, asgari ücretin 350 YTL, emekli aylıklarının da çoğunlukla 400-500 YTL olduğu Türkiye’de yaşam koşullarında bir iyileştirme sağlamadığı ifade edildi. 
     
</TEXT>
</DOC>
