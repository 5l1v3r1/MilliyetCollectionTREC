<DOC>
<DOCNO> 377963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/spor/yguven.html </URL>
<DATE> 2005/09/13/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Arkasında seyirci olmazsa 
</HEADLINE>
<TEXT>


Balayı bitti .. Sayın Gerets'in "misafirliği" sona erdi... O da Süper Lig'deki teknik direktörlerden biri artık. O da türlü çeşitli saçmalıklara göğüs germek zorunda bundan sonra. 
Siftah Ümit Karan'la .. 
Son otuz beş dakika oyuna girip iki gol atarak takımı kurtaran Ümit Karan, niye ilk on birde yokmuş efendim .. 
Sanki iki gol atıp takımı kurtaran Ümit Karan'ı 63. dakikada Galatasaray yönetimi oyuna aldırdı. 
Yahu ortada olumlu bir tercih varsa, onu yapan da Gerets. Bir takımın teknik direktörü mağlubiyetten ne kadar sorumluysa galibiyetten de o kadar pay almalı değil mi 
Hayır... Maçı Ümit Karan kazandı... Hem de Gerets'e rağmen. 
O Ümit Karan ki, Hagi tarafından "istenmeyen adam" ilan edilirken bu satırların sahibi ve bir avuç fikirdaşı dışında ne hakkını koruyan vardı ne de kollayan. 
Şimdi kahraman oldu. Hatta daha ötesi. 
Galatasaray takımını içten çökertmek için kullanılabilecek bir "joker" kendisi. 
Ümit Karan buna pek müsaade etmek niyetinde değil... Uymuyor "cin fikirlere"... Lakin fark etmiyor. Ümit Karan'ın üzerinden Hakan Şükür istibdatı hatırlatılıp Gerets'in futbolcu bağlantıları tek tek kesilmeye çalışılıyor. 
Peki neden 
İster kabul edin, ister etmeyin Galatasaray üzerinde böylesine hoyrat oyunlara zemini, Galatasaray'ın taraftarları hazırlıyor. 
Başka takımlarda, kulübüne, yönetimine, hocasına, futbolcularına öz evlat gibi sahip çıkan taraftarların kalabalığında bile şansını deneyen "mikserler" için arkasında kitleler olmayan Galatasaray'da şansını denemekten daha kolay ne olabilir 
Tribün, kulüple barışmadıkça daha çok "haller" gelecektir başına Galatasaray'ın... 
Bugün, maçlar kazanılırken ancak bu kadar yapılabilir. 

GAP mı Masai Mara mı 

Tarihin en pahalı ve en mükemmel Üniversite Oyunları'nı düzenleyenler neredeler 
Yüzme yarışında adam boğuluyor, bisiklet yarışında adam eziliyor Doğu'da... 
Tam bir insanlık ayıbı. 
Sporun "kara mizahı"... 
Ölümleri, Güney Afrika'daki Masai Mara nehrinden geçen yaban öküzü sürüsündeki telefatı belgeleyen National Geographic ekibi gibi çekiyor kameralar. 
Ne kurtaracak personel var, ne de araç. 
Cankurtarma botlarına yakıt bulunamıyor ki GAP'ın sularına batan sporculara ulaşılsın. Ödenek yok, yol yok, personel yok ki parkurlarda ölümcül kazalar atlatılmasın. 
Uluslararası bir getirisi yok ki, Devlet erkanı oraya toplansın. 
Formula 1 ile GAP Spor Müsabakaları'nı düzenleyen aynı ülke mi acaba 

Gökdeniz'i severiz ama... 

Yıllar önce... İnönü Stadı'nda maçtayız. On, on iki yaşlarında iki çocuk, basın tribününe atladı, oradan numaralıdaki boş koltuklara geçmeye çalıştı. 
Görevli polis derhal olaya el koydu. İkisini de kolundan tutup basın tribününü aşarak dışarı çıkarmaya çalıştı. 
Süklüm püklüm iki çocuk... Benim ve bazı meslektaşlarımızın vicdanı elvermedi. 
"Yahu idare etsek" diyecek olduk. 
Görevli polisin sözleri, bizleri yerimize çiviledi 
"Bunlar böyle büyüyecekler, her türlü haytalığı yapacaklar. O zaman bize bağıracaksınız niye önlemiyorsunuz diye". 
Acayip haklıydı memur. Hepimizi mahçup etti. 
Nereden hatırladım bu hikayeyi 
Gökdeniz olayından. 
Gökdeniz bizim çok sevdiğimiz bir futbolcu. Tabi ki içimiz elvermiyor futboldan kopmasına. Ama o, çok büyük bir hata yaptı. 
Şu sıralar Gökdeniz'i kurtarmak için yapacağımız her türlü kamuoyu yaratma girişimi, bizi kanunsuz, hukuksuz bir futbolla daha yıllarca yaşamaya mahkum eder. 
Gökdeniz'in suçunu topluma paylaştırarak bu işten kurtulamayız. Belki Gökdeniz'i kurtarırız ama, Gökdeniz'in ve bizim çocuklarımıza futbol oynayacak bir ortam kalmaz sonra. O yüzden kimse "Gökdeniz Türk Futbolu'na lazımdır" falan demesin. 
Yetenek, her şey değildir. Aksi halde Selçuk Parsadan'ın "Örtülü Ödenek"ten sorumlu bürokrat olması gerekir. 
Suçunun boyutlarına göre altı aydan, lisansının elinden alınmasına kadar hiçbir cezada Gökdeniz'i koruyamayız. Severiz, üzülürüz ama cezasını çekmesi lazım. 
Cezası bittiğinde bağrımıza basmak hakkımızdır. 

Özdil'in önerisi 

Hiçbir mesleki komplekse kapılmadan, sayın Yılmaz Özdil'in Sabah gazetesindeki pazar günkü yazısının peşini bırakmamamız lazım .. 
Çünkü son derece akıllıca bir öneri var o yazıda... 
Şu "saha kapatma", "seyircisiz oynama" gibi her verildiğinde başımıza bela olan ve sanki yeteri kadar bölünmemişiz gibi insanlarımızı çileden çıkartan cezalara getirilen bir öneri. 
Sayın Özdil demiş ki 
Diyarbakır maçında şayet varsa suçlu kim 
Beşiktaş. 
Mağdur kim 
Diyarbakırspor. 
Ödülü kim alıyor 
Fenerbahçe .. 
Ve soruyor sayın Özdil "Böyle hukuk olur mu" 
Hayır... Her saha kapatma cezasında, her seyircisiz oynama kararında ortaya çıkan büyük "infial"in altında bu hukuksuzluk yatıyor. 
Suç ve ceza öyle kavramlar ki, yerli yerine oturmayan tek tuğla bile koca binanın yıkılmasına neden oluyor. Yıkılmasa da, bu sefer kimse içine sindiremiyor cezayı. Yıkılmak üzere olan binayı "yuva" olarak kabul etmiyor. 
Haksızlar mı .. Ceza dört dörtlük olmalı. 
İşte sayın Özdil'in yazısındaki sıra dışılık hemen her yazısında olduğu gibi burada... 
Ortaya bir öneri koyuyor. 
Ceza "seyircisiz oynamak"sa neden gelecek yıl aynı takımların aynı sahada yapacağı maçta uygulanmıyor diye soruyor. Böylece mağdur takımın mağduriyeti telafi edilebilir... Konu dışındaki takımlar durduk yerde ödüllendirilmemiş olur. 
Peki mağdur takım gelecek sezon ligde olmazsa 
O zaman da aynı haftadaki maçın hasılatı mağdur takıma verilir diyor Özdil. 
Bu şimdiye kadar karşımıza çıkan en makul öneri. Acaba federasyonumuz dikkat etti mi 
Hadi federasyonun işi başından aşkın. Ama Türk medyasında maç başına 40-50 yorumcu düşüyor. Kulübede bekleyen çok yani... Niye onlar da görmezden geliyorlar 
Şayet gözden kaçırdıklarım varsa beni affetsinler... Lakin pazar gününden beri yorumcularımızı okuyorum, dinliyorum... Bu konuda fikir beyan eden birine rastlayamıyorum. 
Nedir bu .. Mesleki kıskançlık mı, yoksa Yılmaz Özdil'in önerisi tartışılamayacak kadar anlamsız mı Mutlaka biri olmalı değil mi 
Karambolden fayda uman taraftar yazarların "çoğunluk" olduğuna asla inanmam. 



</TEXT>
</DOC>
