<DOC>
<DOCNO> 374921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/siyaset/asiy.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arkadaşlar uyarılmıştır' 
</HEADLINE>
<TEXT>


Başbakan Erdoğan, düğünde havaya silah sıktıkları için eleştirilen AKP'li 2 milletvekiliyle ilgili soruya, "Bu konu olmuş bitmiş" yanıtını verdi... 

ANKARA Milliyet 


Son dönemde artan kontrolsüz silah kullanımının önüne geçebilmek için çalışma başlattığını açıklayan Başbakan Recep Tayyip Erdoğan, dün bir düğünde havaya silah sıktıkları için eleştirilen AKP'li 2 milletvekiliyle ilgili sorular üzerine, "Bu konu olmuş bitmiş" dedi. 
Erdoğan, "Kamu Harcamalarının Azaltılması Programı" ödül töreninin ardından gazetecilerin sorularını yanıtladı. Erdoğan, önceki gün Başbakanlık'tan yapılan bireysel silahlanmayla ilgili açıklamanın hatırlatılması üzerine, "Açıklamayı boşuna yapmadık herhalde. Bu Meclis'te olacak bir konu değil. İlgili birimlerimizi daha duyarlı ve gayretli çalışmanın içine soktuk. Bu toplumsal bir mesele. Bu konuyla ilgili yasal düzenlemeye gerek olduğunu zannetmiyorum. Ama Adalet Bakanlığı'na sorar, eğer boşluk varsa yasal çalışmayı yaptırırız" diye konuştu. 

Havai fişek 
Havai fişeklerin de yaygın kullanıldığını hatırlatan Erdoğan, "Batı'da, havai fişekler yaygın kullanılmıyor. Bunların da masaya yatırılması lazım" şeklinde konuştu. 
Bir gazetecinin, düğünde havaya silah sıkan AKP Grup Başkan Vekili Eyüp Fatsa ve AKP Ordu Milletvekili Enver Yılmaz'la ilgili tedbir alıp almayacağını sorması üzerine Erdoğan, şunları söyledi 
"Bazı şeyler ideolojik yaklaşımlarla değerlendirilmemeli. Türkiye'nin gelenekleri, görenekleri var. Yanlıştır, doğrudur ayrı mesele. Bu olmuş bitmiştir ve bu yapılanın doğru olmadığını bizzat söylemişimdir. Arkadaşlarım uyarılmıştır. Onlar yaptığı ana kadar bu tür şeyler yapılmıyor muydu Ne yazık ki oluyor. Onun için toplumsal bilinci artırmamız gerekiyor. O güne kadar neredeydi bu medya Arkadaşlarımız yaptıktan sonra bu gündeme oturdu. Belki bu da hayırlı oldu, ayrı mesele. Lütfen bir hedef saptırma olmasın." 
Erdoğan, Akif Beki aracılığıyla yaptığı açıklamada, "Bireysel silahlanma ve sorumsuzluk örneklerinin ancak hukuki düzenlemeler ve asayiş önlemleri ile sosyokültürel ve eğitim düzeyi gibi çok yönlü bir yaklaşımla önlenebileceğini" bildirmişti. 

Berlusconi'den son dakika jesti 

ABDULLAH KARAKUŞ 

İtalya Başbakanı Berlusconi, İtalya'ya gelen Erdoğan'a son dakika jesti yaparak, çalışma yemeği için Roma'ya davet etti. Erdoğan, bugün Napoli'deki Akdeniz Laboratuvarı Vakfı'nın başarılı yöneticilere verdiği "Avrupa Kurumlar Ödülü"nü alacak. İtalya'da da tanınan tiyatrocu ve aktris Serra Yılmaz, Erdoğan'a İtalya'da eşlik etti. İtalyanca çevirmenlik yapan Yılmaz, bu gezide de Erdoğan'a çevirmenlik yapacak. 

Meclis'ten silahsız yaşam kampanyası 

TBMM Başkanı Bülent Arınç, 1 Ekim'de "silahsız yaşam" kampanyası başlatacaklarını açıkladı. Arınç, AKP Grup Başkanvekili Eyüp Fatsa ve AKP Ordu Milletvekili Enver Yılmaz'ın kırmızı plakayla gittikleri düğünde tabancalarıyla ateş etmeleri yönündeki sorular üzerine bu davranışın çok yanlış olduğunu söyledi. Düğünlerde ve maç sonrasında silah atılmasının çirkin manzaralar ortaya çıkardığını belirten Arınç, "Silahsız bir yaşama ihtiyacımız var. 1 Ekim'den sonra silahsız yaşam kampanyası başlatacağız. Umarım, arkadaşlarımız da buna destek verir" dedi. 
Arınç, Fatsa ve Yılmaz'ın da bugün bir basın toplantısı düzenleyerek duydukları üzüntüyü dile getireceklerini kaydetti. n ANKARA Milliyet 

Silahlanmaya soru önergesi 

CHP Antalya Milletvekili Nail Kamacı, bireysel silahlanmada öngörülen artışın nedenlerinin açıklanmasını istedi. Düğün, benzeri toplantı veya futbol maçlarından sonra üst düzey devlet ve siyaset adamlarının da bu terörün seline kapıldığını öne süren Kamacı, şu sorulara yer verdi "Ülkemizde ruhsatlı olarak alınan silahların son 25 yılda yıllar bazındaki dağılımı nedir Hafif silahların dışında hangi ağır silahların edinilmesine ne şartlarla izin verilmektedir Ülkemizde yasadışı yollardan edinilmiş silahların sayısı kaç olarak tahmin edilmektedir Ruhsatsız olarak satılan silahların kaynağı nedir Yasal veya yasadışı yollardan bireysel silahlanmada görülen artışın nedenleri, yolları, sonuçları ve bu sorunun çözüm yolları üzerine ilgili makamlar tarafından yapılmış bilimsel bir çalışma var mıdır Alınan ve alınması planlanan önlemler nelerdir " 

Alistair'in dedesi 2 vekile dava açtı 

TURAÇ TOP DHA 

İzmir'de 2 yıl önce maganda kurşununa kurban giden 2,5 yaşındaki Alistair Grimason'un dedesi Avukat Tuncer Eşsizhan, havaya ateş açan AKP Ordu Milletvekili Enver Yılmaz ve Grup Başkan Vekili Eyüp Fatsa aleyhine dava açtı. Eşsizhan, Karşıyaka Sulh Hukuk H kimliği'ne verdiği dilekçede, ülke çapında silahsızlanma kampanyası başlattıklarını hatırlattı ve iki milletvekilinin silahlarını sorumsuzca ateşlemelerinin çabalarını boşa çıkardığını savundu. Yılmaz ve Fatsa'dan 1100 YTL manevi tazminat isteyen Eşsizhan'ın başvurusunun ardından iki milletvekili hakkında Ankara 1. Sulh Hukuk Mahkemesi'nde dava açıldı. Dava 24 Aralık'ta görülmeye başlanacak. 


</TEXT>
</DOC>
