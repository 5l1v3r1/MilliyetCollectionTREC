<DOC>
<DOCNO> 383281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/yazar/sazak.html </URL>
<DATE> 2005/10/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Trafik işkencesi 
</HEADLINE>
<TEXT>


İstanbul trafiği 300 yerdeki yol yapım çalışmaları nedeniyle durma noktasına geldi. 
Trafik çilesi-işkencesini cuma akşamı gazete çıkışında yaşadık. 
TEM otoyoluna çıkış, Mahmutbey viyadüğü çevresinde kilitlenmişti, araçlar İkitelli sapağından Anadolu yönüne dönmeye uğraşırken uzun kuyruklar oluştu. Birkaç yüz metrelik yolu geçmek bir saatten fazla sürdü. Fatih Köprüsü'ne ulaştığımızda iki saat geçmişti. 
Belediyenin plansızlığı bir yana, hafta sonu trafiğinde yönlendirici olmaları gereken polis ekiplerinin 'mesai'yi erken bitirmeleri de yollardaki eziyeti katlıyor. 
Kış aylarında İstanbul'un bir karış kara teslim olmasına alışığız. 
Yağmur biraz fazla yağsa kenti sel basıyor, trafik felç oluyor. 
Belediyelerin 'mazeret klasiği' haline gelen bu tür doğal gerekçelere 'okul zamanı' artan trafiği de eklemek gerekiyor. 
Tamam, milyonlarca aracın trafiğe çıktığı İstanbul gibi megapolde haftanın belli gün ve saatlerinde 'yoğunlaşma' normal. Böyle giderse uzak olmayan bir tarihte 'trafiğin akmayacağını' söylemek kehanet sayılmaz. 
Ancak İstanbul gibi 'deprem bekleyen' bir kentte yol çalışmalarından ötürü yaşanan çaresizliği görmek, trafik kaosunda kaybolmak insanın içini karartıyor. 
Katrina ve Rita kasırgaları nedeniyle ABD'nin güney eyaletlerinin nasıl bir 'düzen' içerisinde boşaltıldığını televizyonlardan izledik. Milyonlarca insan, otobanlarda uzun kuyruklar oluşturarak bölgeden uzaklaştılar. 
Cuma günkü kargaşada şunu gördük ki, İstanbul trafiğinde viyadük, köprü ve meydanlardaki kilitlenmeden kurtulup anayollara çıkış zorluğu var. İstanbul bir 'olağanüstü' durumda bu tahliyeyi yapamaz 
Hafta başından itibaren kent trafiğindeki çözümsüzlüğe karşın İstanbul Büyükşehir Belediyesi, Valilik ve İl Trafik Müdürlüğü arasındaki 'iletişimsizlik' de gözden kaçmıyor. Göztepe'ye 'cami yaptırma' telaşında olan Belediye Başkanı Kadir Topbaş, 'şantiye haline gelen' İstanbul'un yol çalışmalarındaki plansızlığı 'ihale yasası'na bağlamış. 
AKP'li yöneticiler kolayını buldu. 
İşler ters gitmeye başladığı zaman, topu 'bürokratik oligarşiye' atıp sorumluluktan kurtuluyorlar. Topbaş'a göre istimlak sorunları, ihaledeki gecikmeler, inşaatın geç başlaması gibi nedenlere 'bürokrasi' de eklenince planlar sapıyormuş. 
Bu da vatandaşa 'trafik işkencesi' olarak dönüyor. 
Trafik, kapkaç, hırsızlık, çeteler. 
İstanbul kötü yönetiliyor. Camiyi bırak, trafiğe bak 



</TEXT>
</DOC>
