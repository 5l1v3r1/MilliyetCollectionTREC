<DOC>
<DOCNO> 366046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun37.html </URL>
<DATE> 2005/08/01/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
İran "İsfahan'daki tesiste çalışmalar başladı" 
</HEADLINE>
<TEXT>

     İran, İsfahan kenti yakınındaki uranyum dönüşüm tesisinin yeniden çalışmaya başladığını bildirdi. 
     Ulusal Yüksek Güvenlik Konseyi UYGK sözcüsü Ali Agamuhammedi, İran devlet televizyonunda yaptığı konuşmada, BM nükleer silah denetçilerinin İsfahan’daki nükleer tesise denetim cihazları yerleştirmeye başladığını söyledi. 
     Agamuhammedi, "İsfahan’daki Uluslararası Atom Enerjisi Ajansı UAEA denetçileri, İran Atom Enerjisi Kurumu uzmanlarıyla birlikte, gözetleme kameraları yerleştirme ve denetleme çalışmaları hazırlığı gibi icra faaliyetlerinde bulunuyor. Bu süreç zaman alacak, ancak bize göre uranyum dönüşüm tesisi yeniden çalışmaya başladı" dedi. 
     UYGK sözcüsü Agamuhammedi, UAEA Başkanı Muhammed El Baradey’in talebi üzerine, söz konusu tesiste faaliyete başlamayı iki gün erteleyeceklerini söylemişti. 
     Agamuhammedi, daha önce de, İranlı teknisyenlerin İsfahan’da bulunan nükleer tesisteki mühürleri sökeceğini ve tesiste yeniden faaliyete başlayacaklarını açıklamıştı. 
     
</TEXT>
</DOC>
