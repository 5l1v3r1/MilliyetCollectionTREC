<DOC>
<DOCNO> 389026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonsiy04.html </URL>
<DATE> 2005/10/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Meclis Anayasa değişikliği için fazla mesai yapacak 
</HEADLINE>
<TEXT>

     Önümüzdeki haftayı yoğun bir gündem ile geçirecek olan TBMM, CHP’nin gensoru önergesi ve Anayasa değişiklik teklifi nedeniyle fazla mesai yapacak. 
     TBMM Genel Kurulu, haftaya CHP’nin Galata ve Kuşadası Limanları ile Tüpraş’ın yüzde 14.76’lık hissesinin satışıyla ilgili Başbakan Tayyip Erdoğan, Maliye Bakanı Kemal Unakıtan ve Ulaştırma Bakanı Binali Yıldırım hakkında verdiği gensoru önergesinin görüşmesiyle başlayacak. Erdoğan, Unakıtan ve Yıldırım’ın hakkında görevlerini kötüye kullanmak ve ihaleye fesat karıştırmak suretiyle kamuyu zarara uğrattıkları iddiasıyla verilen gensorunun görüşmeleri ardından AKP’nin Anayasa’nın bütçe ile ilgili olarak beş maddesinde değişiklik öngören teklifi ele alınacak. Teklifte, Anayasa’daki "genel ve katma bütçelerin" ibaresi yeni bütçe kapsamı çerçevesinde "merkezi yönetim bütçesi" olarak değiştirilirken, teklifle parlamentoya sunulacak bütçenin kapsamına genel bütçenin yanı sıra özel bütçeli idareler ve düzenleyici ve denetleyici kurumların bütçelerinin tamamı da dahil ediliyor. 
     Genel Kurul’da Çarşamba ve Perşembe günleri ise Kamu Alacaklarının Tahsili ve Terkinine ilişkin yasa tasarısı görüşülecek. 
     
     MECLİS CUMA DA ÇALIŞACAK 
     İl tur oylaması salı günü yapılacak olan Anayasa değişiklik teklifinin ikinci tur oylaması ise cuma günü gerçekleştirilecek. Yoğun gündem nedeniyle Genel Kurul, Salı günü 15.00-24.00, Çarşamba ve Perşembe günleri 13.00-24.00, cuma günü ise 14.00-24.00 saatleri arasında çalışacak. 
     
     BÜTÇE SUNUMU CUMA GÜNÜ 
     Genel Kurul’un yoğun gündemine karşın TBMM’deki ihtisas komisyonları da çalışmalarını sürdürecek. Plan ve Bütçe Komisyonu’nda Maliye Bakanı Kemal Unakıtan, 2006 Mali Yılı Bütçesi’nin sunumunu cuma günü yapacak. Bütçenin komisyondaki görüşmelerine ise Ramazan Bayramı’nın ardından başlanacağı bildirildi. Plan ve Bütçe Komisyonu ayrıca, çarşamba günü Kamu Mali Yönetimi ve Kontrol Yasası’nda değişiklik öngören tasarıyı ele alacak. 
     Adalet Komisyonu, çarşamba günü Uluslararası Çocuk Kaçırmanın Hukuki Veçhelerine ilişkin yasa tasarısı ile AKP Kastamonu Milletvekili Hakkı Köylü’nün Kaçakçılıkla Mücadele Yasasından değişiklik öngören teklifi ve Türk Parasının Kıymetini Korunması hakkındaki yasada değişiklik öngören teklifini görüşecek. 
     TBMM Hesaplarını İnceleme Komisyonu, Çarşamba günkü toplantısında, TBMM’nin ve Sayıştay Başkanlığı’nın 2004 Mali Yılı kesin hesaplarını inceleyecek. 
     Tarım Komisyonu da perşembe günü toplanarak Tarım Kanunu Tasarısı’nı görüşmeye başlayacak. 

ANKA 
     
</TEXT>
</DOC>
