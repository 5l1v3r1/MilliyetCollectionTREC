<DOC>
<DOCNO> 361076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy22.html </URL>
<DATE> 2005/07/14/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Şevket Demirel, İçişleri Bakanı Aksu'ya mektup yazdı 
</HEADLINE>
<TEXT>

     Ispartalı İşadamı Şevket Demirel, İçişleri Bakanı Abdülkadir Aksu'ya mektup yazarak, yönettiği şirketlere el konulmasına ilişkin yakınmalarını dile getirdi. 
     Demirel, Isparta'nın Barla Beldesi yakınlarındaki yazlık evinden basın kuruluşlarına da faksladığı mektubunda, Tasarruf Mevduatı Sigorta Fonu'nun TMSF Isparta'daki 9 şirketine baskın şeklinde el koyduğunu belirterek, aramalarda insan haklarına, şirket menfaatlerine, kanuni usullere riayet edilmediğinden şikayet etti. Aramada, kasa ve kapıların kırıldığını ve bunlar yapılırken hiç bir şirket yetkilisiyle ortak sayım yapılmadığını savunan Demirel, 8 gün sonra personele zabıtların imza ettirildiğini öne sürdü. Arşivlerin paçavraya döndürüldüğü, bazı evrakların zapta geçirilmeden alınıp götürüldüğünü savunan Demirel, mektubunda şu görüşlere yer verdi 
     ''Emniyet kuvvetleri bu olaylara seyirci kaldıkları gibi, bizim avukatlarımız da içeri sokulmadı. 
     Ben, model bakımından ne Uzanlar, ne Çukurova Holding, ne de Toprak Holding'im. Onların bankaları var. Benim bankam yok, borcum yok. 
     TMSF ülkede bir kapitülasyon mudur, yoksa zaman zaman ismi geçen derin devlet midir Halkın hakkını adaletle tahsil edeceğiz diyenler, beyanlarıyla bu yaptıkları uyuşuyor mu 
     Baskının baş yöneticisi Fethi Çalık, TMSF Tahsilat Dairesi Başkanı bir hakim, bir savcı, bir polis gibi Bir SS subayı gibi , 8 gün fabrikalarda vurdu, kırdı. Eli boş İstanbul'a döndü. 
     Ben 40 senelik emeğimle, iç ve dış ortaklarımla, halkımla Anadolu'da bu tesisleri yaptıysam, halka açık ilk şirketi 1970'te kurduysam, kusur mu ettim Kırılan şerefimizin iadesini Türkiye bütçesi verilse tamir edemez.'' Demirel mektubunda, yurtiçinde mülkiyet hakkını koruma görevinin İçişleri Bakanlığı'nda olduğuna değinerek, ''Bu, mülkiyete yapılmış bir tecavüzdür. İnsan Hakları Beyannamesi'nin beş maddesi de mülkiyet hakkının korunmasını kapsar. Şikayetlerimi takip etmenizi istiyorum. Vatandaşın ezilmesine kayıtsız kalanlar ve yapanlardan da davacı olduğumu belirterek, durumumu arz ediyorum'' ifadesini kullandı. 
     Şevket Demirel mektubunun ekinde, Isparta Sulh Hukuk Mahkemesi'nce verilen bilirkişi tespit raporuyla, Göltaş A.Ş.'ye Egebank'tan herhangi bir kaynak aktarımı olmadığına dair SPK rapor özetini de gönderdi. 
     
</TEXT>
</DOC>
