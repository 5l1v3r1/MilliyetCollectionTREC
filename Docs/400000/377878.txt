<DOC>
<DOCNO> 377878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur40.html </URL>
<DATE> 2005/09/12/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Gamze Özçelik'e tecavüz ettiği iddia edilen Demirkol serbest bırakıldı... 
</HEADLINE>
<TEXT>

     Oyuncu Gamze Özçelik tarafından hakkında kendisini ilaçla uyutup tecavüz ettiği iddiasıyla suç duyurusunda bulunulan eski basketbolcü Gökhan Demirkol, çıkarıldığı nöbetçi mahkemece tutuksuz yargılanmak üzere serbest bırakıldı. 
     Avukatı Ömer Yeşilyurt ile birlikte Kadıköy Adliyesi’ne gelen Demirkol, Kadıköy Cumhuriyet Savcısı Ali Doğan tarafından sorgulandıktan sonra "cebir ve şiddet kullanarak ırza geçme" suçundan tutuklanma istemiyle mahkemeye sevkedildi. 
     Demirkol, çıkarıldığı Kadıköy Nöbetçi 3. Sulh Ceza Mahkemesi tarafından tutuksuz yargılanmak üzere serbest bırakıldı. 
     Adliye çıkışında Demirkol gazetecilerin sorularını cevaplandırmazken, avukatı Yeşilyurt yaptığı açıklamada yargı sürecinin başladığını hatırlatarak, müvekkilinin, hakkındaki tüm suçlamaları reddettiğini söyledi. 
     Demirkol’un, savcılık ve mahkemede, Özçelik ile yoğun bir ilişki yaşadığı, bu ilişkinin iki yıl sürdüğü, böyle bir olayın içinde bulmasından çok üzüldüğü şeklinde ifadeler verdiğini anlatan Yeşilyurt, müvekkilinin ayrıca böyle bir olayın yaratılmasına da ihtiyacı olmadığını, Özçelik ile karı koca gibi yaşadıklarını savcı ve hakimin huzurunda beyan ettiğini belirtti. 
     Yeşilyurt, "Yani ilişkiler rıza ile olmuştur, rıza dışı herhangi bir şey olmamıştır" dedi. 
     Mahkemeye, ikili arasında yoğun bir ilişkinin yaşandığını gösteren mektup ve resimleri delil olarak sunduklarını vurgulayan Yeşilyurt, bunların arasında Gamze Özçelik’in kendi el yazısı ile yazdığı ve Gökhan Demirkol’u çok sevdiğini, bu ilişkinin devam etmesi gerektiğini, harika bir hayatının olduğunu açıkça beyan ettiği bir mektubun da bulunduğu kaydetti. 
     Yeşilyurt, savcılığın "cebir ve şiddet kullanarak ırza geçmek suçundan sevkettiği mahkemenin delilleri değerlendirerek, Demirkol’un tutuksuz yargılanmak üzere serbest bırakılmasına karar verdiğini bildirdi. 
     Yeşilyurt, Özçelik ile Demirkol arasındaki ilişkinin geçen yılın Mart ayında bittiğini de belirterek, Gamze Özçelik’in aradan 1 yıldan fazla zaman geçtikten sonra şikayette bulunduğuna da dikkat çekti. 
     Kendilerinin de gerekeni yapacaklarını ve haklarını arayacaklarını ifade eden Yeşilyurt, medya kuruluşlarına da Demirkol’u "aşağıladıkları" ve "zorla sevgili" dedikleri için dava açacaklarını bildirdi. 
     Gamze Özçelik, eski basketbolcü Gökhan Demirkol ile birlikteyken gizlice çekilen porno görüntülerin internetten yayınlanması üzerine geçen hafta şikayette bulunmuştu. 
     Özçelik şikayetinde, Demirkol’un, arkadaşlık yaptığı dönemde bir akşam evde bir şey unuttuğunu söyleyerek kendisini evine götürdüğünü, burada kendisine ikram edilen içkiyi içtiğini ve ondan sonrasını hatırlamadığını iddia etmişti.19 38 12 09 05 
     
</TEXT>
</DOC>
