<DOC>
<DOCNO> 370258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko27.html </URL>
<DATE> 2005/08/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ankara Büyükşehir Belediyesi yapay hayvan alacak 
</HEADLINE>
<TEXT>

     Ankara Büyükşehir Belediye Başkanlığı, yıllardır, çay bahçesi, gazinolar ve lunaparkı ile hizmet veren Gençlik Parkı'nı, değişik eğlence anlayışına yönelik olarak yeniliyor. 
     Ankara Büyükşehir Belediyesi, Gençlik Parkı'nda Hayvanlar Alemi Gösteri Merkezi kuracak. Gelecek yıl sonunda faaliyete geçmesi öngörülen Hayvanlar Alemi Gösteri Merkezi'ne konmak üzere, toplam 5 bin 216 adet yapay hayvan alımı için ihale açtı. 
     İhale kapsamında, 4 bin 493 adet durağan, 723 adet hareketli hayvan alınacak. Alınacak hayvanlar, park bünyesinde yapay olarak oluşturulacak ''Afrikalı Savana, Kuzey Kutbu, Avustralya, Yağmur Ormanları, Asya Yağmur Ormanları, Amerika vahşi hayat , Tropik Yağmur Ormanları, Çiftlik'' gibi dekor ve mekanlara konulacak. 
     Yapay hayvanların, 2006 yılı sonuna kadar teslim edilmesi gerekiyor. 
     Belediyenin Milli Müdafaa Caddesi'ndeki binasında, 27 Eylül'de, saat 13.00'te yapılacak ihaleye ilişkin şartname, idare adresinde görülebilecek veya 50 YTL bedel ile alınabilecek. 
     
</TEXT>
</DOC>
