<DOC>
<DOCNO> 354195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/dunya/axdun02.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu böyle gitmez' zirvesi 
</HEADLINE>
<TEXT>


DIŞ HABERLER SERVİSİ 


İşgal altındaki Filistin topraklarında son zamanlarda asker ve sivil İsrail hedeflerine yönelik saldırılarda bir artış görülmesi üzerine İsrail Başbakanı Ariel Şaron ile Filistin lideri Mahmud Abbas, dün Şaron'un Kudüs'teki ikametg hında yapılan zirvede buluştu. İki tarafın şubat ayındaki Mısır'ın Şarm El Şeyh sahil kentinde bir araya gelerek ateşkes ilan etmelerinin ardından ilk kez buluşan liderlerin 2.5 saatlik zirvesinde terörün kontrol altına alınması ve İsrail'in geri çekilme konuları ele alındı. 
Şaron, Abbas'a, Filistin'in kontrolüne devredilmesi öngörülen 5 kentten 2'sinin daha, şiddetin kontrol altına alınması şartıyla Filistin tarafına verileceğini bildirdi. İsrail askerlerinin, şiddetin kontrol altına alınması halinde, devri tamamlanan Eriha ve Tulkarim'e ilave olarak Beytüllahim ve Kalkilya'dan 2 hafta içinde çekileceği ve bu kentlerin, Filistin güvenlik güçlerinin denetimine bırakılacağı belirtildi. 
Görüşmede Şaron, Abbas'a, Gazze'deki havalimanı ve deniz limanının açılması için hazırlıklara başlayabileceğini de iletti. Şaron, günde 26 bin Filistinli işçi ve ticaretle uğraşan 13 bin Filistinlinin İsrail tarafına geçmelerine izin verileceği sözünü verdi. 
Şaron ayrıca terör eylemlerinin, İsrail'in Gazze'den geri çekilme uygulamasını zora soktuğunu ve sıkıntı yarattığını da aktardı. Abbas'ın buna karşılık, İsrail'den anlayış beklediğini söylediği ifade edildi. 
Görüşmede, Şaron'un, Filistinli mültecilerin Gazze ve Batı Şeria'ya dönmesine izin verileceği ve İsrail cezaevlerindeki bir kısım tutuklunun daha serbest bırakılacağını söylediği de bildirildi. 

Filistinliler tatmin olmadı 
Görüşme sonrasında Filistin lideri Mahmud Abbas, herhangi bir açıklama yapmadan Ramallah'taki kararg hına döndü. Filistin Başbakanı Ahmed Kurey ise toplantıdan sonra Ramallah'a dönüşünde yaptığı açıklamada, görüşmeyi "zor" ve "beklentilerini gerçekleştirmekten uzak" bir görüşme olarak nitelendirdi. 
Başbakan Ahmed Kurey, "Olumlu cevaplar beklediğimiz temel konulardan bir şey çıkmadı" diye konuştu. 

İslami Cihad'a darbe 
Şubattan bu yana militan grupların Filistin yönetimi tarafından durdurulması yönünde tavır sergileyen İsrail, zirve öncesinde taktik değiştirdi ve önceki gün Batı Şeria'da bir operasyon düzenleyerek 52 İslami Cihad militanını tutukladı. Askeri kaynaklara göre, son dönemin en büyük operasyonunu düzenleyen İsrail, ateşkesten bu yana yürürlüğe koyduğu ve sadece terör saldırısı planladığından şüphelenilen kişilerin tutuklanmasını içeren siyasetinden vazgeçti. İsrail bundan böyle militan gruplara karşı itidalli hareket etmeyeceğini, böyle örgütlerle ilgisi olan herkesi meşru hedef olarak göreceğini açıkladı. 

Kim, ne İstiyor 

Gazze'nin boşaltılması 
İsrail askerlerinin ağustosta boşaltacağı bölgede Filistinliler sınırların kontrolünün kendilerine verilmesini, havaalanının açılmasını ve Batı Şeria ile Gazze arasında serbest geçişlere izin verilmesini istiyor. İsrail, sınırları denetlemeye devam edeceğini, kontrolün Filistinlilere devri için önce Filistin yönetiminin militan gruplar üzerinde sözünün geçtiğini kanıtlaması gerektiğini söylüyor. 

Yerleşkeler 
İsrail, Batı Şeria'da 4 Yahudi yerleşim bölgesinin yıkılacağını açıkladı. Filistin ise Batı Şeria'nın kuzeyinin tamamen boşaltılarak Filistin otonom bölgesi olmasını istiyor. Filistin ayrıca işgal topraklarındaki tüm Yahudi yerleşim faaliyetlerinin durdurulmasını talep ediyor. İsrail ise Batı Şeria'da şimdiye kadarki en büyük yerleşimi sağlayacak yeni planlar hazırlıyor. 

Güvenlik 
Filistin, İsrail askerlerinin 2000'deki Filistin ayaklanmasından önceki pozisyona çekilmesini talep ediyor. İsrail, militan gruplar etkisiz hale getirilmeden bunun söz konusu olmayacağını ileri sürüyor. 

Tutuklular 
Mahmud Abbas, İsrail cezaevlerindeki tüm Filistinli tutukluların acilen serbest bırakılmasını istedi. 
İsrail sadece 900 Filistinliyi serbest bıraktı, 7 bin Filistinli h l cezaevinde. 


</TEXT>
</DOC>
