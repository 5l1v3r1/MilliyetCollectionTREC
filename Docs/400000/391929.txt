<DOC>
<DOCNO> 391929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun05.html </URL>
<DATE> 2005/11/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hamas'ın, ateşkesi yenilemek için şartı var... 
</HEADLINE>
<TEXT>

     Hamas örgütü, İsrail'le Filistin arasında yıl başında sona erecek ateşkesi yenilemek için bir dizi şart öne sürdü. 
     Hamas yetkililerinden Mahmud El Zahir, Reuters haber ajansına yaptığı açıklamada, ateşkesin yenilenmesi için İsrail'in, saldırılara son vermesi ve Filistinli tutukluları serbest bırakması gerektiğini söyledi. 
     ''Ateşkes, düşmanın saldırganlığına son vermesi ve tüm tutukluları serbest bırakması şartlarına bağlı'' diyen El Zahir, ateşkesin bir bedeli olacağını belirtti. 
     İsrail'le Filistin arasında 9 ay önce yapılan ateşkesi yenileme çabalarına destek veren Mısır'ın, Filistinli örgütler arasında gelecek haftalarda yapılacak görüşmeyi organize etmesi bekleniyor. 
     Filistinli tutukluların serbest bırakılması, Hamas'ın en büyük talebini oluşturuyor. İsrail, ateşkesten bu yana 900 Filistinliyi serbest bıraktı. İsrail'in halen 8 binden fazla Filistinliyi tutuklu bulundurduğu belirtiliyor. 
     
</TEXT>
</DOC>
