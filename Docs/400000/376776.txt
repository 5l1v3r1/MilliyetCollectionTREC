<DOC>
<DOCNO> 376776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo05.html </URL>
<DATE> 2005/09/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Rüştü cumartesi günü kulübede oturacak 
</HEADLINE>
<TEXT>

     Bulgaristan ile oynanan özel milli maçta omuzundan sakatlanan ve uzun süredir antrenmanlara çıkmayan Rüştü, dün de içeride tedavi olup çalıştı. Yani tecrübeli file bekçisi, tam anlamıyla oynamaya hazır değil. Ancak Rüştü, cumartesi günkü Ankaraspor karşılaşmasında en azından Volkan’ın yedeği olarak kulübede bekleyecek. Çünkü diğer kaleci Serdar, önceki gece A2 Milli Takımı’nın Almanya ile oynadığı maçın 59. dakikasında sakatlandı. Dizinde ödem oluştuğu belirlenen ve dün MR’ı çekilen genç kalecinin, kesin durumu bugün netlik kazanacak. 
     
     Zafer idmana çıkmadı 
     Ancak Serdar’ı riske etmek istemeyen teknik direktör Daum’un, Rüştü’yü yedek kulübesinde oturtmayı düşündüğü öğrenildi. Alman hoca, Milan sınavında kaleyi teslim etmeyi düşündüğü milli file bekçisini böylece bir anlamda hazırlamak amacında. Bu arada Sarı-Lacivertliler, dün kalecisiz çalıştı. Cumartesi günkü idmanda kasığında ağrı hissedince çalışmayı terkeden yeni transfer Zafer Biryol da, daha önce takımla birlikte çalışacağı açıklanmasına karşın dünkü idmana katılmadı. Golcü oyuncunun, Ankaraspor maçı kadrosuna dahil edilmesi zor görünüyor. 
     
</TEXT>
</DOC>
