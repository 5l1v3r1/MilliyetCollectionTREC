<DOC>
<DOCNO> 368526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/spor/axspo03.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kily için son kez 
</HEADLINE>
<TEXT>


Galatasaray, Arjantinli yıldız için girişimlerini yoğunlaştırdı. Gerets'in sol kanada takviye talebi üzerine yeniden temas kurulan Gonzalez'in yıllık 3 milyon Euro ve maddi garanti istediği bildirildi 

ERHAN TELLİ 


Galatasaray yönetimi, Eric Gerets'in isteği doğrultusunda İnter'in Arjantinli sol kanat oyuncusu Kily Gonzalez için son kez teklifte bulundu. İtalyan kulübü tarafından gözden çıkarılan tecrübeli yıldız için girişimlerini yoğunlaştıran Sarı - Kırmızılılar'ın, bu transferi bitirerek hem Gerets'in takviye yapılmasını istediği sol kanadı güçlendirmeyi amaçladıkları hem de yıldız bir ismin alınmasını bekleyen taraftarların gönlünü almayı planladıkları bildirildi. 
Yıllık maliyeti 3 milyon Euro civarında olan yıldız oyuncuya bir sezon için 2.5 milyon Euro teklif veren Galatasaray'ın, Arjantinli yıldızın menajeri olmaması nedeniyle görüşmeleri İspanyol avukatı ile sürdürdükleri öğrenildi. 
Kily Gonzalez'in, teklife sıcak baktığı, ancak özellikle maddi konularda garanti istediği kaydedildi. İnter kulübüyle de görüşmelerini sürdüren Sarı - Kırmızılılar'ın bu transferi önümüzdeki günlerde netleştirmeye çalışacakları ifade edildi. 

Kıran kırana antrenman 

Cuma günü deplasmanda Ankaragücü ile karşılaşacak olan Galatasaray'ın dünkü idmanı oldukça sert geçti. Çift kalede Saidou ile çarpışan Cihancan çalışmayı yarıda bıraktı. Yalçın'ın müdahalesiyle yerde kalan Ümit Karan da kısa süreli bir sakatlık geçirdi. Yaklaşık 100 Sarı - Kırmızılı taraftarın izlediği antrenmanda Konyaspor karşılaşmasının yıldızı olan Sasa Iliç büyük alkış aldı. 

Açık tribün bekleyişi 

Galatasaray yönetimi bu sezon açık tribünler için kombine kart satışı yapmadı. Numaralı tribünün tamamını, kapalı tribünün ise büyük bölümünü satan Sarı - Kırmızılı kulübün, taraftarlardan gelen yoğun talep üzerine açık tribün için de kombine bilet uygulamasına gitmeyi düşündüğü öğrenildi. Yöneticilerin bunun için inşaatı devam eden açık tribünün bitmesini beklediği bildirildi. 

Hasan'ın hayali 

Galatasaray'ın ilk maçındaki futboluyla alkış toplayan Hasan Şaş'ın hayalini Milli Takım süslemeye başladı. Bu konuda arkadaşına tam destek veren Necati Ateş, "Sezon başındaki hazırlık kampında size bu takımın en büyük transferi Hasan Şaş olacak demiştim. İlk maçta haklı çıktığımı gördünüz" dedi. Hırvat Tomas ise "Onun bu takımda olması bize büyük bir güven veriyor. Hasan bu takımın anahtarı ve en önemli silahlarından birisi" yorumunu yaptı. 




</TEXT>
</DOC>
