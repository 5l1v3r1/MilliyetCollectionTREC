<DOC>
<DOCNO> 398423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonsiy01.html </URL>
<DATE> 2005/11/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
TBMM'de bu hafta... Bütçenin komisyon çalışmaları bitiyor 
</HEADLINE>
<TEXT>

     TBMM’de bütçe görüşmelerinin komisyon aşamasının biteceği bu hafta, kamu mali yönetimi ve kontrol yasasında değişiklik yapan tasarının da çarşamba günü yasalaştırılması bekleniyor. 
     
     BÜTÇENİN KOMİSYON ÇALIŞMALARI BİTİYOR 
     Plan ve Bütçe Komisyonu da bütçe tasarısı üzerindeki çalışmalarını bu hafta tamamlayacak. Komisyon Pazartesi günü DPT, SPK, BDDK, GAP İdaresi, TAPDK, Hazine Müsteşarlığı ve AB Genel Sekreterliği 2006 bütçelerini görüşecek. Salı günü ise Plan ve Bütçe Komisyonu’nda Maliye Bakanlığı, Gelir İdaresi Başkanlığı, Kamu İhale Kurumu, ÖİB ve Gelir bütçesi ele alınacak. Çarşamba günü ise Merkezi Yönetim Bütçe Yasa Tasarısı ile Genel ve Katma Bütçe Kesinhesap Yasa Tasarılarının maddeleri oylanacak. 
     
     KAMU MALİ YÖNETİMİ YASASI DEĞİŞECEK 
     Genel Kurul’da salı günü sadece sözlü sorular görüşülecek. Çarşamba günü Kamu Mali Yönetimi ve Kontrol Yasası’nda değişiklik yapılmasına dair yasa çıkartılması bekleniyor. Perşembe günü ise İçişleri ve MSB dışındaki bakanlıklara ait ortaöğretim kurumlarının Milli Eğitim Bakanlığı’na devrine ilişkin yasa tasarısı görüşülecek. 
     Genel Kurul, Salı günü gündemindeki soruları tamamlayana kadar, çarşamba ve perşembe günleri ise 15-20.00 saatleri arasında çalışacak. 
     
     KOMİSYONLARIN GÜNDEMİ 
     Meclis’te bu hafta komisyon çalışmaları çerçevesinde ilk olarak salı günü terör ve namus cinayetleriyle ilgili araştırma komisyonu çalışmalarını sürdürecek. Çarşamba günü Sanayi Komisyonu Petrol Yasa Tasarısını, İçişleri Komisyonu ise Pasaport Yasası’nda Değişiklik Yapılmasına Dair Tasarıyı, Bayındırlık Komisyonu da 1 Aralık’ta Elektronik Haberleşme Yasa Tasarısını ele alacak. 
     
</TEXT>
</DOC>
