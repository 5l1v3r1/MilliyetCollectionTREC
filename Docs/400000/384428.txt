<DOC>
<DOCNO> 384428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun06.html </URL>
<DATE> 2005/10/06/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
ABD Rumlar, Kıbrıs politikasını değiştirmeli 
</HEADLINE>
<TEXT>

     ABD Dışişleri Bakanlığı'nın eski Kıbrıs Özel Koordinatörü Büyükelçi Tom Weston, Kıbrıs sorununda ilerleme kaydedilmesi için Kıbrıs Rum tarafının izlediği politikayı değiştirmesi gerektiğini belirtti. 
     Kıbrıs meselesi ve Türkiye'nin AB üyeliğine ilişkin AA'nın sorularını yanıtlayan Weston, ''Kıbrıslı Rumlar, şu ana kadar izledikleri politikayı değiştirmeleri gerektiğini artık anlamalı ve BM Genel Sekreteri'nin getirdiği öneriyi kabul ederek Annan Planı'ndaki önceliklerini açıkça ortaya koymalılar'' dedi. 
     ABD Dışişleri Bakanlığı'nın Kıbrıs özel koordinatörlüğü görevinden emekli olduktan sonra Georgetown Üniversitesi'nde ders veren Büyükelçi Weston, yakın zamanda Kıbrıs meselesinde bir ilerleme beklemediğini, ancak çözüm konusunda ''iyimser'' olduğunu kaydetti. 
     Kıbrıs sorununa çözüm çabaları sürerken, Kıbrıslı Türklerin ekonomik sıkıntılarının hafifletilmesinin önemine işaret eden Weston, ''Kıbrıslı Türklerin de bir şekilde AB'ye entegre olmasının yolu bulunmalı hatta çözümden önce bunun için bir yol bulunmalı ki, adada her iki toplum da AB üyeliğinden birlikte faydalanabilsin'' dedi. 
     Türkiye'nin 3 Ekim'de AB ile üyelik müzakerelerine başlaması konusundaki görüşü sorulan Weston, ''Bu hem Türkiye hem de AB için büyük bir gün. Müzakerelerin başlaması, ileriye doğru atılmış olumlu bir adım, hem Türkiye'nin hem de AB'nin doğru yolda olduğunun göstergesi'' yanıtını verdi. 
     
</TEXT>
</DOC>
