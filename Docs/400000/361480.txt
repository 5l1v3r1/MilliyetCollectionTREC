<DOC>
<DOCNO> 361480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur44.html </URL>
<DATE> 2005/07/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yakalattığı çetecilerle aynı cezaevine konunan turizmci intihar etti 
</HEADLINE>
<TEXT>

     Yaşar ANTER BODRUM Muğla , DHA 

MUĞLALI turizmci 40 yaşındaki Mehmet Kaderci kendisinden de haraç isteyen üç çetenin çökertilmesi için polise ve jandarmaya yardım etti. Tam 64 zanlının tutuklanmasını sağlayan Kaderci, karıştığı bir cinayet nedeniyle çetecilerle aynı cezaevine konunca aylarca baskı altında yaşadı. Avukatına, savcılığa ve eski çalıştığı işyerinin sahibine Dayanacak gücüm kalmadı, intihar edeceğim'' diye mektuplar yazan, başka cezaevine naklini isteyen Kaderci'nin feryadını kimse duymadı. Sonunda korkulan oldu, Mehmet Kaderci çete mensuplarının baskılarına daha fazla dayanamayıp geçen çarşamba günü koğuşunda kendini astı. Devlet, çetecilerle mücadelede yaşamanı tehlikeye atarak güvenlik güçlerine yardım eden Kaderci'yi koruyamadı. 
     Aynı zamanda Muğla Tavla Şampiyonu olan Narin Otel'in eski İşletme Müdürü Mehmet Kaderci çevresinde sevilen, devletine bağlı, milli maçlarda elinde Türk Bayrağı ile sokaklara düşen, oteli Atatürk resimleriyle süsleyen bir kişi olarak tanınıyordu. Otogarın hemen yanındaki çalıştığı otelde kendisinden de haraç istenmesine isyan eden Kaderci, polis ve jandarmanın Muğla ve ilçelerinde 2003-2005 yılları arısında Hemşeriler’, Akrep’ ve Karlos Turgut’ çetelerine yönelik düzenlediği operasyonlarda güvenlik güçlerine yardım etti. Herkes korkudan susarken Mehmet Kaderci çok insan tanıması, ilişkileri bilmesi nedeniyle güvelik güçlerine önemli bilgiler verdi, birçok çzete üyesinin yakalanmasını sağladı. Üç çeteyle ilgili operasyonlarda 140 kişi gözaltına alınırken, çıkar amaçlı suç örgütleri mensupları oldukları gerekçesiyle 64 kişi tutuklandı. 
     
     YARDIM EDERKEN KAVGAYA KARIŞTI 

     2004 yılı Mart ayında müdürlüğünü yaptığı otelin bitişiğinde bulunan Muğla Otogarı'nda çıkan kavgada, çete elemanlarından 10-12 kişilik bir grubun bir kişiyi dövdüğünü gören Mehmet Kaderci, gene seyirci kalamadı. Dövülen kişiyi kurtarmak istediği ileri sürülen Mehmet Kaderci, bir anda kendini kavganın ortasında buldu. Çıkan arbedede dövülen kişi bıçakla öldürüldü. Bu kez çetecilerle birlikte gözaltına alınan Mehmet Kaderci de tutuklandı. Kaderci daha önce yakalanıp tutuklanmasını sağladığı 64 çetecinin de bulunduğu Muğla Cezaevi'ne konuldu. 
     Mehmet Kaderci yargılanhdı, tutuklu diğer sanık 38 yaşındaki İzzettin Bozan ile birlikte 20 yıl hapis cezasına çarptırıldı. Daha sonra ortaya çıkan 9 tanık, olay sırasında Kaderci'nin elinde bıçak görmediklerini belirten ifadeler verince, cinayette suçsuz olduğunu savunan Kaderci, üç ay önce temyiz için Yargıtay'a gönderilen dosyasının bozularak geri döneceğini, yeniden yargılamada aklanacağını umut etmeye başladı. 
     
     KORUNMAK İÇİN KENDİNİ HÜCREYE ATTIRDI 

     Mehmet Kaderci, bir yandan da aynı cezaevinde kaldığı çete elemanları ile sürekli mücadele etti. Kaderci, güvenlik güçleri tarafından çökertilmesine yardımcı olduğu çete elemanları tarafından ölümle tehdit edildiğini, sürekli olarak cezaevinde olayların içine çekilip pusuya düşürülmek ve öldürülmek istendiğini, çevresinde bir takım oyunlar oynandığını annem’ dediği çalıştığı otelin sahibi Hülya Narin'e, avukatına ve Cumhuriyet Savcılığı'na gönderdiği mektuplarda iletti. Israrla başka cezaevine naklini istedi. 
     Kader, Hülya Narin'e yazdığı mektupta, bir süre yakalattığı çete elemanlarıyla aynı koğuşa bile konduğunu, sırf korunmak için infaz koruma memurlarıyla kavga edip hücreye atılmasını sağlandığını, böylece ölümden kurtulduğunu yazdı. 
     
     16 AY SONRA İNTİHAR ETTİ 

     Mehmet Kaderci, son mektuplarında ise baskılara dayanamayacağını, hainler tarafından öldürülmektense kendisinin intihar edeceğini’ bildirdi. Sonunda beklenen olduğu ve Kaderci, 13 Temmuz 2005 Çarşamba sabaha karşı, 4 kişinin daha bulunduğu cezaevinde kaldığı koğuşun pencedesine kendini iple asarak canına kıydı. Can düşmanlarıyla aynı cezaevine, hatta zaman zaman aynı koğuşa konan Kaderci, 16 ay boyunca yaşadığı ölüm korkusuna sonunda ölümü seçerek son verdi. 
     Mehmet Kaderci'nin 12 yıl yanında çalıştığı ve annem’ dediği Narin Otel'in sahibi evli ve iki çocuk annesi 58 yaşındaki Hülya Narin, haberi alınca şoke oldu. Hülya Narin, en son iki hafta önce cezaevinde ziyaret ettiği Kaderci ile görüşmesinde kendisine, Anne beni burada öldürecekler veya intihar edeceğim. Dayanacak gücüm kalmadı. Neden gönderdiğimiz dilekçeleri savcılık işleme koymuyor Beni öldürdükten sonra mı veya ben intihar ettikten sonra mı başka cezaevine nakledecekler'' diye sorduğunu söyledi. 
     Avukatı Kemal Ertuğrul aracılığıyla sürdürdükleri hukuk mücadelesinde, dosyanın temyizden bozularak dönmesini beklediklerini kaydeden Hülya Narin, şunları söyledi 
     Haraç çetelerinden, ülke düşmanlarından nefret ettiği için güvenlik güçlerine yardımcı oluyordu. Tehlikeli olduğunu söylediğimde Bir canım var o da vatanıma feda olsun’ diyordu. Tutuklu olduğu sürede bana, avukatına ve savcılığa gönderdiği mektuplarda ölümle tehdit edildiğini belirterek başka cezaevine nakledilmesini istedi. Bu belgeleri ve mektupları savcılığa ilettik. Ancak hiçbir tedbir alınmadı. Öldürülmekten çekindiği için sık sık kendisini tek kişilik hücrelere attırıyordu. Ancak kendisini Jitem uşağı’ olarak ilan eden çete üyelerinin tehdidi bir ay önce iyice artınca, onların elinden ölmektense intihar edeceğini, başka çaresinin kalmadığını yazmaya başlamıştı. Üç gün önce gelen mektubunda da Canım annem artık dayanamıyorum, beni affedin’ diye yazmıştı. Cezaevinde oğlumun hayatını korumakla görevli resmi makamlar devletini ve vatanını bu kadar çok seven bir gencin uyarılarını ciddiye almayarak ölmesine veya öldürülmesine neden oldularsa bunun hesabını mutlaka soracağım. Oğlumun katil olmadığını ölmüş olsa da sonunda kanıtlayacağım. Mehmet'in suçsuzluğunu kanıtlamak için uğraş verirken ben ve kızım Gökçe Narin de ölümle tehdit edildik, ama bu tehditlerden yılmayıp gerçeğin ortaya çıkmasını sağlayacağım.'' Muğla Cumhuriyet Savcılığı olayla ilgili geniş soruşturma başlatırken, Kaderci'nin cenazesi Yalova'dan gelen kardeşlerine teslim edildi. 

     
</TEXT>
</DOC>
