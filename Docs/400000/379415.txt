<DOC>
<DOCNO> 379415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/soneko01.html </URL>
<DATE> 2005/09/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dış ticarette AB'nin payı artıyor... 
</HEADLINE>
<TEXT>

     Güliz Yücel 

Avrupa Birliği'ne üyelik yolunda ilerleyen Türkiye'nin, dış ticaretinde AB'nin payı da adım adım yükseliyor. 
     A.A muhabirinin, Devlet İstatistik Enstitüsü DİE ve Dış Ticaret Müsteşarlığı DTM verilerinden yaptığı hesaplamalarına göre, Türkiye'nin ihracatında 1993 yılında yüzde 49.5 olan AB'nin payı, 2004 yılında yüzde 54.6'ya yükseldi. Türkiye'nin ithalatında AB'nin payı ise 1993'de yüzde 47.1 iken, 2004 yılında yüzde 46.7'ye geriledi. 
     Türkiye, 1993 yılında AB ülkelerine 7.6 milyar dolar ihracat yaparken, 13.9 milyar dolar da ithalat yapıyordu. 2004 yılına gelindiğinde bu rakamlarda artış yaşandı ve ihracat 34.4 milyar dolar, ithalat ise 45.4 milyar dolar oldu. 
     Bu yılın Ocak-Haziran döneminde ise Türkiye, AB ülkelerine 18.4 milyar dolarlık ihracat yaparken, 23.4 milyar dolarlık da ithalat gerçekleştirdi. 
     Bu dönemde, Türkiye'nin ihracatında AB'nin payı yüzde 52.7, ithalatında ise payı yüzde 42.5 oldu. 
     Türkiye ve AB arasında ticaret hacmine bakıldığında da 1993 yılında 21.5 milyar dolar olan bu rakam, 2004 yılında 79.6 milyar dolara yükseldi. 
     Bu yılın ilk 6 ayında ise Türkiye ve AB arasındaki ticaret hacmi 41.8 milyar doları buldu. 
     
</TEXT>
</DOC>
