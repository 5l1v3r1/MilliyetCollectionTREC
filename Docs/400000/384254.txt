<DOC>
<DOCNO> 384254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo20.html </URL>
<DATE> 2005/10/05/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Reha Kapsal Grupta matematiksel olarak ciddi şansımız var... 
</HEADLINE>
<TEXT>

     Ümit Milli Futbol Takımı'nda, teknik direktör Reha Kapsal, milli takım olarak hem yapılanacaklarını hem de yarışacaklarını söyledi. 
     Avrupa Şampiyonası Eleme Grubu'nda 11 Ekim'de Arnavutluk ile karşılaşacak milli takım, bugün Ataköy Tesisleri'nde antrenman yaparak hazırlıklarını sürdürdü. 
     Antrenman sonrası basın mensuplarının sorularını yanıtlayan Kapsal, kadroya çok sayıda ileriye dönük oyuncu çağırdıklarını belirtti. Kadroda 10 yeni oyuncu bulunduğunu kaydeden Kapsal, şunları söyledi 
     ''Yeni bir jenerasyonla yola çıktık. Amacımız çağdaş ve kaliteli futbol oynamak. Eleme grubunda matematiksel olarak ciddi şansımız var. Gruptaki rakiplerimiz bizden önce oynayacağı için avantajlıyız. Rakiplerimizin maçlarından sonra biz Arnavutluk ile karşılaşacağız. Cuma günü rakiplerimiz hangi sonucu alırsa alsın, Arnavutluk'u yenmek istiyoruz.'' İstanbulspor'un Ataköy'deki tesislerinde teknik direktör Reha Kapsal yönetiminde bugün yapılan antrenmanda futbolcular, kondisyon ağırlıklı bir çalışma yaptı. 
     Milliler, tam kadro çalışırken, Arnavutluk maçı hazırlıkları, bu akşam Florya Metin Oktay Tesisleri'nde yapılacak antrenmanla devam edecek. 
     
</TEXT>
</DOC>
