<DOC>
<DOCNO> 377782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonsiy11.html </URL>
<DATE> 2005/09/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Arınç'tan katsayıya "adaletsiz" eleştirisi 
</HEADLINE>
<TEXT>

     ÖSS’de uygulanan katsayı sistemini yine eleştiren TBMM Başkanı Bülent Arınç, "Bu uygulama halkımızı rahatsız ediyor. Öğrencilerimizi mağdur ediyor, sona erdirilmesi gerekir" dedi. 
     Arınç, Ankara Valisi Kemal Önal ve İl Milli Eğitim Müdürü Murat Beybalta, yeni eğitim öğretim yılının açılışı dolayısıyla Çankaya Nurçin Sayan İlköğretim Okulunda düzenlenen törene katıldı. 
     Törende konuşan Arınç, eğitim sisteminin karşılaştığı sorunları özetlerken, müfredat değişikliğinin bu sorunların çözülmesinde bir adım olduğunu kaydeti. ÖSS’de uygulanan katsayı sistemini de eleştiren ve meslek liselerinde okuyan öğrencilerin katsayı sistemi nedeniyle mağdur edildiğini kaydeden Arınç, "Binlerce öğrencinin yaşamını direkt etkileyen yanlış bbir uygulama söz konusudur" dedi. Katsayı sisteminin sona erdirilmesi gerektiğini ifade eden Arınç, "Haydi Kızlar Okula" ve "Eğitime Yüzde 100 Destek" kampanyalarrının da sonuçları itibariyle sevindirici olduğunu ifade etti. "Güzel şeyler oluyor, ama yılladır biriken sorunlar sistemi ağırlaştırıyor" diyen Arınç, hayırsever vatandaşlara da okul yaptırmaları için çağrıda bulundu. 
     VALİ ÖNAL ANKARA UYGULAMANIN LABORATUVARI OLDU Ankara Valisi Kemal Önal da konuşmasında eğitim ve sağlığın toplumun yapı taşlarından olduğunu vurgularken, yeni öğrenim yılında öğrencilerin müfredat sistemiyle birlikte başarılarının artacağını söyledi. Ankara’da 120 okulda uygulanan sistemin yaygınlaşmasının sevindirici olduğunu söyleyen Önal, "Ankara uygulamanın laboratuvarı olmuştur" dedi. 
     İlköğretim öğrencilerinin sunduğu halkoyunları gösterisinin ve müzik dinletisinin ardından, Arınç ve Ankara Valisi Önal’ın yeni yapılan derslikleri gezmesiyle tören sona erdi. 
     
</TEXT>
</DOC>
