<DOC>
<DOCNO> 389550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy29.html </URL>
<DATE> 2005/10/25/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Gül, İKÖ ülkeleri büyükelçilerine iftar yemeği verdi 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, Kıbrıs Türk halkına yönelik haksız ambargoların sürdüğünü hatırlatarak, İslam Konferansı Örgütü İKÖ ülkelerini, kısıtlamaların kaldırılması için BM tarafından yapılan çağrıya uymaya davet etti. 
     İKÖ üyesi ve gözlemci statüsündeki ülkelerin Ankara'daki büyükelçilerine iftar yemeği veren Gül, Annan Planı'nın Kıbrıs Rum liderliği tarafından reddedilmesine rağmen, cezalandırılan tarafın yine Kıbrıs Türk halkı olduğunu belirterek, ''Bu, son derece gayri adil bir durumdur'' dedi. 
     Türk hükümeti, KKTC ve Kıbrıs Türk halkının barışçıl niyetini kanıtladığını ifade eden Gül, BM Genel Sekreteri Kofi Annan tarafından hazırlanan raporun BM Güvenlik Konseyi'nce kabul edilmesi gereğine işaret etti. 
     İKÖ ülkelerini, Annan'ın raporunda yer alan kısıtlamaların kaldırılması çağrısına uymaya davet eden Gül, Kıbrıs Türk halkıyla dayanışma içinde, KKTC yönetimiyle temaslarını ilerleten tüm dost ülkelere teşekkür etti. 
     Gül, Pakistan'daki depremi hatırlatarak, bu yılki Ramazan ayının üzücü bir gelişmeyle başladığını, kardeş ülke Pakistan'da meydana gelen depremin herkesi derinden yaraladığını ifade etti. Gül, Müslüman Pakistan halkının bu zor günlerde her zamankinden daha fazla desteğe ihtiyacı olduğunu kaydetti ve İKÖ ülkelerini, depremzedelere yardımlarını artırarak sürdürmeye çağırdı. 
     Afrika kıtasında da insani felaketler yaşandığını hatırlatan Gül, İKÖ ülkelerinin Afrika'ya da yardım eli uzatmaya devam etmesinin önemine işaret etti. 
     Abdullah Gül, temel mesele olarak nitelendirdiği Filistin'de yeni bir döneme girildiğini, ancak Filistin halkının sıkıntılarının sürdüğünü kaydederek, bu nedenle Filistin halkına ekonomik ve siyasi destek verilmesini istedi. 
     İsrail'in Gazze'den çekilmesini ''yol haritası''nın tamamının uygulanmasına yönelik bir adım olduğunu ifade eden Gül, Filistin yönetiminin reform çabalarının desteklenmesi gereğine işaret etti. 
     Gül, Irak ve Afganistan'daki siyasi süreçlere de güçlü destek verilmesini istedi ve bu ülkelerin insani yardım ve yeniden yapılanma ihtiyaçlarının sürdüğüne işaret etti. 
     
     TÜRKİYE'NİN AB'YE ÜYELİK SÜRECİ 
     Gül, Türkiye'nin 3 Ekim'de AB nezdinde yeni bir statü kazandığını, bu gelişmenin İslam aleminde de çok olumlu karşılandığını memnuniyetle gördüklerini belirtti. 
     ''Türkiye'nin Avrupa'daki yeni konumu, İslam aleminin Avrupa ile ilişkileri bakımından da olumlu bir unsur olacaktır'' diyen Gül, AB ile bütünleşme yolundaki Türkiye'nin diğer bölgelerle olan ilişkilerinin de kuvvetlenerek süreceğini ifade etti. 
     Gül, 21. yüzyılın Müslüman toplumları için hukuk düzeni temelinde, şeffaf ve hesap verilebilir bir yönetim anlayışı, kadın ve çocuk hakları dahil insan haklarının korunması, demokrasinin kurumlaşması, dinsel ve kültürel çeşitliliğe saygı gibi değerlerin hayata geçirilmesi gayretlerine sahne olacağını belirterek, bu değerlerin AB'nin ortak değerleri olduğu kadar, özünde İslam ülkelerinin kültür ve gelenekleriyle de uyum içinde olduğunu kaydetti. 
     Günümüzde insanlar arasındaki uyumu bozabilecek ideolojilerle mücadele etmek zorunda kaldıklarına dikkat çeken Gül, bu çerçevede ırkçılık, yabancı düşmanlığı, etnik ve dini ayrımcılık, önyargı ve nefret gibi tehditlere son yıllarda İslam düşmanlığının da eklendiğini bildirdi. 
     Gül, bazı çevrelerin şiddetle İslamiyeti bir göstermeyi yeğlediğine işaret ederek, İslam dünyası kadar Batı ülkelerindeki aklıselim sahibi hükümet ve kamuoylarının da bu olumsuz gelişmeden rahatsız olduğunu kaydetti. Gül, Müslümünlar olarak gerek bu eğilimlere, gerekse terörizme ve şiddete karşı çıkmanın herkesin görevi olduğunu belirtti. 
     İKÖ'nün bütün alanlarda faaliyetlerini ve rolünü artırarak sürdürmekte olduğunu ifade eden Gül, İKÖ Genel Sekreteri Ekmeleddin İhsanoğlu'nun bu yöndeki çabalarını kuvvetle desteklediklerini bildirdi. 
     
</TEXT>
</DOC>
