<DOC>
<DOCNO> 373140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonspo26.html </URL>
<DATE> 2005/08/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Beşiktaş'ta kura değerlendirmesi Malmö kolay rakip değil... 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, UEFA Kupası 1. turdaki rakipleri İsveç'in Malmö takımının, kolay bir ekip olmadığını söyledi. 
     Monaco'da bugün yapılan kura çekimi sonrasında görüşlerini açıklayan Oktay, amaçlarının bu turu geçip gruplara kalmak olduğunu belirterek, ''İsveç takımı, kolay bir ekip değil. Ama biz tur atlamak için hazırlıklarımızı yapacağız ve inşallah iyi bir netice alacağız'' dedi. 
     Kura için çok fazla bir şey söyleyemeyeceğini kaydeden Kıvanç Oktay, ''aşağı yukarı bütün takımlar aynı. Malmö karşısında ilk maçta burada avantaj sağlarsak, ikinci maça daha rahat çıkarız'' şeklinde konuştu. 
     Oktay, takımlarının her geçen gün daha iyiye gittiğini vurgularken, şöyle devam etti 
     ''Uyum oranı arttıkça, takım daha iyi yerlere gelecek. Takımımız her geçen gün daha iyi oluyor. Bu da bizim için avantaj. Malmö karşısında sahaya çıkıp elimizden geleni yapacağız.'' Kıvanç Oktay, FC Vaduz galibiyetlerine prim vermediklerini ancak Malmö'yü eledikleri zaman futbolculara 2 maçın galibiyet primlerini dağıtacaklarını sözlerine ekledi. 
     
     ÇALIMBAY ''TEK DÜŞÜNCEMİZ GRUPLARA KALMAK'' 
     Teknik direktör Rıza Çalımbay ise UEFA Kupası ilk turunda rakibin kim olduğunun önemli olmadığını belirterek, ''tek düşüncemiz, 1. turu geçip gruplara katılmak'' dedi. 
     Çalımbay, Malmö ile 1990-91 sezonunda Avrupa Şampiyon Kulüpler Kupası'nda karşılaştıklarını hatırlatırken, ''o maçlarda ben ve teknik ekibimde yer alan Gökhan da oynamıştı. İlk maçta deplasmanda şanssız bir şekilde 3-2 yenilmiş, burada da 2-2 berabere kalıp elenmiştik. Bu maçların rövanşı olacak'' diye konuştu. 
     Kurada en zor rakiplerden biriyle eşleştiklerini belirten Rıza Çalımbay, ''Malmö'nün çıkmasını istemezdik'' dedi. 
     
</TEXT>
</DOC>
