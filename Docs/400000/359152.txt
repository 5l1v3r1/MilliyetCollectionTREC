<DOC>
<DOCNO> 359152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/dunya/dun02.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yerde cesetler vardı 
</HEADLINE>
<TEXT>


LONDRA Milliyet 


Londra'nın kalbinde yaşanan saldırılardan kurtulanlar yaşadıkları dehşeti anlattılar. 
Edgware Road İstasyonu'ndaki bir trende olan Christine O'Connor, "Son vagondaydım, istasyondan henüz ayrılmıştık ki, bir patlama oldu. Vagon dumanla doldu" dedi. Saldırıya uğrayan metro trenlerinden birinde olan Arash Kazerouni, "Güçlü bir patlama oldu. İnsanlar panik içinde çığlık atmaya başladı. Daha sonra rayları takip ederek güvenli bir noktaya ulaştık" dedi. 
Bindiği trende patlama meydana gelen Loyita Worley de şunları anlattı "Yerden tavana kadar yarılan, patlamanın olduğu vagondan 20 - 30 kişi çıkıyordu. Çoğu titriyordu.Kafalarından yaralanmışlardı. Çok kanlı bir görüntüydü. Birinin elbiseleri tamamen yok olmuştu. Ancak yolcular vagondan çıkarken enkazdan parçalar düşmesine rağmen soğukkanlılıklarını koruyordu." 
Patlamayla bir konserve kutusu gibi açılan otobüste bulunan orta yaşlı bir kurban ise "Otobüsteydim. Arkamdaki koltuklar artık yoktu" şeklinde konuştu. 
Otobüsün patladığı Russell Meydanı'nda yerde çok sayıda ölü insan gördüğünü söyleyen Ayabemo Bello ise, "Korkunçtu. Otobüsün arkası tamamen gitmişti. Bir ceset otobüsten sarkıyordu. Kollarını, bacaklarını kaybeden yaralılar ise koltuklarından kıpırdıyamıyordu" dedi. 
Bir diğer görgü tanığı Raj Mattoo, şunları anlattı "Patlama otobüsün arkasında oldu. Otobüsün tavanı yaklaşık 10 metre havaya uçtu. İnsanlara otobüsten çıkmaları için bağırdım." 

Kıl payı kurtuldu 
Otobüsteki yolculardan Richard Jones, patlamadan yaklaşık 10 saniye önce otobüsten indiğini söyledi. Otobüsten dışarı adım atmasının ardından patlamanın olduğunu söyleyen Jones, "Kendimi inanılmaz derecede şanslı hissediyorum" dedi. 


</TEXT>
</DOC>
