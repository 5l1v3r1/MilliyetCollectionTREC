<DOC>
<DOCNO> 356219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko23.html </URL>
<DATE> 2005/06/28/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
BORYAD TMSF, küçük yatırımcıların hakkını korumak durumunda 
</HEADLINE>
<TEXT>

     Borsa Yatırımcıları Derneği BORYAD Başkanı Ali Bahçuvan, Tasarruf Mevduatı Sigorta Fonu'nun TMSF , şirketin yönetimi ve denetimi üzerinde yapacağı tasarruflarda, küçük yatırımcının hakkını korumak durumunda olduğunu belirterek, aksi durumda, SPK tarafından TMSF yetkilileri aleyhine suç duyurusunda bulunulması ve dava açılması gerektiğini bildirdi. 
     Bahçuvan, yaptığı yazılı açıklamada, Egebank hakim hissedarlarının borcundan dolayı, hakim ortakla akrabalık ilişkisi nedeniyle Şevket Demirel'e ait hisse senetlerine TMSF tarafından el konulduğunu, bunun sonucunda halka açık ve borsada işlem gören Göltaş Çimento A.Ş.'nin yönetim ve denetimine TMSF tarafından el konulduğunu ve bu nedenle şirketin borsadaki işlemlerinin de durdurulduğunu kaydetti. 
     TMSF'nin, yaptığı işlemin sadece Egebank hakim ortaklarına yönelik bir işlem olduğunu, şirketin küçük ortaklarının bu gelişmelerden hiçbir şekilde olumsuz etkilenmeyeceğini açıklaması gerektiğini aktaran Bahçuvan, kamuoyunda yaratılan ''şirketin borsadaki hisselerine de el konuldu izlenimini'' yok etmesi gerektiğini bildirdi. 
     Bahçuvan, açıklamasında şöyle dedi 
     ''Aksi takdirde borsadaki yatırımcılar, komşusunun borcu yüzünden evine haciz gelen mağdur durumuna düşecek ve sermaye piyasası temelinden sarsılacaktır. Şirket aktifleri üzerinde yatırımcı aleyhine sonuç doğurabilecek her türlü TMSF işlemi üzerine yatırımcıların dava açma hakları bulunmaktadır. TSMF şirketin yönetimi ve denetimi üzerinde yapacağı tasarruflarda, küçük yatırımcının hakkını korumak durumundadır. Aksi durumda SPK tarafından TMSF yetkilileri aleyhine suç duyurusunda bulunulmalı ve dava açılmalıdır. Derneğimiz konunun takipçisi olacaktır.'' 
     
</TEXT>
</DOC>
