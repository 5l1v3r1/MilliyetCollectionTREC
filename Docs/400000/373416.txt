<DOC>
<DOCNO> 373416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur05.html </URL>
<DATE> 2005/08/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sanalda futbol heyecanı... 
</HEADLINE>
<TEXT>

     Gerçeğe birebir yakınlıktaki futbol bilgilerinin yüklü olduğu futbol oyunları sayesinde, futbolcu transferinden müsabakalara kadar bir futbol takımının herşeyi sanal ortamda yönetilebiliyor. 
     Konya Bilişim Derneği Başkanı Mehmet Önel, AA muhabirine yaptığı açıklamada, bilişim sektöründeki baş döndürücü gelişmelerin, çağın oyunu olarak kabul edilen futbolda da görüldüğünü belirtti. 
     Önel, tüm dünyada futbola olan büyük ilgi nedeniyle dünyaca ünlü yazılım devlerinin her geçen gün daha gelişmiş futbol oyunları hazırlayarak piyasaya sürdüklerini söyledi. 
     Türkiye'de fiyatları 40-80 YTL arasında değişen ve bilgisayar yardımıyla oynanabilen bu futbol oyunlarının hazırlanmasında adı bile duyulmamış bir ülkenin 3. ligindeki futbolcularının oyun stillerinin ve performanslarının bile kayıtlı olduğunu ifade eden Önel, ''Bu futbol oyunları, gerçeğe en yakın şekilde tasarlanıyor. Size ise bu futbolcuların özelliklerini iyi tahlil ederek transferler yapıp, güzel futbol oynamanız kalıyor'' dedi. 
     Gerçek hayatta gerçekleşen günlük transferleri internet üzerinden güncelleme olanağı veren bu oyunlarda, kişinin bir futbol kulübü başkanı ya da antrenörünün yetkilerine sanal ortamda sahip olduğunu vurgulayan Önel, şunları kaydetti 
     ''Yıllar önce tetris gibi basit oyunlarla çıkılan yolculukta oyun teknolojisinin bu boyutlara gelmesi, bu oyunları oynayan kişilerin büyük heyecan yaşamasını sağlıyor. Öyle ki sahip olduğunuz futbol takımının oyuncularının günlük alacakları kalori miktarını veya ne kadar antrenman yapması gerektiğini bile siz belirliyorsunuz. Bu oyunlarda futbolcuların birer makina olmaktan öteye geçirilebilmesi için olayın psikolojik boyutları bile düşünülmüş. Örneğin bir futbolcuya kondisyonunu geliştirmesi için fazla antrenman yaptırıldığında mutsuz oluyor ve karşılaşmalar sırasında istenilen verim alınamıyor.'' 
     
     ÜÇÜNCÜ LİG TAKIMI ŞAMPİYONLAR LİGİ ŞAMPİYONU OLABİLİYOR 
     Bu oyunlarda, Türkiye'nin 3. Ligi'ndeki bir takımın, tesisleri geliştirilip gerekli teknik altyapı hazırlanarak Şampiyonlar Ligi şampiyonu bile yapılabildiğini vurgulayan Mehmet Önel, oyunu oynayan kişiyi sınırlayan tek şeyin ise takımın bütçesi olduğunu söyledi. 
     Önel, oyunlarda sahip olunan takıma alınan başarılar doğrultusunda para kazandırılabildiğini ve bütçesi gelişen takımın zamanla çok iyi yerlere gelebildiğini belirtti. Mehmet Önel, bu yüzden her yönüyle bir takımı yönlendiren kişilerin sanal ortamda oynadıkları bu futboldan daha büyük heyecan duyabildiğini, en güzel yanının ise şiddetten uzaklığı olduğunu kaydetti. 
     Bu oyunlarda tıpkı gerçek futbolda olduğu gibi bazı futbolcuların popüler hale gelebildiğine dikkat çeken Önel, sözlerini şöyle sürdürdü 
     ''Gerçekte dünyanın bir köşesinde küçük bir takımda futbol oynayan, ancak henüz ünlü olmamış futbolcular da ön plana çıkabiliyor. Fenerbahçeli Tuncay Şanlı da ünlü olmadan önce bu futbol oyunlarında sahip olduğu fiziki yetenekleri sayesinde ön plana çıkarak dikkat çekmiş isimler arasındaydı. Bu oyunlar, bu gibi özellikleri nedeniyle futbolla profesyonel olarak ilgilenen kişiler için de önemli bir veri kaynağı oluşturabiliyor.'' 
     
</TEXT>
</DOC>
