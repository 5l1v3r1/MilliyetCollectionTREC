<DOC>
<DOCNO> 374954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/yasam/axyas01.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyon Japon depremi yaşadı 
</HEADLINE>
<TEXT>


Tokyo'da, 7,3'lük bir deprem gerçekleşmiş gibi tatbikat yapıldı. Tatbikata 1 milyonun üzerinde Tokyolu, binlerce polis, itfaiyeci ve başbakan da katıldı 

DIŞ HABERLER SERVİSİ 

Japonya'nın başkenti Tokyo'da dün düzenlenen deprem tatbikatına 1 milyonun üzerinde insan katıldı. 
Binlerce polis ve itfaiyecinin de yer aldığı deprem tatbikatı, Tokyo'da 7,3 büyüklüğünde bir deprem gerçekleştiği senaryosu üzerine kuruldu. Japonya'da 11 Eylül'de gerçekleştirilecek seçimler için sürdürdüğü seçim kampanyasına devam eden Başbakan Juniçiro Koizumi ve sivil savunma ekiplerinin giydiği mavi ve gri üniformalar içindeki kabinesi de, deprem tatbikatını izlediler. 

'Çok sayıda ölü var ' 
Başbakan Koizumi, tatbikat senaryosunun bir parçası olarak yaptığı açıklamada, "depremde çok sayıda ölü ve yaralı olduğunu, yangınların çıktığını" bildirdi. 
Tokyo'da 1 Eylül 1923'te meydana gelen 8,3 büyüklüğündeki depremin yıldönümünde yapılan tatbikatta helikopterler de kullanıldı. 
Helikopterler yaralıları hastaneye taşırken, itfaiyeciler yüksek binalara merdiven dayadı. Tatbikata katılan öğrencilere de deprem sırasında çıkabilecek herhangi bir yangını nasıl söndürmeleri gerektiği öğretildi. 
Büyük suni deprem yaratan bir makineyi de deneyen Başbakan Koizumi, suni depremin şiddeti 7'ye çıkarıldığında hissettiklerini, "Tam anlamıyla korkunçtu" diyerek özetledi. 
Deprem uzmanları, Tokyo'da 50 yıl içinde büyük bir deprem meydana gelmesi olasılığının yüzde 90 olduğunu söylüyor. 



</TEXT>
</DOC>
