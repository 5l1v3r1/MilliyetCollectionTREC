<DOC>
<DOCNO> 390857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/soneko03.html </URL>
<DATE> 2005/10/30/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tüzmen Şeker Bayramı'na 60 milyar doları aşan ihracatla giriyoruz 
</HEADLINE>
<TEXT>

     Devlet Bakanı Kürşad Tüzmen, Şeker Bayramı'na 60 milyar doları aşan ihracatla girileceğini söyledi. 
     Tüzmen, 2005 yılında kişi başına düşen ihracatı yüzde 10 arttırdıklarını da bildirdi. 
     Bakan Tüzmen, A.A muhabirine yaptığı açıklamada, 2005 yılı ihracatında hedefe ulaşacaklarını belirterek, ''2005 yılı ihracat hedefimiz 71 milyar dolardı. Bu rakamı kesinlikle aşacağız. Şu anda geriye doğru 12 aylık ihracatımız 72,5 milyar dolara gelmiş durumda'' dedi. 
     Şeker Bayramı'na 60 milyar doları aşan bir ihracatla girileceğini kaydeden Tüzmen, yılbaşından bu yana ihracat artışının yüzde 17 civarında olduğunu ifade etti. 
     Bu yılın ilk 10 ayında hazır giyim ve konfeksiyon sektörüyle, taşıt araçları ve yan sanayi sektöründe 10 milyar doları aşan ihracat gerçekleştirildiğini bildiren Tüzmen, şu bilgileri verdi 
     ''Demir ve demir dışı metaller, elektrik ve elektronik, kimyevi maddeler ve mamulleri sektörlerinde yılın ilk 10 ayında, 5 milyar doları aşan ihracat gerçekleştirmiş durumdayız. Yaş meyve sebze, fındık ve mamulleri, ağaç mamulleri ve orman ürünleri, tekstil ve hammaddeleri, makine ve aksamları, çimento ve toprak ürünleri sektörlerinde gerçekleştirilen ihracat ise 1-4 milyar dolar arasındadır. 
     Bütün sektörlerde, ihracatçılarımız ellerinden gelen her şeyi yapmaktadırlar. Bütün olumsuz koşullara rağmen ihracat yapmayı sürdürmektedirler.'' 2005 yılı ilk 10 ayında, geçen yılın aynı dönemine göre hiçbir sektörde ihracat azalması yaşanmadığına dikkat çeken Tüzmen, en yüksek ihracat artış oranının zeytin ve zeytinyağı, fındık ve mamulleri, kimyevi maddeler ve mamulleri, makine ve aksamları, taşıt araçları ve yan sanayi sektörleri olduğunu ifade etti. 
     
     KİŞİ BAŞINA İHRACAT, YÜZDE 10 ARTTI 
     Türkiye'de kişi başına ihracat rakamında da önemli artışlar olduğunu belirten Kürşad Tüzmen, şunları söyledi 
     ''Geçen yıl 900 dolar olan kişi başına ihracat, bu yıl bin doların üzerine çıkmıştır. Bu da yüzde 10'un üzerinde bir artış demektir. Bu ülkemiz adına sevindirici bir durumdur. Amacımız 2010 yılına kadar bu rakamı bin 500 dolara çıkarmaktır. Bu hedefimizi de başaracağız. Hatta bu hedefe 2010'dan önce ulaşabilmek için çalışıyoruz. İhracatçılarımız bugün yaşadıkları sıkıntıları atlatırlarsa hedeflerimizi daha da büyütebiliriz.'' Tüzmen, Türk ihraç ürünlerinde kalite sorununun aşıldığını da kaydederek, artık yüksek fiyata kaliteli ürün ihracatının öne çıkmaya başladığını, önümüzdeki yıllarda ihraç ürünlerinde trendin bu yönde gelişeceğini ifade etti. Tüzmen, dünyada Türk mallarının kalitesiyle anılmaya başladığını bildirdi. 
     
</TEXT>
</DOC>
