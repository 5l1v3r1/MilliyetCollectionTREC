<DOC>
<DOCNO> 358228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/spor/spo06.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı yolda yürüyor 
</HEADLINE>
<TEXT>


Maradona ve Messi... Efsanevi süperstar ilk milli maçını 1977'de Macaristan'a karşı oynamıştı. Veliahtı olarak gösterilen 18 yaşındaki yıldız da Arjantin A Milli Takımı formasını ilk kez Budapeşte'de giyecek 

KAAN BORA 


Dünya Gençler Şampiyonası'na damgasını vuran Lionel Messi'nin kaderi veliahtı olarak gösterildiği Diego Armando Maradona'ya çok benziyor. Japonya'da yapılan Dünya Gençler Şampiyonası'nda parlayan Maradona bir anda gündeme oturmuştu. Messi de ilk kez vitrine çıktığı bu organizasyonda parladı. Efsanevi süperstarın, Arjantin'den ayrıldıktan sonra Avrupa'da ilk formasını giydiği takım Barcelona oldu. Newell's Old Boys'un altyapısında yetişen Messi de 13 yaşında farkedildiğinde Barça'ya geldi. 18'lik yıldızı Katalan ekibine kazandıran Carlos Rexach'ın onunla ilgili sözleri çok çarpıcı. İyi bir yetenek avcısı olan Rexach, Messi'yi Barcelona'ya alış öyküsünü şöyle özetliyor "Onu seyrettiğim zaman hakkında karar vermem sadece 30 saniye sürdü. Hazırlıksız yakalanmıştım ve elimden kaçırmamak için sembolik olarak bir peçetenin üzerine imza attırdım." 

'Alçakgönüllü Prens' 
Ancak Arjantin basınının yere göğe sığdıramadığı ve "Alçakgönüllü Prens" lakabını taktığı Messi milli takımda da ilginç bir şekilde Maradona'nın izinde yürüyor. Gelmiş geçmiş en büyük iki futbol yıldızından biri olan Maradona A milli forma altında ilk sınavını 1977'de 16 yaşından 4 ay almışken, Macaristan karşısında vermişti. İlginç bir tesadüf ki, şu an A Milli Takım'ın başında bulunan Jose Pekerman da Messi'yi Mavi - Beyazlılar'ın 17 Ağustos'ta Macarlar ile oynayacağı özel maçın kadrosuna almaya karar verdi. Altyapıdan gelmesi dolayısıyla Arjantin'i gençleştirmeyi hedefleyen Pekerman da Barcelonalı yıldız için büyük şans. Futbol Federasyonu Başkanı Julio Grondona, Arjantin futbolunda yılın en büyük çıkış yapan oyuncusu diye belirttiği Lionel Messi için "Pekerman'ın onu A kadroya almasından daha mantıklı birşey olamaz" dedi. 
Konfederasyon Kupası'nın finalinde büyük hüsran yaşayan Arjantin'de şu anda herkes unutulmuş durumda... Ne Riquelme, ne Saviola, ne Tevez, ne de diğerleri. Artık varsa yoksa Messi... Tango diyarının yeni kralı ilan edilen 18 yaşındaki müthiş sol ayak şimdiden Robinho, Rooney, Podolski gibi 2006 Dünya Kupası'nda iz bırakacak isimler arasında gösteriliyor. 

Sürpriz gelişme 

Liverpool'un sözleşmesini uzatmak için konuştuğu Gerrard'la görüşmelerin tıkanmasıyla alternatif olarak düşündüğü Emre'ye teklif yaptığı öğrenildi 

Everton, Fenerbahçe ve Newcastle United derken, Emre Belözoğlu'na şimdi de Liverpool talip oldu. Kırmızı - Beyazlı ekibin kaptan Steven Gerrard ile yapılan transfer görüşmelerinin çıkmaza girmesi üzerine milli yıldızı listeye aldığı öğrenildi. Dün NTV'nin canlı yayınında transferiyle ilgili soruları yanıtlayan Emre de Liverpool'dan dolaylı yoldan bir teklif aldığını doğruladı. Interli yıldız, "Liverpool'un Gerrard'a alternatif olarak benimle ilgilendiği doğru. Ancak Newcastle anlaştım. Benle ilgili bir problem yok. Kulüpler arasında ufak tefek pürüzler var. Ama ne olursa olsun. Ben ortada kalmam. En kötü ihtimalle Inter'in sezon başı kampına katılırım" diye konuştu. Bu arada Gerrard'ın özellikle Teknik Direktör Rafael Benitez ile kavga etmesinin ve yüksek ücret istemesinin bardağı taşıran son damla olduğu bildirildi. Yıldız oyuncu ile Real Madrid başta olmak üzere Milan, Arsenal ve Manchester United ilgileniyor. 

'Fransa'ya gidiyorum' 

Japonya'nın Urawa Red Diamonds takımı ile yollarını ayıran Alpay Özalan, futbol kariyerine Fransa'da devam edeceğini açıkladı. Fransa Ligi'nde bir takımla yüzde 90 anlaştığını belirten 32 yaşındaki savunma oyuncusu, "Gelecek sezon bir aksilik olmazsa Avrupa'da top koşturacağım. Ancak bu transfer gerçekleşmezse başka bir kıta takımından da teklif aldım onu değerlendireceğim" diye konuştu. Alpay Urawa'dan kırmızı kart gördüğü için gönderildiği yolundaki haberleri yalanlayıp, "Benim isteğim üzerine dostça ayrılıyoruz" dedi. Alpay'ın Premier Lig'e yeni yükselen Wigan'dan aldığı teklife ise sıcak bakmadığı bildirildi. 

Modacı Ronaldo 

Çok yorgun olduğu gerekçesiyle özel izin alan ve Brezilya Milli Takımı ile Konfederasyon Kupası'na katılmayan Ronaldo podyumların aranılan yüzü olmaya devam ediyor. Real Madridli süperstar, arkadaşlarıyla birlikte Sao Paulo'da yapılan moda haftasında Rosa Cha'nın ilkbahar - yaz koleksiyonunu dikkatle izledi. Ronaldo'nun dikkatli bakışları mankenlerin üzerinde yoğunlaştı. Bir ara podyuma adeta kilitlenen Ronaldo'nun ilginç görüntüsü ise objektiflere yandaki gibi yansıdı. 

Avrupa transfer dosyası 
Crespo Varsayoksa Milan 
Crespo geçen sezon kiralık forma giydiği Milan'da kalmak istediğini açıkladı. Bonservisi Chelsea'de bulunan Arjantinli golcü, "Kesinlikle Milan'da kalmak istiyorum. En kötü yazımı yaşıyorum. Çünkü h l gelecek sezon nerede oynayacağım belli değil" dedi. Vieri ile ilgilenen Milan'ın Crespo'dan vazgeçebileceği bildirildi. 

GallettiA.Madrid'de 
Teknik direktörlüğe Arjantinli Carlos Bianchi'yi getiren Atletico Madrid transfer atağını sürdürüyor. Chelsea'den Sırp golcü Kezman ve Wolfsburg'un Bulgar sol kanat yıldızı Petrov'u alan İspanyol ekibi, Luciano Galletti ile de anlaşma sağladı. Zaragozalı yıldız, Atletico ile anlaştığını belirtip, "İki - üç gün içinde resmi imzayı atacağım" dedi. 

Gilardino Inter'e yakın 
Vieri'nin sözleşmesini fesheden Inter çok yakında transfer bombasını patlatmaya hazırlanıyor. Mavi - Siyahlılar'ın Başkanı Moratti, Gilardino için Parma ile görüştüklerini açıkladı. La Gazzetta'ya konuşan tecrübeli futbol adamı, "Transferde sona yakınız" dedi. Milan'ın 35 milyon Euro teklif ettiği Gilardino'yu Chelsea de istiyor. 

Bolton'aArap kaleci 
İngiltere Premier Lig takımlarından Bolton Wanderers, Umman Milli Takımı'nın kalecisi Ali Al Habsi'yi kadrosuna kattı. Genç kaleci, İngiliz ekibiyle 3.5 yıllık sözleşme imzaladı. Geçen sezon Norveç Ligi ekiplerinden Lyn Oslo'da forma giyen 23 yaşındaki file bekçisi, Asya'nın en iyi kalecisi olarak gösteriliyor. 

Everton atakta 
Tarihinde ilk kez Şampiyonlar Ligi'ne katılmaya hazırlanan Everton transferde elini çabuk tutuyor. Mavi - Beyazlılar, Valencia'da forma giyen Muhammed Sissoko ve Moretti ile ilgileniyor. Teknik Direktör Moyes iki oyuncuyla da en kısa süre içinde anlaşmayı umduklarını söyledi. Transferin maliyeti 7.5 milyon Euro'yu buluyor. 


</TEXT>
</DOC>
