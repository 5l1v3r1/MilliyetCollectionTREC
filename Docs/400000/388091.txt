<DOC>
<DOCNO> 388091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/dunya/dun01.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Saddam'ı ayakkabılarımızla dövelim' 
</HEADLINE>
<TEXT>



Sanık sandalyesindeki Saddam Hüseyin, işkence ve cinayetle suçlanırken, 30 yıllık sert iktidarının etkisi altında kalan Ortadoğu'da, Irak'ın eski lideri hakkında farklı görüşler h kimdi. Bazıları Saddam'ı bir "Arap kahramanı" gibi tanımlarken, bazıları da onu, "sonunda yargıç karşısına çıkan bir suçlu" diye tarif etti. 
Saddam'ın ordusunun 7 ay boyunca işgal altında tuttuğu Kuveyt'ten Vadha El Abdüljadir, AFP'ye, "İdam etmeden önce onu bir kafes içinde bize getirsinler, sokaklarda dolaştırıp ayakkabılarımızla dövelim" dedi. 
Irak ile 8 yıl süren savaşta büyük kayıp veren İran'da Tahran Üniversitesi'nden Profesör Yusuf Mowlawi, "Biz de duruşmalarda sembolik olarak yer almalıydık" diye konuştu. 
Birinci Körfez Savaşı'nda 39 Irak füzesinin düştüğü İsrail'de ilk duruşma sonsuz bir iştahla izlendi. İsrail Parlamentosu Dış İlişkiler ve Savunma Komitesi Başkanı Yuval Steinitz, "Kanlı diktatörler şunu bilmelidirler ki sonunda devrilmekle kalmazlar, yargılanıp idam da edilebilirler. Eminim, bu Şam'a biraz ders olur" şeklinde konuştu. 
Filistinliler ise duruşmayı buğulu gözlerle izledi. Gazze'de manavlık yapan Vail Nasır, "Filistinliler, Saddam'ın geçmişte davamıza yaptığı yardımları unutamaz. Eğer dünya adalet istiyorsa Bush ile Şaron'u da yargılasınlar" dedi. 


</TEXT>
</DOC>
