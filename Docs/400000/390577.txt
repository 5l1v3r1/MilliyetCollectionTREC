<DOC>
<DOCNO> 390577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/ekonomi/eko03.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüz dosya dağıttılar, bakanı davet ettiler 
</HEADLINE>
<TEXT>


Paris'teki temaslarında 'Türkiye' ile ilgili 100'e yakın bilgi dosyası dağıtan TÜSİAD heyeti, Fransa Dışişleri Bakanı Philippe Douste - Blazy'i de kasım sonunda Türkiye'ye davet etti 

ÖZLEM BAY 

Türk Sanayicileri ve İşadamları Derneği TÜSİAD heyeti, Paris'te görüşme yaptıkları kişilere 100'e yakın 'Türkiye' dosyası dağıttı. 
Fransa Başbakanı'nın da içinde bulunduğu 100 kadar kişiye bu dosyalardan verdiklerini söyleyen TÜSİAD Brüksel Temsilcisi Bahadır Kaleağası, bilgi notlarından oluşan dosyanın içeriğini şöyle anlattı "İçinde genel bilgi notlarının bulunduğu dosyada ayrıca Türkiye'nin sanayi ve teknoloji potansiyeliyle ilgili dokümanlar, Türkiye'nin AB üyeliğinin Avrupa'ya katkısı ile ilgili bilgiler, TÜSİAD ve Türkiye'yi tanıtan broşürler, yabancı yayınlarda çıkmış İstanbul söyleşileri yer aldı." 

Sıcak ve yapıcı 
Temaslarının son gününde, Fransa'nın Avrupa İşlerinden Sorumlu Bakanı Catherine Colana ile de görüşen TÜSİAD heyeti, ikili ilişkiler, AB ile başlatılan tam üyelik müzakereleri ve Gümrük Birliği'nin işleyişi konularında mesajlar verdi. 
TÜSİAD'ın Fransa'da yaptığı tüm görüşmelerin olumlu geçtiğini belirten Kaleağası, şunları söyledi "Türkiye - Fransa ilişkileri açısından son zamanlarda yapılan en olumlu görüşmeydi diyebiliriz. Müzakere sürecinin sorunsuz geçmesi için, iki tarafın da üzerine düşen sorumluluklar ayrıntılı bir biçimde ele alındı. Görüşmeler, 'sıcak' ve 'yapıcı' bir havada geçti." 

Kasımda Türkiye'de 
Fransa Dışişleri Bakanı Philippe Douste - Blazy'nin TÜSİAD heyetiyle görüştükten hemen sonra Türkiye'yi ziyaret etme kararı aldığını kaydeden Kaleağası, "Görüşmelerimizin hemen akabinde ziyaret için resmi işlemleri başlattı. Kasım sonu gibi Türkiye'ye gelmesi bekleniyor" dedi. Kaleağası, "Türkiye ve Fransa arasındaki ekonomik ilişkiler, ticaret yatırım ve kamu ihaleleri gibi alanlarda muazzam bir gelişme potansiyeline sahip" dedi. 
Bu arada Ömer Sabancı başkanlığındaki TÜSİAD heyetinde, Pekin Baran, Ümit Boyner, Arzuhan Yalçındağ, Jak Kamhi, Naim Koçer, Eşref Hamamcıoğlu, Haluk Tükel, Bahadır Kaleağası, Serap Atan yer aldı. 


</TEXT>
</DOC>
