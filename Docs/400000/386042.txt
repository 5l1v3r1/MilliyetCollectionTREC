<DOC>
<DOCNO> 386042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko06.html </URL>
<DATE> 2005/10/12/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Döviz kuru düşünce otomobil kampanyaları uçuşa geçti 
</HEADLINE>
<TEXT>

     Döviz kurundaki düşüş rüzgarını arkasına alan otomotiv firmaları pazar payını artırmak amacıyla kampanyalara hız verdi. 2006 model araçlarda binlerce YTL'lik indirimler söz konusu 

Hamide Hangül Referans Gazetesi 

Talebin konuta kaymaya başlaması ve sektörün geçen yılki hurda indiriminden yoksun olması nedeni ile bu yılın ilk sekiz ayında otomobil satışları yüzde 12.8 oranında geriledi. Pazar paylarını kaybetme endişesine giren otomotivciler, yaptıkları durum değerlendirmesinin ardından 2006 model araçlarda sonbahar indirimine gittiler. Döviz kurundaki düşüş rüzgarından da yararlanan şirketler küçük ve orta sınıf otomobillerde 10 bin YTL'ye, lüks modellerde ise 18 bin YTL'ye varan indirimli satışlara başladı. 
     İndirim kampanyasında Citroen, Renault, Toyota ve Peugeot en fazla fiyat indiren markalar arasında. Citroen, küçük ve orta sınıftaki tüm modellerinde 3 bin ile 10 bin YTL arasında indirim yaptı. Yine Japon Toyota, Peugeot ve Renault'da aynı sınıftaki araçlarda fiyatı 2 bin ile yaklaşık 7 bin YTL arasında düşürdü. Yüksek motorlu ve lüks sınıfına giren otomobil ve 4x4 araçlardaki indirim ise 10 bin YTL'yi aştı. Lüks sınıfındaki indirimlerde dikkat çeken marka Citroen oldu. Fransız markanın yüksek motorlu lüks sınıftaki C8 modelindeki indirim 18 bin YTL. Kampanya öncesi 140 bin 320 YTL'den satılan aracın kampanya fiyatı 122 bin 308 YTL'ye geriledi. 
     En düşük faizde ise Volkswagen öne çıkıyor. Volkswagen Doğuş Finans VDF Volkswagen marka tüm binek otomobillerde 60 ay boyunca faiz oranını yüzde 1.09 olarak uyguluyor. 
     
     Satışlar son üç ayda artar 

     Otomotiv pazarında rekabetin arttığını söyleyen Otomotiv Yetkili Satıcıları Derneği OYDER Başkanı Uğur Doğaner, 1980'li yıllarda iç pazarda sadece iki marka varken, şimdi 42 markanın rekabet ettiğine dikkat çekti. Artan rekabet ortamında pazardan daha çok pay almak isteyen markaların indirime ağırlık verdiğini ve bu indirim kampanyalarında döviz kurundaki düşüşün etkili olduğunu söyleyen Doğaner, "Örneğin Ford'dan 40 bin YTL'lik bir araç alındığında 25 bin YTL krediye 18 ay sıfır faiz uygulanıyor. Bu Renault, Hyundai için de geçerli. Markalar pazar paylarını korumak için çalışıyor" dedi. 
     Haziran, temmuz ve ağustos aylarında pazarın yeni model beklentisi ve yaz tatili olması nedeni ile mevsimsel bir durgunluk yaşadığını hatırlatan Doğaner, "Ancak satışlar eylülde canlanmaya başladı. Ekim, kasım ve aralık ayında satışlarda artış bekliyoruz. Çünkü şirketler bu dönemde araç alımını artırıyor" diye konuştu. 
     
     Faiz yüzde 1'in altına düşebilir 

     Volkswagen Doğuş Finans VDF Genel Müdürü Tuğrul Denizaşan ise müzakere sonrasında oluşan güven ortamı ile faizlerin aşağıya çekildiğini söyledi. Bu sonuçla bazı modellerin taşıt kredisinde faiz oranını yüzde 1.09'a kadar çektiklerini söyleyen Denizaşan, "İki hafta önce ise euro ve dolar faizlerini yüzde 0.55 seviyesine indirdik" dedi. Kampanyalarla araç alımını erteleyen müşterilerin çekilmesinin beklendiğini ifade eden Denizaşan, "Geçen yıl konut gündemde değildi ve hurda indirimi avantajı ile talep otomobile kayıyordu. Faizlerin yüzde 1.09'a kadar inmesi talebi etkileyecektir. Faizlerin düşük olması ve bütçelere uygun taksitlerin olması nedeniyle kararsız olan ya da aracını değiştirmek isteyen kişiler daha çabuk karar veriyor" diye konuştu. 
     Ekonomide yurt dışından para girişinin devam etmesi, enflasyondaki düşüşün sürmesi halinde gelecek yıl faizlerin daha da düşebileceğini öne süren Denizaşan, "Bu istikrar devam ederse gelecek yıl faiz yüzde 1'in altına gelebilir. Bu da haziran ayını bulabilir" öngörüsünde de bulundu. 
     
     İndirim kampanyaları YTL 

     

Marka Anahtar teslim Kampanya fiyatı Yapılan indirim Dacia LOGAN 1.4MPI 16.390 15.582 808 Citroen C4 SXPK 1.6İ 40.484 33.499 6.985 Citroen C8 SX 2.0 HDI 93.585 81.955 11.630 Citroen C8 SX 3.0I BVA 140.320 122.308 18.012 Renault Clio Auth. Basel 1.2 16V 26.870 21.870 5.000 Renault Scenic Privilege 1.6 16V 43.362 36.612 6.750 Renault Megane Sedan 2.0 16V 51.677 45.977 5.700 Peugeot 307 Premium otom. 1.6 44.500 41.800 2.700 Peugeot 407 SW Exec. Prem. 2.0 HTI 80.750 71.750 9.000 Peugeot 407 SW Synamic Prem.2.0 HDI 76.750 67.750 9.000 Daihatsu YRV düz vites 26.500 22.000 4.500 Toyota Coralla Sedal 1.6 Sol AT 41.420 35.900 5.520 Toyota RAV 2.0 AT 75.627 64.000 11.627 Toyota RAV 4 2.0 AT Extra 83.467 71.000 12.467 Yeni Honda Civic Sedan 1.6 ES 34.220 32.880 1.340 Yeni Honda Civic CR-V 2.0 IES otom. 65.410 64.410 1.000 Yeni Honda Accord 2.2 i-CTDI Executive 74.500 70.656 3.844      
Ford Otosan tüm araçlarda 10 milyar YTL kredi kullanımında 12 ay sıfır faiz uyguluyor. 
     Doğuş Otomotiv Volkswagen Polo, Golf, Golf Plus, Jetta, Passat ve Touran için VW Doğuş Finans'ın kredi olanakları ile 60 ay yüzde 1.09 faiz uyguluyor. 

     
</TEXT>
</DOC>
