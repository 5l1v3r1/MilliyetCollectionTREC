<DOC>
<DOCNO> 363878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonsiy10.html </URL>
<DATE> 2005/07/24/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Bahçeli MHP olarak iktidar yürüyüşünü başlatmış bulunmaktayız 
</HEADLINE>
<TEXT>

     MHP Genel Başkanı Devlet Bahçeli, parti olarak iktidar yürüyüşünü başlattıklarını söyledi. 
     Bahçeli, Gülağaç İlçesi'ne bağlı Demirci Beldesi'nde, Demirci Belediyesi tarafından yaptırılan köprü, düğün salonu ve parke taşı üretim merkezinin açılışlarını yaptı. 
     Ardından, Hasan Dağı Bozkır mevkiinde MHP il ve ilçe teşkilatları tarafından düzenlenen 12. Hasan Dağı Şenliği'ne katılan Bahçeli, son birkaç yıldır şiddetlenen terörden dolayı halkın, ciddi endişe içinde olduğunu belirtti. 
     Bahçeli, kendi ülkelerinde meydana gelen küçük bir olaydan yola çıkarak kıtalar ve ülkelerarası savaş planı hazırlayıp uygulayan devletlerin, Türkiye'de yaşanan olayları görmezlikten geldiğini söyledi. 
     Nerede olursa olsun tüm dünyada terörizmin kınanması ve cezasız bırakılmaması gerektiğini vurgulayan Bahçeli, ''MHP olarak terörizme karşı küresel işbirliğini savunuyoruz. Kökü ve desteği dışarıda olan terörizme karşı mücadelede devamlılık gerekmektedir. Her türlü şiddetin üstesinden gelen bu millet, teröristin de arkasındaki gücün de cezasını mutlaka verecektir'' dedi. 
     ''Biz MHP olarak, iktidar yürüyüşünü başlatmış bulunmaktayız'' diyen Bahçeli, Türkiye'de 4 A olarak nitelendirdikleri, ''ahlaksızlık, adaletsizlik, açlık ve asayişsizlik'' sorunlarına karşı mücadele edeceklerini söyledi. 
     Bahçeli Son dönemde yolsuzluk olaylarının arttığını iddia etti. Bahçeli, şunları kaydetti 
     ''İnsanların evinde ne pişiyor, insanlar ne ile geçiniyor izah eden yok. Sayın Başbakan, ülke ülke gezmekten, o diyar bu diyar dolaşmaktan gerçeklerin farkında değil. İktidara geldiklerinden bu yana benzine mazota 60 kez zam yapıldı. Şekere, ekmeğe defalarca zam yapıldı. AK Parti'den kurtulmanın tek çaresi erken seçimdir. Kimlik dışı siyasetle, havada dolaşıp, karada bir tek havaalanlarında gözükmekle kendini kurtaramazsın. Erken seçim zorunlu hale gelmiştir.'' Yörük çadırlarının kurulduğu, kazanlarla pişirilen yöresel yemeklerin davetlilere ikram edildiği şenlikte, Aşık Sefai ve Nuray Hafiftaş konser verdi. 
     
</TEXT>
</DOC>
