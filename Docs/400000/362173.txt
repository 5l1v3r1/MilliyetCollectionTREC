<DOC>
<DOCNO> 362173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur32.html </URL>
<DATE> 2005/07/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
OKS ikincilerinden Küçükgüven Birinci olamadığım için üzgünüm 
</HEADLINE>
<TEXT>

     Ortaöğretim Kurumları Seçme Sınavı’nda 498 puanla Matematik-Fen alanında ikinci olan Arda Küçükgüven, bu 
     sonucu beklediğini söyledi. 
     Küçükgüven sınavdaki başarısını, mezun olduğu Kocaeli’nin Körfez İlçesi’ndeki Özel Körfezim İlköğretim Okulu’nda ailesi ve öğretmenleriyle kutladı. 
     Gazetecilere açıklama yapan Küçükgüven, sınavda derece beklediğini, bu yüzden sonucun kendisi için şaşırtıcı olmadığını belirtti. 
     Sınavda 100 sorudan 2’sini "şansızlık sonucu" yanlış yanıtladığını ifade eden Küçükgüven, "Elde ettiğim dereceden memnunum ama birinci olamadığım için de üzgünüm" dedi. 
     OKS’nin yanı sıra Özel Okullara Giriş Sınavı’nda da 5. olduğuna işaret eden Arda Küçükgüven, sınava, dershanesinin ve okulunun çalışma programı çerçevesinde hazırlandığını ve belirli dönemlerde zayıf olduğu derslere ağırlık verdiğini kaydetti. 
     Küçükgüven, burs sağlanırsa öğrenimine Robert Koleji’nde ya da İstanbul Atatürk Fen Lisesi’nde devam etmeyi, yüksek öğrenimini de tıp üzerine yapmak istediğini belirtti. 
     Tarih Öğretmeni Baba Ahmet Küçükgüven ise Arda’nın bekledikleri başarıyı göstermesi dolayısıyla çok mutlu ve gururlu olduklarını söyledi. 
     Okulun Eğitim Danışmanı Mevlüt Özdemir de Arda ile 7 aydır özel olarak ilgilendiklerini, günde 500 soru çözerek başladıkları çalışma programını, son haftalarda günde 1250 soruya kadar yükselttiklerini kaydetti. 
     
</TEXT>
</DOC>
