<DOC>
<DOCNO> 352267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo03.html </URL>
<DATE> 2005/06/15/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Voleybol Erkekler Avrupa Ligi İspanya 3 - Türkiye 1 
</HEADLINE>
<TEXT>

     Voleybol Erkekler Avrupa Ligi B Grubu’nda yer alan Türkiye, deplasmanda İspanya ile oynadığı, 4 saat 41 dakika süren maçta rakibine 3-1 yenildi. 
     Son 3 yıldır ilk defa İspanya’ya karşı oynayan A Milliler, ilk seti yenik kapadıktan sonra hem 2. seti alıp hem de 3. sette 8-6 öne geçmelerine rağmen, elektrik kesintisinin mağduru oldu. 
     Yaklaşık 3.5 saatlik bir beklemenin ardından salonun ışıkları kurallara tam uygun hale getirilmese de sahanın içi görünür hale geldi ve maça kalınan yerden devam edildi. Oldukça yorgun oldukları gözlenen A milli oyuncular, maçın geri kalan bölümünde istekli olsalar da etkili bir oyun sergileyemediler. 
     Mill takım antrenörü Nedim Özbey, maçtan sonra yaptığı açıklamada, "Maçı gazozuna oynamıyoruz, bu bir milli maç. Yetersiz ışıkta oynanamayacağı için bekledik. 3 saat sonra ışıkları biraz düzelttiler ve bizim oynamamızı istediler. Biz de tekrar sahaya çıktık, ancak oyuncular çok yorgundu. Maalesef İspanyol oyununa geldik" dedi. 
     Özbey, Türkiye’nin sahasındaki 6 maçı ve deplasmanda oynayacağı 1 maçı alması halinde gruptan çıkacağını ifade etti. Nedim Özbey, Avrupa Şampiyonası finallerine katılmak için oynanan maçların hemen ardından yorucu bir seyahat temposu sonrasında Madrid’de sahaya çıktıklarını da hatırlattı. 
     Grubunda, deplasmanda Çek Cumhuriyeti karşısında aldığı 2 yenilgiden sonra İspanya’ya da ilk maçta yenilen A Milli Takım, bugün akşam 19.00’da başkent Madrid’de yine İspanya ile 4. 
     karşılaşmasını yapacak. 
     
     KÜNYE 
     
     
Salon Pabellon Europa Hakemler F. Garthoff, G. Gaupp İspanya Cabrera xxx, Rodriguez xx, Falasca xxx, Suela xx,Fernandez xx, Salvador xx, Lobato xx, Molto xx Türkiye Gökhan xxx, Can xx, Burak xx, Emre xx, Fatih xx, Sinan xxx Ali Peçen xx, Ahmet xxx, Hüseyin xx, Selçuk xx Setler 25-20, 22-25, 25-21, 25-22 Süre 4 saat 41 dakika 23, 25, 3 saat 30 dakika, 23 
     
</TEXT>
</DOC>
