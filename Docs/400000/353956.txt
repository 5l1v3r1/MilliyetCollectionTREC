<DOC>
<DOCNO> 353956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun37.html </URL>
<DATE> 2005/06/21/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kırgızistan Meclis Başkanından iktidara Silahlarla yasalar korunmalı 
</HEADLINE>
<TEXT>

     Kırgızistan Meclis Başkanı Ömürbek Tekebayev, geçen cuma günü meydana gelen olaylarda şiddete başvuran iktidarı eleştirdi. 
     Meclis Başkanı Tekebayev, mevcut hükümetin silahı, binalar ile iktidarı korumak için değil, yasaları korumak için kullanması gerektiğine dikkat çekerek, ''Hükümetin, iktidarı silahla koruyacağım demesi, bu yöneticilerin çocukluğunu gösterir'' dedi. 
     Geçici devlet başkanı Kurmanbek Bakiyev'in, ''eylemcilere karşı bundan böyle gerekirse şiddete de başvururuz'' açıklamasına tepki gösteren Tekebayev, bu tür açıklamaların ülkede havanın gerginleşmesine yol açtığını söyledi. 
     Kurmanbek Bakiyev, devlet başkanlığı seçimleri için adaylık başvurusu reddedilen Urmat Barıktabasov'un taraftarlarının 17 Haziran Cuma günü Devlet Başkanlığı Sarayı'nı işgal girişiminin ardından yaptığı açıklamada, ''Ülkede kargaşa, kaos ve yağmalara izin vermeyeceklerini, bunun için gerekirse şiddete de başvurabileceklerini'' söylemişti. 
     
</TEXT>
</DOC>
