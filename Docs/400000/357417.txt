<DOC>
<DOCNO> 357417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo28.html </URL>
<DATE> 2005/07/01/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Milli Erkek Basketbol Takımı, İspanya'ya yenilerek 4. oldu... 
</HEADLINE>
<TEXT>

     15. Akdeniz Oyunları’nda A Milli Erkek Basketbol Takımı, bronz madalya maçında İspanya’ya 84-70 yenilerek, 4. oldu. 
     Karşılaşmaya tutuk başlayan milli takım, ilk periyotta hücumda ve savunmada etkili olamadı ve ilk çeyreği 22-12 geride kapadı. 
     İkinci periyoda hızlı başlayan milliler, iyi savunma yapıp rakibine 3 dakika boyunca sayı attırmadı. Kaya ve Ermal ile hücumda etkili olan ay-yıldızlılar, 13. dakikada 22-22 eşitliği sağladı. Ancak Kaya ve Ermal’ın 4’er faule ulaşmaları ve kenara alınmaları nedeniyle pota altı üstünlüğünü yitiren milli takım, devreyi 38-32 yenik bitirdi. 
     İkinci yarıda Kerem ve Ender’in basketleriyle oyunda dengeyi kuran milliler, 3. periyodu 56-52 yenik kapadı. 
     Son periyotta Gabriel ve Martinez’i durduramayan A Milli Basketbol takımı, sahadan 84-70 yenik ayrılarak, oyunları 4. sırada tamamladı. 
     Bu arada, erkek ve bayan basketbol milli takımları yarın İspanya’dan ayrılarak, Türkiye’ye dönecek. 
     
</TEXT>
</DOC>
