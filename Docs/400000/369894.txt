<DOC>
<DOCNO> 369894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun14.html </URL>
<DATE> 2005/08/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Rum basını Deklarasyonun iptaline çalışılacak, kartlar kapalı tutulacak 
</HEADLINE>
<TEXT>

     Rum Kesimi gazetesi Simerini, ''Rum yönetiminin, Türkiye'nin Rum yönetimini tanımadığını ortaya koyduğu deklarasyonu iptal ettirmeye çalışacağını'' öne sürdü. 
     Gazete, ''Rum dışişleri bürokratlarının tavsiye notlarında, AB'nin, 24 Ağustos'taki COREPER veya 1-2 Eylül'deki Dışişleri Bakanları Konseyi toplantılarında Türkiye'nin deklarasyonunu çürütmediği takdirde, bunun Rum yönetimi ve AB için olumsuz etkiler yaratacağının belirtildiğini'' yazdı. 
     Gazeteye göre, Rum Dışişleri Bakanlığı bürokratları, AB'nin, ''Türk deklarasyonunun hiçbir hukuki geçerliliği olmadığının, AB'nin, uluslararası hukuka göre, tüm Kıbrıs'ın AB üyeliği sözleşmesini imzalayan Kıbrıs Cumhuriyeti 'ni tanıdığının ve Türkiye'nin ek protokolü istisnasız 25 AB üyesi ülkeyle bir bütün olarak uygulamak zorunda olduğunun'' belirtildiği bir karşı deklarasyon yayımlaması gerektiğini düşünüyor. 
     Haberde, ''Türkiye'nin deklarasyonunun AB tarafından geçersiz hale getirilmediği takdirde, Türkiye'nin deklarasyona yasal karakter verebileceği ve bu bağlamda Gümrük Birliği Ek Protokolü'nü Rum yönetimine uygulamayarak, uçak ve gemilerine ambargoyu sürdürerek, Rum yönetimini dolaylı da olsa tanımamaya çalışacağı'' ifadesi yer aldı. 
     Gazete, ''Türkiye'nin ek protokolü imzalamasına rağmen, KKTC ile ilişkilerini sürdüreceğini belirttiği deklarasyona sessiz kalınması durumunda, adada taksimin pekişeceğini'' ileri sürdü. 
     
     KARTLAR KAPALI TUTULACAK 
     Fileleftheros gazetesi de, Kıbrıs Rum yönetimi ve Yunanistan'ın, Türkiye'nin AB perspektifi konusunda Fransa ve diğer AB üyesi ülkeler tutumları netleştirilene kadar ''kartlarını kapalı'' tutacağını yazdı. 
     Haberde, ''Türkiye'nin AB üyelik müzakerelerinin başlatılması konusuyla Türkiye'nin Rum yönetimini tanıması arasında bağlantı kurulmasının yeni bir durum olduğu ve bundan dolayı tüm düzeylerde değerlendirildiği'' belirtildi. 
     Gazete, diplomatik kaynaklara dayandırdığı haberinde, ''şimdiye kadar hiçbir Avrupa hükümetinin konu üzerindeki tutumunun kesinleştirilmiş olmadığını, bu nedenle Yunanistan ve Güney Kıbrıs'ın, kartlarını şimdiden açmaya niyetli görünmediğini, tutumlarını araştırmalar ve temaslardan sonra kesinleştireceklerini'' yazdı. 
     Haberde, ''Rum yönetimi lideri Tasos Papadopulos'un 18 Ağustos'ta Atina'da Yunanistan Başbakanı Kostas Karamanlis ile yapacağı görüşmede, AB üyelerinin, özellikle de şu ana kadar görüş belirten Fransa'nın niyetlerini tahlil etmeye çalışacağı'' ifadesi yer aldı. 
     
</TEXT>
</DOC>
