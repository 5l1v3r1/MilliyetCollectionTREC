<DOC>
<DOCNO> 388415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/guncel/axgun02.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Pakistan'a yardımlar sürecek 
</HEADLINE>
<TEXT>


Pakistan'a giden Erdoğan, "Felaket tüm milletimizi üzüntüye boğdu" dedi. Başbakan Aziz ise, 'Türkiye'ye teşekkür ediyorum' karşılığını verdi 

HÜLYA YILMAZ İslamabad DHA 

Başbakan Recep Tayyip Erdoğan deprem felaketinin ardından gittiği Pakistan'da Başbakan Şevket Aziz'le birlikte iftar yaptı. 
Erdoğan, düzenlenen ortak basın toplantısında, "Pakistan'daki felaket tüm milletimiz arasında çok ciddi bir üzüntüye neden oldu" dedi. Pakistan'a şu ana kadar 12 uçağın intikal ettirildiğini kaydeden Erdoğan, "Bunlar kısa vadeli müdahaleler. Orta ve uzun vadeli müdahalelerimiz de olacak" diye konuştu. 

'50 bin kişi öldü' 
Aziz de depremde 50 bine yakın insanın öldüğünü belirterek, Türkiye'ye teşekkür etti. Aziz, Erdoğan'ın anlattığı temizlik işçisi bir annenin çocuğunun Pakistan'a yardım öyküsünden de çok etkilendiğini söyledi. 
Erdoğan, öyküyü şöyle anlattı 
"Okullara zarflar gönderdik. Herkes elinden gelen ne ise zarflara koydu. Kapıcılık yapan bir annenin çocuğunun ifadesiydi 'Annem temizlik parasını almadı, ama Pakistan'ın, Kurtuluş Savaşı'nda bize yaptığı desteği biliyoruz. Annem, parayı alınca ödemek üzere öğretmenim bize borç verin, ben de yardım etmek istiyorum' demiş. Kolundaki bileziği Pakistan'a gönderenler var. Çünkü Pakistanlılar da Kurtuluş Savaşı'nda bileziklerini bize göndermiş." 


</TEXT>
</DOC>
