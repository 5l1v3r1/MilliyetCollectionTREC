<DOC>
<DOCNO> 369963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy04.html </URL>
<DATE> 2005/08/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Zengin ve yoksulun eğitim harcamaları arasında 146 katlık uçurum 
</HEADLINE>
<TEXT>

     Devletin özel eğitim kurumlarını vergi ve benzeri desteklerle teşvik ederek yaygınlaştırmaya çalıştığı Türkiye’de zengin ve yoksullar arasındaki uçurum eğitim harcamalarında 146.4 katı buldu. 
     ANKA’nın DİE’nin tüketim harcamaları araştırması sonuçlarından yaptığı belirlemelere göre, gelir gruplarına göre harcama türleri arasında en büyük fark eğitim harcamalarında ortaya çıktı. Geliri en yüksek yüzde 20’lik kesimdeki üst gelir grubu ailelerin eğitim için yaptıkları ortalama harcama tutarı yoksul ailelerin 146.4 katına kadar ulaştı. Araştırma sonuçlarına göre üst gelir grubundaki 3 milyon 519 bin aile geçen yıl ayda ortalama 68.1 milyon liralık eğitim harcaması yaparken bu tutar en yoksul alt gelir grubunda 3 milyon 519 bin aile için aile başına ortalama 500 bin lirada kaldı. 
     Zenginler ve yoksullar arasında harcama açısından ikinci büyük uçurum ise kültür ve eğlence harcamalarında gözlendi. Her iki kesimin kültür ve eğlence harcamaları arasında 29.4 katlık fark bulunduğu belirlendi. Hem üst gelir grubundakiler 71.8 milyon lirayla, hem de alt gelir grubundakiler 2.4 milyon lirayla kültür ve eğlenceye eğitimden daha fazla para harcadılar. 
     Yapılan hesaplamalara göre, zenginlerle yoksulların ulaştırma için yaptığı harcamalar arasında 23.6 kat, ev eşyası harcamaları arasında 18.4 kat, giyim ve ayakkabı harcamaları arasında da 13.4 katlık bir fark oluştu. 
     Zenginler geçen yıl sağlık için yoksullara göre 10 kat, haberleşme için 8.8 kat, otel, lokanta ve pastane için 11.7 daha fazla harcama yaptı. 
     Geçen yıl üst gelir grubundaki aileler ulaşım için ortalama 260 milyon, en alt gelir grubundakiler ise 11 milyon lira harcadı. Zenginlerde 152.2 milyon lira olan giyim ve ayakkabı harcamaları, yoksullarda 11.4 liraya kadar düştü. 
     İki kesim arasında harcamaların bir birine yakın olduğu alanlar ise 2.8 katla gıda ve alkolsüz içecekler ve 3.7 katla alkollü içki ve sigara harcamalarında gözlendi. Üst gelir grubundaki aileler gıda için geçen yıl ayda ortalama 354.7 milyon, alt gelir grubundakiler ise 127.5 milyon 
     liralık harcama yaptı. Zenginlerin aylık ortalama içki ve sigara harcaması 60.6 milyon, yoksullarınki ise 16.5 milyon lira olarak belirlendi. Zenginlerin konut ve kira için yaptığı harcamalar ise yoksullara göre 5 kat daha fazla oldu. En zengin yüzde 20’lik kesimin 469.2 milyon lira olan aylık konut harcaması yoksullarda 94.2 milyon lirada kaldı. 2004 yılında Türkiye’nin en üst gelir grubunda yer alan aileler aylık ortalama 1 milyar 949.2 milyon lira, en alt gelir grubunda yer alanlar ise 301.6 milyon lira harcadılar. 
     
</TEXT>
</DOC>
