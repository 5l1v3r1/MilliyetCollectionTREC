<DOC>
<DOCNO> 365672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/soneko09.html </URL>
<DATE> 2005/07/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ekonomide dolarizasyon azalıyor 
</HEADLINE>
<TEXT>

     Türk parasındaki değerlenmeye paralel olarak ekonomideki dolarisazyon oranı da giderek azalıyor. Bu yıl başında yüzde 41 düzeyinde bulunan ve döviz cinsinden mevduat hesaplarının para arzı içerisindeki payını gösteren dolarizasyon oranı yüzde 35.8’e kadar geriledi. 
     Merkez Bankası verilerinden yapılan belirlemelere göre en geniş tanımlı para arzı olan M2Y yıl başından 15 Temmuz’a kadar olan dönemde yüzde 9.6 oranında genişleyerek 204.8 milyar YTL’ye kadar yükseldi. M2Y’nin YTL kısmını oluşturan M2 bu bu dönemde yüzde 19.3 oranında büyüyerek 130.5 milyar YTL’ye ulaşırken, döviz kısmını oluşturan yurt içi yerleşiklere ait döviz tevdiat hesapları ise yüzde 4.4’lük azalmayla 72.7 milyar YTL’ye geriledi. 
     Türkiye ekonomisinin yavaş da olsan bir YTL’ye dönüş süreci yaşadığı bu dönemde para arzını oluşturan YTL cinsinden parasal göstergeler büyürken, DTH’ların azalması, dolarizasyon oranı önemli ölçüde azalttı. 2004 yılı sonunda yüzde 41 olan yurt içi kaynaklı DTH’ların M2Y içerisindeki payı 15 Temmuz itibariyle yüzde 35.8’e kadar indi. 
     Bu gelişme YTL cinsinden vadeli ve vadesiz mevduatlarla, dolaşımdaki para genişlerken, döviz mevduatlarının YTL’ye dönüş ve kurdaki düşüş nedeniyle azalmasından kaynaklandı. Son haftalardaki gelişmeler Türkiye’deki dolarizasyon oranının azalma eğiliminin giderek güçlendiğine işaret diyor. 
     Türkiye ekonosinde dolarizasyon oranı 2001 yılı sonunda yüzde 54.9’a kadar yükselmişti. 2002 yılı sonunda yüzde 54.2 ile yüksek kalmaya devam eden dolarizasyon oranındaki azalma süreci 2003 yılında Türk parasının yeniden değerlenmeye başlamasıyla birlikte başlamıştı. 2003 yılı sonunda yüzde 46’ya kadar inen dolarizasyon oranı 2004 sonunda ise yüzde 41’e inmişti. 
     
</TEXT>
</DOC>
