<DOC>
<DOCNO> 364909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/siyaset/siy03.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuğcu, kumara prim vermedi 
</HEADLINE>
<TEXT>


Tuğcu, yasaya aykırı rulet, langırt benzeri makineleri çalıştıranın işyerinin bir daha açılmaması kararını vermişti 

GÖKÇER TAHİNCİOĞLU Ankara 


Anayasa Mahkemesi Başkanı Tülay Tuğcu, üyeliğe seçildiği 1999 yılından itibaren ekonomik yaşamı yakından ilgilendiren çok sayıda örnek karara imza attı. 
Tuğcu, ekonomik suçlara hapis cezası verilemeyeceğini, ekonomik suça ekonomik ceza verilmesini kararlaştıran heyette yer aldı. Binlerce kişi cezaevinden kurtuldu.Kira artışlarına yüzde 10 sınırlama getiren yasa hakkındaki iptal kararına katıldı.Kamuoyunda "deprem vergileri" olarak bilinen ek vergilerin iptali istemiyle açılan davada "ret" kararı verdi. 2001'de Hazine'ye ait taşınmaz mallarının satışını sağlayan yasanın yürürlüğünün durdurulması yönünde oy kullandı."İmtiyaz Sözleşmelerinde Tahkim Yoluna Başvurulması Kanunu"nun iptalini savundu. Tuğcu, Başkan Vekili Haşim Kılıç'la birlikte, devlet ihalelerindeki güvenilirlik ilkesinin bozulacağını belirtti.2001'de Vakıflar Bankası'nın hisse senetlerinin yüzde 75'lik bölümünün satılmasını sağlayan yasanın iptali istemiyle açılan davada, yasa koyucunun, ekonomik kimi önlemler alabileceğini savundu. Tuğcu'nun da yer aldığı heyet yasaya aykırı ithal edilen "kumar amaçlı" rulet, tilt, langırt ve benzeri alet ve makineleri çalıştıran kişinin işyerinin temelli kapatılması üzerine, yasadaki "işyeri bir daha açılamaz" hükmünün iptali istemiyle açılan davada oybirliğiyle "ret" kararı aldı. Bu tür oyunlar oynatanlara verilen hapis cezasının kaldırılması istemiyle açılan davada da Tuğcu'nun içerisinde yer aldığı heyet oybirliğiyle ret kararı verdi.2004'te TÜBİTAK Bilim Kurulu'nun boş bulunan üyeliklerine Başbakanlık'ça atama yapılması düzenlemesinin yürürlüğünün durdurulması yönünde oy kullandı. 







</TEXT>
</DOC>
