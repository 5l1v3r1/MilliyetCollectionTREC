<DOC>
<DOCNO> 388197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun16.html </URL>
<DATE> 2005/10/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Dalaylama'nın konuşması bilim dünyasını ikiye böldü 
</HEADLINE>
<TEXT>

     Tibetlilerin sürgünde yaşayan ruhani lideri Dalay Lama'nın, Amerikan Nöroloji Derneği'nin yıllık toplantısının açılışını yapacak olması, doktorlar arasında tartışma yarattı. 
     Derneğin 12 Kasım'da Washington'da başlayacak yıllık toplantısını Budist liderinin yapacak olmasını eleştiren doktorlar, bunun ''dinle bilimin tehlikeli karışımı'' olacağını düşünüyor. 
     Dünyanın çeşitli ülkelerinden 20 bin kadar nöroloğun katılacağı bilimsel toplantının konusu ''meditasyon nörolojisi'' olacak. Toplantıda, Dalay Lama'nın da katılımıyla Amerikalı doktorların yaptığı meditasyon araştırmaları ele alınacak. Araştırmalar, Budist rahiplerin yaptığı şekildeki meditasyonun insanda ''olumlu duygular'' uyandırdığını gösteriyor. 
     Dernek yönetimi geçen baharda toplantının açılış konuşmasını yapmak için Budist lideri davet etti. Ancak davet, bazı dernek üyelerinin tepkisini çekti. 700'den fazla nöroloji uzmanı, Budist rahibin yapacağı konuşmanın iptal edilmesini ortak dilekçe imzalayarak istedi, ancak bu istek kabul görmedi. 
     AFP muhabirinin konuştuğu nöroloji uzmanı Nancy Hayes, ''Benim itirazım, bilimadamı olmayan birinin, bilimadamlarına bilimden söz edecek olması'' dedi. 
     Dr Hayes, ''Derneğimiz nöroloji bilimini temsil ediyor. Reklamını yapmadan önce, araştırma sonuçlarının tekrarlanabilir ve bilimsel açıdan sağlam olup olmadığını tespit etmek gibi bir sorumluluğumuz var'' diye konuştu. 
     Konuşmanın iptalini isteyen uzmanlar, ortak dilekçelerinde şu ifadeye yer verdi ''Nörologlar, bu derneğe siyasi veya dini nedenlerle girmemiştir. Onların isteği nöroloji biliminin sürdürülmesidir.'' Dalay Lama'nın konuşmasından yana tavır alanlar arasında bulunan Dr. Henriette van Praag ise, meditasyon fizyolosinin özgürce tartışılmasının, insan ruhuna ilişkin araştırmalarda yepyeni stratejilere kapı aralayabileceğini düşünüyor. Dalay Lama'nın konuşma yapmasını isteyen doktorlar da 350 imza topladı. 
     Meditasyonun fizyolojik etkilerine ilişkin araştırmalar, 2003 ve 2004'te yayımlandı. Wisconsin üniversitesinden nörolog Richard Davidson başkanlığındaki ekibin yaptığı ilk araştırmaya göre, bir biyoteknoloji firmasının çalışanları, meditasyon seansı esnasında beyinlerinin sol şakak lobunda nörolojik faaliyetlerin arttığını gösterdi. Beynin bu bölgesi, insan olumlu duygular hissettiğinde faaliyete geçiyor. 
     Dalay Lama'nın kurulmasına katkıda bulunduğu ''Mind and Life İnstitute'' tarafından finanse edilen ikinci çalışmada da, 8 Tibetli rahibin beyninin meditasyon yaparken güçlü gama ışını ürettiği tarayıcı kullanılarak tespit edildi. Uzmanlara göre, gama ışını üretimi, konsantrasyon ve olumlu duyguları gösteriyor. 
     
</TEXT>
</DOC>
