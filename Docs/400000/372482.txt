<DOC>
<DOCNO> 372482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko41.html </URL>
<DATE> 2005/08/24/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İTO Başkanı F1 için gelen yabancılar 100 milyon dolar harcadı 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, Formula 1 Türkiye Grand Prix'si konusunda, ''Dost, düşman kabul etti, oldukça başarılı bir organizasyon geçirdik'' dedi. 
     Turistik Otelciler, İşletmeciler ve Yatırımcılar Birliği'nin TUROB Ağustos ayı geleneksel yemeğine katılan Yalçıntaş, yaptığı konuşmada, Formula 1'i değerlendirdi. 
     Yalçıntaş, yarışların Formula 1 Derneği, İTO, TOBB, İstanbul Büyükşehir Belediyesi ve İstanbul Valiliği'nin katkılarıyla gerçekleştiğini ifade ederek, ''Büyük bir başarıyla bunu tamamladık. Bu işe giren kuruluşların hiçbiri ticari kuruluş değil. Para kazanma değil, hizmet etme derdinde olan kurumlar'' diye konuştu. 
     Formula 1'in Türkiye'ye çok şey kazandırdığına işaret eden Yalçıntaş, organizasyonun Türkiye'nin hak ettiği yerde algılanmasına katkıda bulunduğunu söyledi. 
     Murat Yalçıntaş, F1 yarışlarını 110 binden fazla kişinin izlediğini, bunun 40-50 bin arasındaki kısmını yabancıların oluşturduğunu belirterek, yarışların olduğu 3 gün içinde İstanbul'da bulunan yabancı seyircinin, ulaşım, bilet parası, konaklama,yeme-içme dahil yaklaşık 100 milyon dolar harcama yaptığını hesapladıklarını bildirdi. 
     Kendisine sıkça ''Proje için ne kadar para harcandı, harcanan para kazanılan paraya değecek mi '' gibi sorular sorulduğunu ifade eden Yalçıntaş, şöyle konuştu 
     ''Dost düşman kabul etti, oldukça başarılı bir organizasyon geçirdik. Formula 1 projesi, pazara kazanmak için, para kazanıp daha başka yatırımlar yapmak için, yani ticari mantıkla yapılmış bir proje değil. Projeyi değerlendirirken, harcanan para şu kadar, mali getirisi bu kadar. Dolayısıyla fizıbıldır, fizıbıl değildir şeklinde değerlendirmek, bence bu projeye yapılacak en büyük haksızlıklardan bir tanesidir.'' Yalçıntaş, İstanbul'u uluslararası turizm, kongre ve finans merkezi haline getirmeyi amaçladıklarını belirterek, bunun için her türlü yatırımı yapacaklarını söyledi. 
     Bir soru üzerine Yalçıntaş, Formula 1 pistinin boş kalmayacağını, sezon sonuna kadar uluslararası 5 yarışmanın daha burada gerçekleştirileceğini bildirdi. 
     TUROB Başkanı Timur Bayındır da geçen yıl İstanbul'da 3.5 milyon turistin ağırlandığını, yıl sonuna kadar bu rakamın 4.5 milyona ulaşmasını öngördüklerini kaydederek, sektörü zorlayan KDV, özel tüketim maliyetleri, konaklama vergisi, telif hakları gibi sorunların giderilmesini istedi. 
     
</TEXT>
</DOC>
