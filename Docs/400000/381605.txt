<DOC>
<DOCNO> 381605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy10.html </URL>
<DATE> 2005/09/26/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Sezer Türkçe'nin yozlaşması ile toplumsal yapı ve birlik bozulur 
</HEADLINE>
<TEXT>

     Cumhurbaşkanı Ahmet Necdet Sezer, "Bugün Türkçe’nin doğru kullanılması konusunda yaşanan kimi sorunlar hepimizi üzmektedir. Türkçe’nin yozlaşmasıyla toplumsal yapı ve birliğimizin bozulacağı unutulmamalıdır"’ dedi. 
     Sezer, 73. Dil Bayramı dolayısıyla Türk Dil Kurumu TDK Konferans Salonu’nda düzenlenen törene katıldı. 
     Törenin açılışında konuşan Sezer, Ulu Önder Atatürk’ün başkanlığında 1932 yılında Dolmabahçe Sarayı’nda toplanan Birinci Dil Kurultayı’nın yıldönümünde düzenlenen bu etkinliğe katılmaktan mutluluk duyduğunu dile getirdi. 
     Sezer, "bu özel günün her yıl Türk Dil Bayramı olarak kutlanmasını anlamlı buluyor, Türk diline gönül veren bilim insanlarımızın, araştırmacılarımızın, sanat ve yazın dünyamızın saygın isimlerinin dilimize yönelik duyarlılıklarını ve çalışmalarını beğeniyle izliyoruz" diye konuştu. 
     Dilin, bir toplumu ulus yapan temel öğelerden olduğunu belirten Sezer, toplumların tarih boyunca ürettikleri, kültürlerini oluşturan tüm değerlerin dil aracılığıyla biçimlendiğini, yaşatıldığını ve geleceğe aktarıldığını vurguladı. İnsanlar arasında duygu, düşünce ve inanç birliğini oluşturan, toplumsal yapıyı güçlendiren, geçmişle gelecek arasında ortak bir bağ kuran en önemli yapı taşının dil olduğunu ifade eden Sezer, dilin zenginliğinin toplumların gelişmelerinde belirleyici rol oynadığını belirtti. Sezer, diline sahip çıkan ve onu geliştirip zenginleştiren ulusların, kendi öz değerlerini koruyup evrensel uygarlığa yaptıkları katkılarla gelişimlerini kesintisiz sürdürdüklerini kaydetti. 
     Türkçe’nin dünyada en çok konuşulan sayılı diller arasında yer aldığını ifade eden Sezer, "Güzel Türkçemiz tarihimizin, kültürümüzün, ulusal değerlerimizin korunarak kuşaktan kuşağa aktarılmasındaki en önemli zenginliğimizdir" dedi. 
     Sezer, şöyle konuştu 
     "Bağımsızlık ve özgürlük yolunda ulusal birliği gerçekleştiren, kurduğu cumhuriyetle ulusumuza aydınlık yarınların kapılarını açan Yüce Önder Atatürk de, çağdaşlaşma sürecinde dilimizin geliştirilmesine büyük önem vermiş, Türkçe’yi ulusal bağımsızlığın ayrılmaz parçası olarak görmüştür. ’Dilin, milli ve zengin olması milli duygunun gelişmesinde başlıca etkendir. Türk dili, dillerin en zenginlerindendir, yeter ki bu dil şuurla işlensin’ diyen Atatürk, toplumsal bir seferberlik başlatarak, dünyanın en zengin dillerinden olan Türk dilinin hakettiği yere gelmesine öncülük etmiştir. 
     Türkçe’nin gerçek kimliğine kavuşturulmasının, çağdaşlaşma atılımlarının başarıya ulaşması için zorunlu olduğuna inanan Yüce Önder, gerçekleştirdiği Dil Devrimi’yle Türkçe’yi çağdaş uygarlık düzeyinin gerektirdiği kavram, sözcük ve terimleri karşılayan bir eğitim, bilim, kültür ve sanat dili durumuna getirmeyi amaçlamıştır. 
     Bu amaç doğrultusunda Atatürk’ün yönergeleriyle Türk Dil Kurumu kurulmuş ve O’nun ’Ülkesini, yüksek istiklalini korumasını bilen Türk milleti dilini de yabancı dillerin boyunduruğundan kurtarmalıdır’ anlayışı doğrultusunda yapılan çalışmalarla yabancı sözcükler dilimizden çıkarılmıştır. Dil Devrimi’yle yalnız sözcükler değiştirilmemiş, Türkçe’ye uygun anlatım biçimleri oluşturulmuş, halkın kullandığı öz sözcükler de dile kazandırılarak yaygınlaştırılmıştır. İletişim dilinin yanında bilim dilinin de Türkçeleşmesi için yoğun çaba harcayan Yüce Atatürk, Türk dilinin gelişmesi ve zenginleşmesi yönünde planlı, akılcı ve engin bilgiye dayalı çalışmalarıyla topluma örnek olmuştur. Yüce Önder’in ölümünden kısa bir süre önceki ’Bu yıl okullarda tedrisatın Türkçe terimlerle yazılan kitaplarla basılmış olmasını kültür hayatımız için büyük bir hadise olarak kaydetmek isterim’ sözleri Türkçe’nin tüm yabancı terimleri karşılayan bilim dili olması yönündeki duyarlılığını açıkça ortaya koymaktadır. Kültürün ve eğitimin temelini dilin oluşturduğunu unutmadan dilimize sahip çıkmalı, Yüce Atatürk’ün başlattığı Dil Devrimi’ni sürdürmeliyiz." 
     
     "BASINA ÖNEMLİ GÖREV DÜŞÜYOR" 
     Sezer, Türkçe’nin kullanılmasıyla ilgili sorunlar yaşandığını belirterek, şunları söyledi 
     "Bugün Türkçe’nin doğru kullanılması konusunda yaşanan kimi sorunlar hepimizi üzmektedir. Öz Türkçe’nin kullanımına gereken duyarlılık ve özenin gösterilmemesi dilimizi bozmakta ve dilin gelişimini istenmeyen yöne sürüklemektedir. Unutulmamalıdır ki, kültürümüzün evrensel niteliğinin ve ulusumuzun saygınlığının artması, Türkçe’nin gelişimini sürdürmesiyle olanaklıdır. 
     Dilimizdeki yabancı sözcüklerin sayısının artması, dilin yanlış kullanımını özendirir nitelikteki yayınların izlenme oranları bizleri kaygılandırmaktadır. Dildeki yabancılaşmada, görsel ve işitsel basın-yayın organlarında yapılan kimi yanlışların kuşkusuz etkisi bulunmaktadır. Ulusal kültürün en önemli öğesi ve taşıyıcısı olan dilin korunması ve geliştirilmesi konusunda basının üstleneceği sorumluluk önemlidir. Özellikle geniş kitlelere seslenerek, dilin kullanımını ve gelişimini doğrudan etkileyen yazılı, sözlü ve görsel basınımız, sorumluluklarının bilinciyle, dil kullanımına özen göstermeli, dil yanlışlarından sakınmalıdır. Yapılan yanlışların süreklilik kazanması, bireylerin zamanla bu yanlışları doğru gibi algılayarak kullanmasına yol açmakta, dilin özüne zarar vermektedir." 
     
     "ANADİL ÖĞRENİMİ ÖNEMLİ" 
     Cumhurbaşkanı Sezer, anadil öğreniminin önemli olduğunu vurguladı. 
     Anadil öğrenimini kendiliğinden tamamlanan bir süreç olarak değerlendirmenin dil gelişimini önemli ölçüde yavaşlattığına işaret eden Sezer, "Anadil öğreniminin, yabancı dil öğrenimi gibi yoğun uğraş gerektirdiği bilinmelidir. Eğitim kurumlarımız bu konuya önem vermeli, Türkçe derslerinin kapsamı, yaşamın her alanından kesitler sunan metinlerden, özellikle çağdaş Türk yazınının yetkin yapıtlarından oluşturulmalıdır" dedi. 
     Sezer, bu derslerde sözcük dağarcığının geliştirilmesi üzerinde durulması, çocuklara küçük yaşlardan başlayarak, Türkçe’nin anlatım gücü, atasözleri ve deyimlerle zenginleşen renkli yönlerinin öğretilmesi gerektiğini ifade etti. Bu konuda yönetimlere de önemli görevler düştüğünü kaydeden Sezer, sözlerini şöyle sürdürdü 
     "Eğitim ve öğretimin devlet politikası olması gerektiği hiçbir zaman unutulmamalı, çağdaş düşünceye, kültüre ve sanata saygılı olunmalı, bu değerler gençlere benimsetilmeli ve yaşatılması sağlanmalıdır. Türkçemizin yeni sözcükler türetilmesini olanaklı kılan yapısı işlevsel kılınmalıdır. Türk dilinin, dünyadaki tüm gelişmeleri insanımızın izlemesine olanak verecek nitelikte olması sağlanmalı, her kavram ve düşünce biçiminin Türkçe’de karşılığı bulunabilmelidir. 
     Bilimin ve tekniğin artan gereksinimlerini karşılamak için yeni terim ve sözcükler türetilmesi, dilleri geliştirdiği gibi, bilim insanının düşüncelerinin kapsamını genişletmekte, yaratıcılığını olumlu yönde etkilemektedir." 
     
     "SAVSAKLANMAMASI GEREKEN SORUMLULUK" 
     Toplumların bilgi, kültür ve sanat düzeylerinin, dillerinin ve anlatım olanaklarının gelişimine koşut olarak yükseldiğini belirten Sezer, "Unutulmamalıdır ki, dil geliştikçe yaratıcılık da gelişir" diye konuştu. 
     "Dil bilinci oluşturmanın, Türkçe’nin gelişimini sürdürmesinin, ulusun saygınlığını artıracağının unutulmaması gerektiğini" vurgulayan Sezer, şunları kaydetti 
     "Tüm bireylerin, Türkçemizin doğru ve etkili kullanımı konusunda duyarlı olması, yabancı sözcüklerden arınmış konuşma ve yazı dilini yeğlemeleri birbirimizi daha doğru anlamak ve iyi tanımak yönünden önemlidir. Atatürk’ün ’Türk dilinin, kendi benliğine, aslındaki güzellik ve zenginliğine kavuşması için, bütün devlet teşkilatımızın, dikkatli, ilgili olmasını isteriz’ sözleri hepimize görev ve ödev yüklemektedir. Bugün başta yöneticiler, yazın, sanat, akademi dünyamızın saygın isimleri olmak üzere, toplumu oluşturan herkesin zengin Türkçemizi doğru ve güzel kullanması, diline sahip çıkması ve geliştirmesi gerekmektedir. Bu, aynı zamanda savsaklanmaması gereken toplumsal bir sorumluluktur. 
     Türkçe’yi yalın, yozlaşmadan arınmış, yabancı kültürlerin kuşatmasından uzak, saygın bir dil konumunda görmek, hepimizin isteği ve özlemidir. Toplumun tüm kesimlerinden bu konuda üzerine düşeni yerine getirmelerini, dilimizi sevmelerini ve sorumlulukla hareket etmelerini bekliyoruz. Türkçe, aynı zamanda ulusal birliğin sağlayıcısı ve koruyucusudur. Türkçe’nin yozlaşmasıyla toplumsal yapı ve birliğimizin bozulacağı unutulmamalıdır." Sezer, TDK’nın öncülüğünde bilim insanlarının özveriyle hazırladıkları Türkçe Sözlük’ün tamamlanmasından mutluluk duyduğunu dile getirerek, bu çalışmaların dilin gelişimine ve yaşatılmasına katkı sağlayacağına inandığını ifade etti. 
     Cumhurbaşkanı Sezer, TDK’nın dilin korunması ve dünya dilleri arasında değerine yaraşır bir yüksekliğe erişmesi yönündeki başarılı çalışmalarını, bundan sonra da sürdüreceğinden kuşku duymadığını söyledi. 
     Sezer, "Türk Ulusu, Türkçe’yi kuşaktan kuşağa aktararak sonsuza kadar yaşatacak, diline sahip çıkacak, zenginliğini ve canlılığını koruması için üzerine düşenleri her zaman çekinmeden yapacaktır" dedi. 
     TDK Başkanı Prof. Dr. Haluk Şükrü Akalın, yenilenerek bugün kullanıma sunulan Türkçe Sözlük’ün 10. baskısının "1" numaralı ilk nüshasını Cumhurbaşkanı Sezer’e hediye etti. 
     
</TEXT>
</DOC>
