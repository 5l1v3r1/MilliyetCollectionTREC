<DOC>
<DOCNO> 367648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo18.html </URL>
<DATE> 2005/08/06/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
A Milli Bayan Basketbol Takımı'nda Gülşah şoku 
</HEADLINE>
<TEXT>

     A Milli Bayan Basketbol Takımı'nda Gülşah Akkaya şoku yaşanıyor. 
     Türkiye'nin ev sahipliğini yapacağı 30. Avrupa Bayanlar Basketbol Şampiyonası için hazırlıklarını sürdüren A Milli Takım'ın, Hava Harp Okulu Spor Salonu'nda yapılan çalışması sırasında, Gülşah Akkaya'nın sağ dizinden sakatlandığı ve durumunun ciddi olduğu açıklandı. 
     Basketbol Federasyonu'nun resmi internet sitesinde yapılan açıklamada, International Hospital'a kaldırılan Gülşah'ın çekilen MR'ı sonunda sağ diz çapraz bağlarının koptuğunun anlaşıldığı kaydedilerek, ''10 gün içinde ameliyat edilecek olan milli oyuncu 6 ay basketboldan uzak kalacak. Avrupa Şampiyonası kadrosundan çıkarılan Gülşah Akkaya'nın yerine yeni bir oyuncu ise önümüzdeki hafta içinde kamp kadrosuna davet edilecek'' denildi. 
     Gülşah, yeni sezonda Beşiktaş ile anlaşmıştı. 
     
     AKDAĞ ''GÜLŞAH BİZİM İÇİN ÇOK ÖNEMLİYDİ'' 
     A Milli Bayan Takımı Başantrenörü Cem Akdağ, Gülşah'ın sakatlığının çok ciddi olduğunu ve Avrupa Şampiyonası öncesi kendileri için önemli bir kayıp olduğunu söyledi. 
     Akdağ, ''Bizim için çok büyük bir kayıp, inanılmaz derecede üzüldüm. Teknik ekip olarak Gülşah'ın Avrupa Şampiyonası'nda takımımıza çok ciddi katkılar yapacağına inanıyorduk. 2.5 yıldır dur durak vermeden yaptığımız ağır çalışmalar sonrasında ve Avrupa Şampiyonası'na bu kadar yaklaştığımız dönemde yaşadığımız şanssızlık tüm oyuncularımızı, idari ve teknik ekibimizi çok üzdü. Artık bu konuda yapacak bir şey yok. Şimdi aynı pozisyonda oynayan diğer oyuncularımızın Gülşah'ın eksiğini kapatmak için daha çok çalışmaları gerekecek'' şeklinde konuştu. 
     
</TEXT>
</DOC>
