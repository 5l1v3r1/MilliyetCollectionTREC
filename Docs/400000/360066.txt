<DOC>
<DOCNO> 360066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko13.html </URL>
<DATE> 2005/07/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
MB Önümüzdeki aylarda kısa vadeli faizlerin düşme olasılığı azaldı 
</HEADLINE>
<TEXT>

     Merkez Bankası, bugünkü veri seti ışığında, önümüzdeki aylarda kısa vadeli faizlerin eğiliminin aşağı yönlü olma olasılığının, bir önceki döneme kıyasla azaldığını bildirdi. 
     Açıklamada, ''kuşkusuz, enflasyonun orta vadeli eğilimi konusunda bilgi verebilecek her türlü yeni veri ve geleceğe dair alınacak her sinyal, bu öngörülerin tekrar gözden geçirilmesini sağlayacak ve para politikası kararlarında dikkate alınacaktır'' denildi. 
     Merkez Bankası tarafından yayımlanan ''Haziran ayı enflasyonu ve görünüm'' başlıklı raporda, Türkiye ekonomisinde yaşanan gelişmeler değerlendirildi Açıklamada, mali disiplinin sürdüğü, yapısal reformlarda yavaşlama olmadığı, petrol fiyatlarının makul seviyelerde seyrettiği ve büyük bir dışsal şoka maruz kalınmadığı ana senaryo çerçevesinde, yıllık enflasyon oranının önümüzdeki aylarda tekrar düşüşe geçeceği ve yıl sonunu hedefle tutarlı olarak tamamlayacağının öngörüldüğü belirtildi. Açıklamada şöyle denildi 
     ''Ancak gecikmeli etkiler göz önüne alındığında, bugün itibarıyla 2005 yılı hedeflerine ilişkin öngörülerin, para politikası kararlarında giderek azalan bir ağırlığa sahip olduğu ve daha çok 2006 yılının önem kazandığı da bir gerçektir. Son iki aydaki 'Enflasyon ve Görünüm' raporlarında, enflasyonda orta vadeye ilişkin risklere özel vurgu yapılmış ve temkinli olma gereği açıkça ortaya konulmuştur. 
     Son bir ay içinde açıklanan veriler ışığında enflasyondaki düşüş eğilimine ilişkin olarak ifade ettiğimiz kaygılar, ekonomideki talebin canlanmaya başladığını ve enflasyondaki düşüş sürecinin ivmesinin azaldığını düşündürecek biçimde sürmektedir.'' 

     
</TEXT>
</DOC>
