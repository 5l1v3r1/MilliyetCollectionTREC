<DOC>
<DOCNO> 354569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/ekonomi/aeko.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet, Ruslarla anlaştı, İsveçliler uyardı 
</HEADLINE>
<TEXT>


Çukurova Holding, Rus şirketi Alfa ile 3.3 milyar dolarlık finansman anlaşması yaptı. Daha önce Turkcell İletişim'in yüzde 27'sini almak üzere anlaşma yapan TeliaSonera Çukurova'ya karşı dava açarken, İsveç Sanayi Bakanı da bu konuda uyarı yaptı 

EKONOMİ SERVİSİ 

Çukurova Holding, Turkcell konusunda Rus telekom şirketi Alfa ile anlaştı. Daha önce Turkcell'in yüzde 27'sini 3.1 milyar dolara TeliaSonera'ya satışı konusunda bir ön anlaşma imzalayan Çukurova Grubu'nun, Alfa ile yaptığı anlaşmanın 'satış' değil, finansman anlaşması olduğu açıklandı. Dün, Çukurova Holding'ten yapılan açıklamada Alfa şirketi ile pazarlıkların sonuçlandığı, tarafların 3.3 milyar dolarlık bir finansman konusunda anlaşmaya vardıkları açıklandı. 

'Satış değil, finansman' 
Anlaşma, Turkcell hisselerinin doğrudan satışını içermiyor. Ancak Alfa Telecom'a, finansman karşılığında, Turkcell'de yüzde 13.22 oranında ' dolaylı hissedarlık' sağlıyor. 
Çukurova Grubu'ndan, borsaya gönderilen açıklamaya göre, 3.3 milyar dolar tutarındaki finansman paketinin, yurtdışında kurulu Çukurova Grubu şirketi Çukurova Finance International Limited'in alacağı 1 milyar 707 milyon dolar tutarındaki, 6 yıl vadeli kredi ile yine yurtdışında kurulu grup şirketi Çukurova Telecom Holding Limited'in ihraç edeceği toplam 1 milyar 593 milyon dolarlık tutarında hisse senedine çevrilebilir, 2011 yılı vadeli bonolardan oluştuğu bildirildi. 
Çukurova'nın Alfa ile yaptığı anlaşma, 'satış' değil, ancak 'finansman' şeklinde olduğundan, grup, TeilaSonera'nın açtığı tahkim davasına karşı da tedbir almış oluyor. 
TeliaSonera, Turkcell'de ortak olduğundan, Çukurova'nın satacağı herhangi bir miktar Turkcell hissesi için alıcı olarak öncelik hakkına sahip olduğunu savunuyor. Ayrıca, Çukurova, TeliaSonera ile anlaşmayı bozmuşken, Alfa'ya satış yapmış olsaydı, tahkim davasında daha zor bir durumla karşı karşıya kalacaktı. Analistler, Çukurova'nın, şimdi 'Satmadım, kredi buldum' diye savunma yapacağını belirtiyor. 

'Avrupalı aktörler bu olayı izliyor' İsveç Sanayi Bakanı Thomas Ostros, Turkcell'in hisseleri konusunda TeliaSonera ile Çukurova Grubu arasındaki meselenin Türk ekonomisi ve hukuk sistemi açısından bir sınav olduğunu söyledi. Yüzde 37 pay ile Turkcell'in ikinci büyük ortağı TeliaSonera'nın yüzde 45 hissesi devletin elinde bulunuyor. Devletin elindeki Teliasonera hisselerinden sorumlu olan Ostros, konu hakkında şunları söyledi "Bu, Türkiye için sıkıntılı bir konudur. Bunun Türkiye'de şu ana kadar yapılan en büyük yabancı yatırım olduğunu ve bu meselenin, sistemin nasıl işlediğini görmek isteyen çok sayıda Avrupalı aktör tarafından izlendiğini düşünüyorum. Anlaşmanın kendisi siyasi bir mesele değildir ancak Türk ekonomisi ve kurumları açısından sınav niteliği taşımaktadır." TeliaSonera ve Çukurova Grubu, Turkcell'in yüzde 27 hissesinin 3.1 milyar dolara çağrı muafiyeti koşuluyla TeliaSonera'ya devri konusunda mart ayında mutabakata varmışlardı. 

Alfa, küçük ortak olabilir Sözkonusu bonoların istisnai haller dışında ihraç tarihinden itibaren 18 ay sonra hisse senedine dönüştürülebileceği kaydedilen açıklamada, bu dönüşümün gerçekleştirilmesi halinde Alfa Telecom Turkey'in Turkcell İletişim Hizmetleri'ndeki dolaylı hissedarlığının yüzde 13.22 oranında olmasının beklendiği vurgulandı. 
Açıklamada, sözkonusu finansman paketinin sadece yetkili makamlardan gerekli izinlerin alınması ve Alfa Telecom Turkey tarafından gerekli hukuki ve mali incelemelerin tamamlanması önkoşullarına bağlı olduğu bildirildi. 

Hakim hissedar olarak kalıyor Çukurova'nın Alfa ile yaptığı anlaşmadaki 1.6 milyar dolarlık ikinci dilim kredinin, hisseye çevrilmesi halinde yüzde 13.22 Turkcell hissesine karşılık geldiğine ilişkin açıklama, Turkcell'in TeliaSonera ile olduğu gibi yüzde 27'si üzerinden pazarlık yürütüldüğü, 1 milyar 707 milyon dolarlık birinci dilim kredinin de Turkcell'in yüzde 13.78 oranındaki hissesine denk geldiği yorumuna yol açtı. 
Buna göre Çukurova, TeliaSonera'nın teklifinden 3.1 milyar dolar 200 milyon dolar daha fazla bir finansman sağlamış oldu. 
Bilindiği gibi TeliaSonera ile pazarlıkta, Turkcell İletişim'in yüzde 27'sinin satışı sözkonusu idi. Bu satış gerçekleşseydi, Turkcell'deki TeliaSonera payı yüzde 64'e ulaşacak ve Çukurova ana hissedar olmaktan çıkacaktı. 
Ancak şimdi 1 milyar 593 milyon dolarlık ikinci dilim kredi finansman sağlayan Alfa'ya yüzde 13.22 oranında 'dolaylı hissedarlık' sağlıyor. Bu hisselerin karşılığı olan kredi, ödenmez ve yüzde 13.22'lik Turkcell hissesi Alfa'ya geçerse bile Çukurova, Turkcell'de ana hissedar konumunu korumuş olacak. 

Finansmanla borç ödeyecek Alfa'dan sağlanan finansmanın, Çukurova tarafından öncelikle grup şirketlerinin TMSF'ye olan borcunun kapatılmasında ve halen Yapı ve Kredi YKB mülkiyetindeki Turkcell Holding ve Turkcell İletişim hisselerinin satın alınmasında kullanılacağı kaydedildi. 
Çukurova'nın TMSF'ye borcu 2.1 milyar dolardan, 571 milyon dolar ödendi 1 milyar 529 milyon dolara indi. YKB'den kullanılmış krediler dolayısıyla BDDK'ya borcu ise 2 milyar dolar. Çukurova, YKB'nin Koç-Unicredito'ya satışından da kaynak sağlayacak. Grubun bunlarla borçlarını kapatması bekleniyor. 
Turkcell Holding'in yüzde 20'si YKB'ye ait. Yüzde 16.5 Turkcell hissesi de YKB'de rehinli. Alfa ile anlaşmaya ilişkin açıklamada YKB hisseleri söz konusu edilmedi. Ancak, grubun sağlayacağı finansmanla YKB'nin elindeki Turkcell Holding ve Turkcell İletişim hisselerini alacağı belirtildi. 

Sektörde, sorunsuz operatör yok Türkiye'de telekom şirketleri ile ortaklığı bulunan veya iş yapan bütün şirketler ile Türk taraflar sorunlu hale geldi. 
Motorola 2.3 milyar dolarlık alacağı için Telsim'le davalık. Motorola'nın açtığı davalar Telsim'in eski sahibi Uzanlar aleyhine sonuçlandı. Motorola, Uzanlar'ın bazı mallarına el koydurdu. 
Aynı şekilde 900 milyon dolar olduğu belirtilen alacağı için Nokia da Telsim'le sorun yaşıyor. Bu şirketler, Telsim'in devlete geçmesinden sonra, alacakları konusunda TMSF ile anlaşma yapmaya çalışıyor. Bir ön anlaşma da yapıldı. Telsim satılırsa, bu şirketlere ödeme yapılacak. 
Çukurova Grubu'nun Rus Alfa ile görüştüğünü açıklamasının ardından, İsveçli operatör TeliaSonera tahkime gidip Çukurova Grubu'nu dava etti. Çukurova'nın Ruslarla görüşme yapmaması için, İsviçre'de mahkeme kararı almak için başvurdu. Şimdi, Alfa ile kesin anlaşma yapıldı. Dolayısıyla TeliaSonera'nın davadan vazgeçmesi olasılığı da azaldı. 
Telecom Italia Mobile TIM ise ortak olduğu Aria da, 'ulusal dolaşım' anlaşmasının imzalanmamasını öne sürerek tahkime gitmişti. Aria - Aycell birleşmesinin ardından bu davayı geri çekmişti. TIM, ayrıca alınan yüksek teminatlar dolayısıyla da sorun yaşıyor. Şirket, Avea'daki ortaklığından hiç memnun değil. Sık sık çekilmek isteğini dile getiriyor. 


</TEXT>
</DOC>
