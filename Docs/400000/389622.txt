<DOC>
<DOCNO> 389622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur32.html </URL>
<DATE> 2005/10/25/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Sigara içmelerine izin vermeyen otobüs muavinini tabancayla vurdular 
</HEADLINE>
<TEXT>

     İstanbul’dan Diyarbakır’a giden sabıkalı 2 genç, Adana’nın Pozantı İlçesi’ndeki dinlenme tesislerinde, sigara içmelerine izin vermediği için tartıştıkları otobüs muavinini tabancayla yaraladı. 
     Alınan bilgiye göre, İstanbul-Diyarbakır seferini yapan otobüse İstanbul’dan binen M.C.A. 15 ve Y.Ş. 19 , seyahat sırasında sigara içmek istedikleri için diğer yolcularla tartıştı. Alkollü oldukları öne sürülen M.C.A. ve Y.Ş, "arabada çocukların olduğu ve havalandırma olmadığı için sigara dumanından etkileneceklerini" söyleyen bir yolcuya da küfür etti. 
     Şoför, seyahat sırasında kavga çıkmasını engellemek için, yol kenarında durarak gençlere sigara içmeleri için izin verdi. Bu kişilerin, otobüste yayınlanan film, çalınan müzik ve ikramlarla ilgili de sürekli firma çalışanlarıyla tartıştığı iddia edildi. 
     Adana’nın Pozantı İlçesi’ndeki dinlenme tesislerinde verilen molada ise bu kişiler, sürücü Selahattin Gözüpek’e, "yolculukta istedikleri gibi oturacaklarını ve sigara içebileceklerini" söyleyerek, küfür etti. M.C.A. ve Y.Ş’yi, sürücünün yeğeni ve aynı firmada muavinlik yapan Sefa Şenol 17 sakinleştirmeye çalıştı. Çıkan tartışmada gençlerden M.C.A, ruhsatsız tabancayla Şenol’u başından yaraladı. 
     Olayın ardından kaçmaya çalışırken otobüse de ateş açan zanlılar, yolcuların ihbarı üzerine polis ekipleri tarafından yakalandı. 
     Zanlıların gasp, kapkaç ve hırsızlık suçlarından sabıkalarının bulunduğu belirlendi. 
     Adana Numune Hastanesi’nde ilk müdahalesi yapılan Şenol, Beyin Cerrahi Yoğun Bakım Ünitesi’nde gözlem altına alındı. 
     
</TEXT>
</DOC>
