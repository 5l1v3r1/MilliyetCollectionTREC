<DOC>
<DOCNO> 356529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun05.html </URL>
<DATE> 2005/06/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AB Komisyonu'nun hazırladığı taslak metinin açıklaması gecikti 
</HEADLINE>
<TEXT>

     AB Komisyonu'nun Türkiye ile tam üyelik müzakerelerinin çerçevesini belirleyecek belge taslağının açıklanması gecikirken, Reuters ajansı son dakika olarak geçtiği haberde Avrupa Komisyonu ile Türkiye arasında anlaşma sağlandığı ve 3 Ekim'de görüşmelerin başlamasının kabul edilidiğini duyurdu. 
     Başlangıçta açıklamanın saat 13 00'e doğru yapılacağı duyurulmuştu. Ancak saat 15 00'e gelindiğinde açıklamanın hala yapılmaması piyasalarda gerginlik yarattı. Gecikme para piyasalarına olumsuz yansıdı. Borsa, dar bir bantta yatay hareketlerle ve düşük işlem hacmiyle Brüksel'den gelecek haberleri izliyor. Piyasaların üzerinde önemle durduğu nokta, metinde Türkiye'nin hedeflerini saptıracak "imtiyazlı ortaklık" gibi bir ifadenin yer alıp almadığı. 
     AB'de Türkiye ile ilgili tartışmaların uzadığı ancak içeriden hiçbir haber sızmadığı belirtiliyor. Siyasi çevrelerde toplantının bu kadar uzamasının bir uzlaşmazlık konusu olduğu şeklinde yorumlanıyor. 
     
     İLK HABER REUTERS'DEN GELDİ 

     Reuters’in haberine göre, Komisyon tarafından hazırlanan taslakta, müzakere sürecinin, Türkiye’nin üyelik koşullarını yerine getirme yolunda atacağı adımlarla bağlantılı olacağı belirtiliyor ve bu müzakerelerde paylaşılan ortak hedefin, Türkiye’nin tam üyeliği olduğu belirtiliyor. 
     Belge, onaylanması halinde, daha önce 3 Ekim’de başlayacağı ilan edilen müzakerelerin de esasını oluşturacak. 
     Belgede, Türkiye’de özgürlükler, demokrasi ve insan hakları alanlarında, temel haklar ve hukukun üstünlüğü konularında ciddi ve daimi ihlallerin olması halinde Komisyon’un müzakereleri kesmeyi önerebileceği ve yeniden başlaması için tavsiye ettiği koşulları ortaya koyabileceği de yineleniyor. 
     Taslak belgede, Türkiye’nin katılımının mali boyutları ile ilgili konuların tam olarak yerine getirilebilmesi için, müzakerelerin en erken 2014’te bitirilebileceği de belirtiliyor. 
     Taslak belge, müzakere sürecinde Türkiye’nin ulusal hukukunda yerine getireceği uygulamaları 35 ana başlığa ayırıyor. 

     
</TEXT>
</DOC>
