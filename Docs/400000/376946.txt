<DOC>
<DOCNO> 376946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/spor/spo04.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'ten ince hesaplar 
</HEADLINE>
<TEXT>


Trabzon'un hocası önlerindeki üç maçı kazanarak, Galatasaray karşısında liderlik için oynayacaklarını söyledi, "Takımım sezon başına göre çok iyi durumda" dedi 


Trabzonspor Teknik Direktörü Şenol Güneş, Mehmet Ali Yılmaz Tesisleri'nde düzenlediği basın toplantısında Futbol Federasyonu'na özellikle yabancı sayısı ve alt yapı oyuncularının kullanılması açısından öneri getirirken, maç programlarını yaparken dikkatli davranılması gerektiği uyarısında bulundu. 
Güneş, "Türkiye'de yabancı futbolcuların Avrupa Birliği statüsünde oynamasına karşıyım. Onlar bize yaptırım uyguluyorsa, biz de uygulamalıyız. Biz AB'ye girersek zaten benim futbolcum da orada serbestçe oynar, ben de serbest oynatma hakkını kazanırım. Futbol Federasyonu'nun, Dünya kupalarında olduğu gibi takım kadrolarını 18 yerine 23'e çıkarması ve burada alt yapı oyuncusu bulundurma zorunluluğu getirebileceğini düşünüyorum" dedi. 
Malatyaspor maçında iyi oynadıklarını ama kazanamadıklarını dile getiren Şenol Güneş, "Gaziantepspor'a geçen sezon 5 puan kaybettik. Bu da bizi derinden etkiledi. Şimdi oynayacağımız karşılaşmaya hesaplaşma gözüyle bakmıyoruz. Ama kazanmalıyız. Bizim amacımız önümüzdeki 3 maçtan 9 puan çıkarmak ve Galatasaray ile yapacağımız karşılaşmaya liderlik mücadelesi için çıkmaktır" diye konuştu. 

Çok sıkıldı, idmana çıktı 

Fabiano Eller'in üvey oğlu 17 yaşındaki Royal Nunes sabah genç takım antrenmanına çıktı. Acemi hareketleriyle dikkat çeken Nunes için babası, "Kendisi futbolu bilmez. Burada arkadaşı yok. Canı sıkıldığı için idmana çıktı" dedi. Bu arada Trabzonspor, Gaziantepspor maçının hazırlıklarını dün sürdürdü. 


</TEXT>
</DOC>
