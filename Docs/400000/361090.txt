<DOC>
<DOCNO> 361090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo13.html </URL>
<DATE> 2005/07/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kulüpler Birliği, İstanbul'da 8 katlı mağaza açacak... 
</HEADLINE>
<TEXT>

     Kulüpler Birliği, İstanbul'da İstiklal Caddesi üzerinde Galatasaray Lisesi'nin karşısında 8 katlı mağaza kiraladı. Kulüpler Birliği'nin ofisinin de yer alacağı mağazada, birliğe üye 14 kulüp ile Anadolu'daki çeşitli kulüplerin tescilli ürünleri satılacak. 
     Kulüpler Birliği Genel Sekreteri Yunus Egemenoğlu, AA muhabirine yaptığı açıklamada, hazırladıkları proje kapsamında, 14 kulübün ortak olduğu ''Kulüpler Birliği Sportif Yatırımlar ve Pazarlama A.Ş''nin kuruluş çalışmalarının başladığını, bu çerçevede İstanbul'da 8 katlı bir binanın kiralandığını bildirdi. 
     Binada dekorasyon ve restorasyon çalışmalarının başladığını ve yaz sonuna doğru açılış yapmayı planladıklarını dile getiren Egemenoğlu, bu binada Kulüpler Birliği'nin ofisinin de bulunacağını söyledi. 
     Egemenoğlu, şirketin kuruluşuyla birlikte tescilli ürün yapımı konusunda da çalışmaların devam ettiğini belirterek, ''Kulüpler Birliği'nin İstanbul'daki mağazasında her renk olacak. Kulüpler Birliği'ne üye 14 kulüp ve Anadolu'daki diğer kulüplerin tescilli ürünleri burada satılacak. Ayrıca, kafeterya ve dinlenme merkezleri de bulunacak. 14 kulübün ortak olduğu Kulüpler Birliği Sportif Yatırımlar ve Pazarlama A.Ş'nin kuruluş çalışmaları başladı. Mağazanın açılışı yaz sonunda yapılacak'' dedi. 
     
     KURUMSALLAŞMA ÇALIŞMALARI 
     Kulüpler Birliği'nin, Türk futbolu ve kulüplerin geleceğini sağlıklı temeller üzerine oturtma konusunda ciddi çalışmalar yaptığını anlatan Egemenoğlu, bu çerçevede kurumsallaşma çalışmalarına ağırlık verildiğini kaydetti. 
     Egemenoğlu, kurumsallaşma konusunda birliğe üye kulüplerle ortak çalışmalar yürüttüklerini vurgulayarak, ''Kulüpler Birliği kurumsallaşmaya büyük önem veriyor. Bu çerçevede, hukuk, proje ve gelir kaynakları yaratma, mali ve sağlık kurulları oluşturulacak. Tüm kulüplere bu kurullara katılmaları konusunda gerekli yazılar gönderildi. Şu anda Kulüpler Birliği 37 ayrı proje için ön çalışmalarını sürdürüyor'' diye konuştu. 
     
     SPOR KÜTÜPHANESİ OLUŞTURMA PROJESİ 
     Türkiye'de üniversitelerin spor bölümlerine ortak projeler üretme önerisi götürdüklerini belirten Egemenoğlu, bu çerçevede ortak komisyonlar kurmayı planladıklarını bildirdi. 
     Egemenoğlu, üniversitelerin spor bölümlerinin bu önerilerine olumlu yaklaştığını dile getirerek, ''Oluşturulacak komisyonun ilk faaliyeti, spor kütüphanesi oluşturma yönünde olacak'' dedi. 
     
     KULÜPLER BİRLİĞİ'NİN WEB SİTESİ 
     Kulüpler Birliği'nin resmi web sitesinin oluşturulduğunu belirten Egemenoğlu, burada birlik ve kulüplerle ilgili bilgilerin yer aldığını anlattı. 
     Egemenoğlu, siteye, ''www.kuluplerbirligi.org'' adresinden ulaşılabileceğini ifade ederek, şunları kaydetti 
     ''Kulüplerin kurumsallaşması ve sağlıklı temeller üzerine oturması için yeni bir vizyonla yoğun bir çalışma içine girdik. Bu çalışmanın bir ayağı da web sitesiydi. Ziyaretçiler, bu sitede gerek birlik gerekse kulüpler ile ilgili her türlü bilgiye ulaşabilecek. Ayrıca, kulüpler de kurumsallaşmayla ilgili bilgi ve dokümanlara siteden ulaşabilecek.'' 
     
</TEXT>
</DOC>
