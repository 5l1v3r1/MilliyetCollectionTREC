<DOC>
<DOCNO> 385060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonsiy04.html </URL>
<DATE> 2005/10/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Emine Erdoğan, Ramazan ziyaretinde gözyaşlarını tutamadı 
</HEADLINE>
<TEXT>

     Başbakan Recep Tayyip Erdoğan’ın eşi Emine Erdoğan, Üsküdar’da maddi zorluklar içinde yaşayan 4 aileyi evlerinde ziyaret etti. 
     Emine Erdoğan, AK Parti İstanbul Milletvekili Gülseren Topuz’la birlikte ilk olarak Üsküdar Emniyet Mahallesi’nde, Gönül ve Oğuz Güvenç’in evine geldi. Erdoğan, 12 yaşında Oğuzcan adlı bir oğulları bulunan Güvenç ailesiyle sohbet ederek, ihtiyaçları olup olmadığını sordu. 
     Yüksek tansiyon rahatsızlığı nedeniyle yaklaşık 6 yıl önce görme engelli olan Oğuz Güvenç, daha önce gazetecilik yaptığını ve matbaa işiyle uğraştığını anlatarak, emekli olamadığını ve bu yüzden sorun yaşadığını söyledi. 
     Emine Erdoğan, Güvenç ailesine ihtiyaçları konusunda yardım edeceklerini ifade etti. 
     
     DİYARBAKIR’DAN GELEN 8 ÇOCUKLU AİLE 
     Erdoğan, habersiz olarak gerçekleştirdiği ziyaretlerine, yaşları 2,5 ile 16 arasında değişen 8 çocukları bulunan Leyla ve İzzettin 
     Kanaat’ın Esatpaşa Mahallesi’ndeki evine konuk olarak devam etti. 
     Leyla Kanaat, evin kapısında Erdoğan’ı gözyaşlarıyla karşılarken, heyecanlanarak kısa bir süre ayakta durmakta güçlük çekti. 
     Leyla Kanaat, Diyarbakır’dan 3 sene önce geldiklerini anlatarak, çok zor günler geçirdiklerini, eşinin işsiz olduğunu söyledi. 
     8 çocuğundan 2’sinin okula gittiğini belirten Leyla Kanaat’ın 7 
     yaşına gelen Sultan’ı okula yazdırmadığını ifade etmesi üzerine Erdoğan, bunun nedenini sordu. Leyla Kanaat’ın, Sultan’ı, rahatsızlığı ve maddi imkansızlık nedeniyle okula gönderemediğini, kayıt için gittiği okulda yardım parası istendiğini söylemesi üzerine, Erdoğan, bu okulu kendilerinin arayacaklarını belirtti. Baba İzzettin Kanaat’ın işsiz olduğunu, seyyar satıcılık yapmasına da belediyenin izin vermediğini anlatarak iş istemesi üzerine Emine Erdoğan, "Şu anda iş bolluğu yok. Bakacağız. Önce acil ihtiyaçlarınızı karşılayalım" dedi. Emine Erdoğan, evde hasta çocuk olduğunu hatırlatarak, baba İzzettin Kanaat’tan evde kesinlikle sigara içmemesini de istedi. Erdoğan, ayrıca okula giden çocukların eğitim yardımından yararlandırılması için girişimde bulunacağını bildirdi. Emine Erdoğan ve milletvekili Gülseren Topuz, Kanaat ailesine eşya, yakacak ve sağlık yardımında bulunma sözü verdiler. 
     
     51 YAŞINDAKİ GÖZLERİ GÖRMEYEN KADIN İŞ İSTEDİ 
     Emine Erdoğan ve beraberindekiler daha sonra, Murat Reis Mahallesi’ndeki, 77 yaşındaki Lütfiye Akkaya ve gözleri görmeyen 51 yaşındaki kızı Hacer Akkaya’nın yaşadığı evi ziyaret etti. 
     Evlerinde televizyon olmayan yaşlı anne ve kızı, Emine Erdoğan’ı kendisini tanıtmasından sonra tanıyabildiler. 
     Ayda 150 YTL kira veren ve aylık 70 YTL’lik engelli maaşı ile yakınlarının ve komşularının yardımıyla geçinen, ayrıca sağlık sorunları bulunan anne ve kız, Erdoğan ile Topuz’un "Sizleri Kayışdağı’ndaki Darülaceze’ye yerleştirelim. Orada size iyi bakarlar" şeklindeki tekliflerini kabul etmek istemediler. 
     Hacer Akkaya, yakınlarda oturan kızkardeşi Ayşe Gökay’dan uzaklaşmak istemediklerini, ayrıca onun çocuğuna baktıklarını söyledi. 
     Emine Erdoğan, görme engelli Hacer Akkaya’nın, çalışabileceğini ifade ederek iş istemesi üzerine gözyaşlarını tutamadı. 
     Erdoğan, anne-kızın şu anda oturdukları evin sağlıksız olduğunu belirterek, Ayşe Gökay ile karşılıklı bir evde yaşamalarının daha uygun olabileceğini, bu şekilde bir çözüm bulmaya çalışacaklarını kaydetti. 
     Emine Erdoğan, ziyaret sırasında eve gelen Ayşe Gökay’ın üniversitede okuyan oğlu için de burs sağlanmasına yardımcı olacağını söyledi. 
     
     TEK ODADA 6 KİŞİ 
     Emine Erdoğan, daha sonra yine Üsküdar’da bir apartmanın alt katındaki tek odada 83 yaşındaki anne Fatma Ural, oğlu ve iki torunuyla birlikte yaşayan Selime ile Mustafa Sarppaşaar’ı ziyaret etti. 
     Uzun süredir hasta olan ve sancılar çeken Fatma Ural’a geçmiş olsun dileklerini ileten Emine Erdoğan, aileye ihtiyaçlarını sordu. 
     Sarppaşaar ailesi de Emine Erdoğan’ı kendisini tanıtmasının ardından tanıyabildi. Evlerine ziyarete gelen kişinin, Başbakan Recep Tayyip Erdoğan’ın eşi Emine Erdoğan olduğunu öğrenen Sarppaşaar ailesi, ziyaretten dolayı memnuniyetlerini dile getirdi. 
     Emine Erdoğan, apartmanın temizlik ve çeşitli işlerini yaparak geçinen Sarppaşaar ailesinin çamaşır makinesi ve buzdolabı olmadığını belirtmeleri üzerine, bu konuda yardımcı olacaklarını söyledi. 
     
</TEXT>
</DOC>
