<DOC>
<DOCNO> 372794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko34.html </URL>
<DATE> 2005/08/25/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Özince Kredi kartı bireysel kredi aracı değil, ödeme aracıdır 
</HEADLINE>
<TEXT>

     Yıldız TAŞDELEN AA 

İş Bankası Genel Müdürü Ersin Özince, milli sermaye birikiminin, Türkiye'de her zaman baş hedef olması gerektiğini belirterek, ''Bunun için tasarruflarımızı, hele hele kayıtlı tasarruflarımızı artırmalıyız'' dedi. 
     Ersin Özince, özellikle sermaye sıkıntısı veya sermaye yetersizliği olan gruplara, güçlerini bir alana yoğunlaştırmalarını tavsiye etti. 
     Özince, bankanın 81. kuruluş yıldönümü nedeniyle AA muhabirine yaptığı açıklamada, Türkiye gibi nüfusu büyük ve genç, bölgesinde ticaret ağları daha da gelişecek olan bir ülkenin, serbest piyasa ekonomisi konusunda emsal ülkelerden daha cazip olması ve daha cazip politikalar izlemesi gerektiğini söyledi. 
     Tanıdığı uluslararası bir finanscının yabancı sermaye konusunda ''Bu bir güzellik yarışması gibidir. Herkes güzel olabilir, ama dereceyi en güzel olanlar alacaktır'' şeklinde bir benzetme yaptığını anımsatan Özince, Türkiye'nin yatırımcı sermayesine olan ilgisini, dünyanın en cazip ülkelerinden örneklerle tespit etmesi gerektiğini vurguladı. 
     Özince, milli sermayenin desteklenmesi gerektiğini vurgulamasının gayet doğal olduğunu belirterek, şunları kaydetti 
     ''Ülkelerin bugün en önde yarışan hususları kendi sermayelerinin gücüdür. Türkiye'nin fakir bir ülke olduğuna inanmıyorum. Sadece bazı istikrarsızlıkları uzun dönem yenemediğimiz için sorunlarımız artmıştır. Bu sorunlu dönemde sermaye birikimi de çok büyük yara almıştır. 
     Milli sermaye birikimi, Türkiye'de her zaman baş hedefimiz olmalıdır. Bunun için tasarruflarımızı, hele hele kayıtlı tasarruflarımızı artırmalıyız. Sadece bankacılık değil, sermaye piyasamızın da gelişmesi lazımdır. Bütün bunları sağlayabilmek için de ülkemizde istikrarın devam etmesi gerekiyor.'' Türkler'in yarattıkları tasarrufları daha çok sermayeye dönüştürmeleri gerektiğine işaret eden Özince, sermaye piyasası gelişmiş ülkelerin, dünya ekonomisi ve siyasetinde daha çok söz sahibi olduğunu, bundan sonra da öyle olacağını vurguladı. 
     Özince, ''Biz eğer işçi hüviyetimizle gelişmek istiyorsak, işçilik yapacak milyonlarca insanımız var. Bunu da yapmalıyız. Herkes patron olmaz, ama kolektif sermaye modeli bence en güzeli, en tercih edilecek modellerden biri. Türkiye'de özellikle halk ortaklıklarıyla da, diğer yöntemlerle de sermaye piyasası gelişirse halkımızın refah seviyesi de, Türkiye'nin gücü de artar'' diye konuştu. 
     
     ''BİRLEŞMELER DE, İŞE ODAKLANMAK İÇİN AYRIŞMALAR DA GEREKİR'' 

     Ersin Özince, bugün bankacılık sektöründe yaşanan konsolidasyonun, reel sektörde de yaşanacağı kanaatinde olduğunu belirterek, şöyle devam etti 
     ''Tabii birleşmeler de gerekir, işe odaklanmak için ayrışmalar da gerekir. Bugün birçok teşebbüsümüzün, teşebbüs sahiplerinin güçlerini çeşitli iş alanlarında bölmeleri nedeniyle göreceli olarak daha zayıf olduğunu görüyoruz. Ben özellikle sermaye sıkıntısı veya sermaye yetersizliği olan grupların, güçlerini bir alana yoğunlaştırmalarını tavsiye ederim.'' Geçmiş dönemlerde Türkiye'de başta vergi olmak üzere uygulanan politikaların kayıtlı iş yapmayı arzulanmaz duruma getirdiğini savunan Özince, ''Bunlar artık geçiyor, azalıyor. O nedenle imkan nispetinde işlerimizi sermayelendirmeliyiz. Yani zayıf sermayeli kuruluşlarla bir yere varmak mümkün değil. Bir zamanlar eski cumhurbaşkanlarımızdan sayın Turgut Özal'ın söylediği gibi belki yatımızı, katımızı satıp işimize koymanın Türkiye'de tam zamanı'' diye konuştu. 
     Türk bankacılık sisteminde bir sermaye sorunu olduğunu kesinlikle düşünmediğini ifade eden Özince, bunun Türk bankalarının şu andaki performansı ve sermaye yeterlilik rasyolarıyla açık seçik ortada olduğunu söyledi. 
     Özince, konut kredileri konusunda, vatandaşların bu tür borçlanmalarının sorun yaratacağını düşünmediğini dile getirerek, ''Kaldı ki herkes ayağını yorganına göre uzatsın. Gücüyle oranlı borca girsin. Konut sektörünün 2. elinin de doğru düzgün düzenlenmesi suretiyle dünyanın birçok yerinde başarıyla yürütülen uygulamalar ülkemizde de yerleşir. Bu arada bazı endişe yaratıcı, riskli hususlar ortaya çıkmasın diye de dünyada görülen deneyimlerden yararlanılır'' dedi. 
     
     KREDİ KARTI UYARISI 

     İş Bankası Genel Müdürü Özince, kredi kartı borçlarında artış ya da geri ödemeler konusunda sıkıntılar olduğunu, bunların her ne kadar yoğunlukları artsa da münferit olaylar şeklinde algılanması gerektiğini belirterek, şunları kaydetti 
     '' Bir kısım vatandaşımızın bu konudaki durumlarının halkımızın, kredi kartı sahiplerinin tamamına ait sorunlar olduğunu düşünmüyorum. Kredi kartı bir bireysel kredi aracı değil, bir ödeme aracı olarak kullanılmalıdır. Kredi kartı cepte para taşımamak, olan parayı harcamak ve mümkünse çok kısa vadeli borçlanma ihtiyaçlarının karşılanması için kullanılmalıdır. Bugün bankalarımız konut kredisinde gördüğümüz gibi her vadede, her miktarda krediyi, üstelik faizde birbirleriyle yarışarak ucuz koşullarla vermekteler. Vatandaşlarımız bireysel kredi ihtiyaçlarını bu kredilerden karşılamalı. Adeta bir açık kredi, bir kasa kolaylığı gibi görünen kredi kartını mümkün olduğunca nakit imkanlarının üzerinde kullanmamalıdır.'' Kredi kartı faizlerinin yüksek olduğunu, ancak serbest piyasada görüldüğü gibi kart faizini daha düşük uygulayan bankalar da bulunduğunu anlatan Özince, ''İnsanlarımız düşük faize ne kadar çok itibar ederlerse ve tercihlerini ne kadar o yönde koyarlarsa kredi kartı faizleri de o denli azalmış olur'' dedi. 
     Bütün dünyada olduğu gibi kredi kartı faizlerinin daima bireysel kredilerden yüksek olacağını vurgulayan Özince, vatandaşlara borçlanırken bireysel kredilerin diğer çeşitlerini seçmeleri önerisinde bulundu. 
     Özince, reel faizlere ilişkin bir soru üzerine de ''Reel faiz kanaatimce daha da düşebilir ve düşmelidir, ancak bunun yeniden Türkiye'yle ilgili güveni ateşleyecek bir harekete ihtiyacı olduğunu düşünüyorum. Bunun AB ile ilgili diğer yapısal reformlarla ilgili gelişmeler doğrultusunda ortaya çıkması mümkündür diye düşünüyorum'' şeklinde konuştu. 
     Türkiye'nin yakaladığı istikrar çizgisini koruyacağı inancında olduğunu ifade eden Özince, ''Eğer hatalar yapılmazsa ve özellikle Türkiye'de hayata geçirilmekte olan reformların sürmesinde gecikmeler olmazsa, bu konuda bir sorun ortaya çıkmayacağını düşünüyorum'' dedi. 

     
</TEXT>
</DOC>
