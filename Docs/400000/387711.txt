<DOC>
<DOCNO> 387711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo35.html </URL>
<DATE> 2005/10/18/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Beşiktaş'tan Pakistan'a yardım... 
</HEADLINE>
<TEXT>

     Beşiktaş Kulübü Yönetim Kurulu, Turkcell Süper Ligi'nde Kayserispor ile yapılan maçta elde edilen gişe hasılatını Pakistan depreminde zarar görenler için Pakistan Başkonsolosu'na verdi. 
     Kulüp ikinci başkanı Murat Aksu ile genel sekreter Kenan Öner, Pakistan'ın İstanbul Başkonsolosu Mohammad Riaz'ı ziyaret ederek, bu ülkeyi etkileyen depremde zarar görenlere yardım amacıyla bağışlanan Kayserispor maçının hasılatını takdim ettiler. 
     Kayserispor karşılaşmasının hasılatı olan 50 bin dolar tutarındaki çeki Pakistan'ın İstanbul Başkonsolosu Riaz'a veren ikinci başkan Aksu ile genel sekreter Öner, siyah-beyazlı kulübün kongre üyesi olan Pakistan Devlet Başkanı Pervez Müşerref ve depremde zarar görenlerin acılarını paylaştıklarını bir kez daha tekrarladılar. 
     Murat Aksu, 1999 yılında yaşanan İzmit depreminde Türkiye'ye ilk yardım eden ülkelerden birinin Pakistan olduğunu hatırlatarak, ''Bugün de sıra bizdeydi ve üzerimize düşeni yaptık. İnşallah bundan sonra hem biz hem de onlar bu tür felaketler yaşamayız'' dedi. 
     Kenan Öner ise ''70 bine yakın vatandaşını kaybeden Pakistan'a önceden belirttiğimiz ilk maç gelirimiz olan 50 bin dolar değerindeki çeki vermek için buradayız. Büyük Beşiktaşlı, kongre üyemiz Pakistan Devlet Başkanı Pervez Müşerref ve halkına tekrar geçmiş olsun dileklerimizi iletiyoruz'' diye konuştu. 
     Pakistan'ın İstanbul Başkonsolosu Mohammad Riaz ise yaşanan felakette yardımlarına koşan ilk ülkenin Türkiye olduğunun altını çizerek, ''Yardımda bulunan, bizimle birlikte bu acıyı paylaşan herkese çok teşekkür ediyoruz. Sayın Devlet Başkanımızın Beşiktaşlı olduğunu ve Beşiktaş'ı çok sevdiğini bir kez daha hatırlatmak isterim. Beşiktaş yönetimine de bu ince düşüncelerinden dolayı çok teşekkür ederim'' dedi. 
     
</TEXT>
</DOC>
