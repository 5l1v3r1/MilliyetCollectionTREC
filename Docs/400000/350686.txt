<DOC>
<DOCNO> 350686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko30.html </URL>
<DATE> 2005/06/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bischoff 2006'da Türkiye'de yüzde 65'lik büyüme hedefliyoruz... 
</HEADLINE>
<TEXT>

     Fujitsu Siemens Computer Üst Yöneticisi CEO Bernd Bischoff, 2006 yılında Türkiye'de yüzde 65'lik büyüme hedeflediklerini bildirdi. 
     Bischoff, düzenlediği basın toplantısında, 7 bin çalışanıyla IT sektöründe faaliyet gösteren şirketin, Türkiye'de 31 Mart 2000'de hizmete başladığını kaydeden Bischoff, kuruluşun Türkiye'de 25 çalışanıyla hizmet verdiğini söyledi. 
     Bischoff, Türkiye'de vergi denetimi otomasyon programı ve milli emlak otomasyon programında kendi ürünlerinin kullanıldığını belirterek, üretimlerinin Avrupa'da yapıldığını kaydetti. 
     Bir bilgisayarın işçilik maliyetinin 8.5 avro olduğunu belirten Bischoff, ''Çin'de üretmiş olsak bu maliyet 50 cente gelecek ama ürünleri Çin'den Avrupa'ya getirmek için de 20-25 dolar ödemek zorunda kalacağız. Çin'de satış yapsak mantıklı. Ama Avrupa'daki merkezlerde satış yaptığımız için böyle'' diye konuştu. 
     2004 yılında bir önceki yıla oranla satışlarının her ay arttığını kaydeden Bischoff, 2004 yılında toplam 6 milyar avro ciro yaptıklarını, bu rakamla ciroda bir önceki yıla oranla yüzde 14 büyüme sağladıklarını bildirdi. 
     Bischoff, cirodaki artışa rağmen karlılık oranlarının, yüzde 15.1'den yüzde 13.9'a gerilediğini dile getirerek, bunun nedeninin ise artan rekabet koşulları olduğunu söyledi. 
     Bernd Bischoff, 2004 yılında Doğu Avrupa pazarında yüzde 62, İngiltere ve İrlanda'da yüzde 34, Türkiye'de ise yüzde 21'lik büyüme sağladıklarını belirtti. 
     2005 yılı hedeflerine de değinen Bischoff, her ülkede yüzde 7'lik pazar payı elde etmeye çalışacaklarını, ancak bunu yaparken karlı olmaya da çalışacaklarını söyledi. 
     Bischoff, Türkiye'deki hedeflere ilişkin olarak da, ''2006 yılında yüzde 65'lik büyüme hedefliyoruz. Pazarda da büyüme var. Bizim pazar payımız yüzde 4 civarında. Bu yılki ciro hedefimiz 40 milyon avro'' dedi. 
     Bir gazetecinin, Türkiye'ye Avrupa'da modası geçmiş eski teknolojilerin satıldığına ilişkin değerlendirmesi üzerine Bischoff, tüm ürünleri, bütün ülkelerde eş zamanlı olarak pazarladıklarını ve tüketicilerin artık hangi ürünün, hangi ülkede kullanıldığını takip edebildiğini söyledi. 
     Fujitsu Siemens Computer Türkiye Genel Müdürü Nezih Süzen de, 25 kamu projesiyle ilgilendiklerini ve bu projelerin ihalelerine teklif verdiklerini bildirdi. 
     Şirketin çevreye olan duyarlılığı doğrultusunda doğaya az zarar veren ürünler geliştirdiğini aktaran Süzen, bilgisayarlarda lehim oranının yok denecek kadar az olduğunu kaydetti. 
     Süzen, yeşil PC olarak nitelediği bilgisayarların Avrupa ve İskandinav ülkelerinden çok fazla talep gördüğünü belirterek, Türkiye'deki ürünlerinin de yeşil PC'deki özelliklerin yüzde 95'ine sahip ürünler olduğunu anlattı. 
     
</TEXT>
</DOC>
