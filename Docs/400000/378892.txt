<DOC>
<DOCNO> 378892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun14.html </URL>
<DATE> 2005/09/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Amerikan uçakları sığınağı bombaladı 9 ölü 
</HEADLINE>
<TEXT>

     Irak'taki koalisyon güçleri, Suriye sınırı yakınında, direnişçilerin sığınak ve cephanelik olarak kullandığı bir binaya hava saldırısı düzenledi. Saldırıda 9 direnişçi öldürüldü. 
     Amerikan ordusundan yapılan açıklamada, Karabile kasabasında, direnişçilerin sığınak olarak kullandığı boş bir okula dün gece güdümlü bombalarla saldırı düzenlendiği, saldırıda 9 direnişçinin öldürüldüğü, bir aracın tahrip olduğu kaydedildi. 
     Saldırı sırasında direnişçilerin de binanın dışından havan topu attığı ifade edildi. 
     Açıklamada, Karabile yakınında direnişçilerle aşiretler arasındaki çatışmaların arttığı, direnişçilerin kasabanın kontrolünü ele geçirmeye çalıştığı da belirtildi. 
     Iraklı ve Amerikalı yetkililer, yabancı direnişçilerin, ülkenin batısındaki Fırat Nehri vadisini, ülke genelindeki saldırıların başlangıç noktası olarak kullandığını kaydediyorlar. 
     
     BAĞDAT'TA YİNE İŞÇİLER VURULDU 
     Başkent Bağdat’ta, silahlı kişilerin bir araçtan ateş açması sonucu 3 işçi öldü, 13 işçi yaralandı. 
     Polis, saldırının, başkentin Yeni Bağdat bölgesinde, işçilerin her sabah toplanarak günlük iş aradıkları yerde düzenlendiğini belirtti. 
     Bağdat’ta Çarşamba günü düzenlenen intihar saldırısında çok sayıda işçi ölmüş ya da yaralanmıştı. 
     Öte yandan bir Amerikalı yetkili, Amerikan güçlerinin desteklediği Irak güçlerinin Suriye sınırı yakınındaki Telafer'de sürdürdüğü operasyonlarda 500 direnişçinin öldürüldüğünü ya da yakalandığını söyledi. 
     
</TEXT>
</DOC>
