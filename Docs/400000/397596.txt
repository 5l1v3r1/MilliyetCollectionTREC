<DOC>
<DOCNO> 397596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun37.html </URL>
<DATE> 2005/11/24/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Irak'taki saldırılarda 60'tan fazla insan hayatını kaybetti 
</HEADLINE>
<TEXT>

     Irak'ın çeşitli bölgelerinde bugün düzenlenen saldırılarda ve şiddet olaylarında 60'tan fazla kişinin öldüğü bildirildi. 
     Reuters haber ajansının derlediğine göre, başkent Bağdat'ın güneyindeki Mahmudiye bölgesinde bir intihar komandosu hastaneyi hedef aldı. Saldırıda 34 kişi öldü, 39 kişi yaralandı. 
     Bağdat'ın güneyindeki Hille kentinde düzenlenen başka bir intihar saldırısında ise 14 kişi öldü, 23 kişi yaralandı. 
     Başkentte Sanayi Bakanı'nın konvoyu saldırıya uğradı, 3 koruma öldü, bir sivil yaralandı. Saldırı sırasında bakanın konvoyda olmadığı bildirildi. 
     Bağdat'ın 20 kilometre güneyindeki Yusufiye kasabasında boğularak ve vurularak öldürülmüş 4 kişinin cesedi bulundu. 
     Amerikan askerlerinin sık sık saldırıya uğradığı Bağdat'ın 120 kilometre kuzeyindeki Beyci kentinde ise 2 Irak askeri yola döşenen bombanın patlaması sonucu öldü. 
     Devrik Irak lideri Saddam Hüseyin'in doğum yeri Tikrit kentinde, belediye meclisi üyesi bir kişi vurularak öldürüldü. 
     Bağdat'ın kuzeyinde silahlı kişiler bir polisi öldürdü, ikisini yaraladı. Yine Bağdat'ın merkezi ve güneybatısında 3 Amerikan askeri öldürüldü, bir Amerikan askeri de yola yerleştirilen bomba patlatılarak öldürüldü. 
     Felluce kenti yakınlarındaki Halidiye bölgesinde bir Irak askeri öldü, ikisi yaralandı. 
     Bağdat'ın güneybatısında eski bir polis yetkilisi öldürüldü. 
     
</TEXT>
</DOC>
