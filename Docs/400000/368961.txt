<DOC>
<DOCNO> 368961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko57.html </URL>
<DATE> 2005/08/11/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Erdemir Genel Müdür Vekili'nden çalışanlara uyarı... 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş Genel Müdür Vekili Fadıl Demirel, ERDEMİR çalışanlarının işyeri sınırları içinde üretimi aksatacak iş kanununa aykırı tutum ve davranışlardan sakınması gerektiğini bildirdi. 
     Demirel, fabrika işçilerine yönelik yayınladığı tamimde, ERDEMİR'lilik ruhu ve misyonuyla geçmişten bugüne kadar güzel işler başardıklarını, devraldıkları bayrağı daha yukarılara taşıyacak rekorları kırmaya devam edip şirketin karlılığı için çalışacaklarını belirtti. 
     Dünya genelindeki konjonktüre bakıldığında çelik sektörünün sıkıntılı döneme girdiğini anlatan Demirel, şunları kaydetti 
     ''ERDEMİR, bugün çok farklı sürece girmiş bulunuyor. Bu süreçte yapacağımız en ufak stratejik hata, geri dönüşü olmayan büyük kayıplara yol açabileceği gibi hedeflerimizi gerçekleştirmemizde de aksaklıklara neden olacaktır. O nedenle ben dahil bütün ERDEMİR çalışanlarının dikkatli adım atması, işyeri sınırları içinde üretimi aksatacak iş kanuna aykırı tutum ve davranışlardan sakınması gerekmektedir. Hangi vardiyadaysak zamanında işe gelip zamanında işyerini terk edip, işyerinde toplu yürüyüş ve eylem anlamına gelebilecek herhangi davranış sergilemeden evlerimize gitmek hepimiz için yerinde davranış olacaktır.'' Zorlukların ERDEMİR'li olma bilinci, her şeye rağmen üretim ve karlılığı hedefleyen yönetim anlayışı sayesinde başarıyla atlatılacağına inandığını vurgulayan Demirel, ''ERDEMİR'in geleceği ve ülkeye hizmet misyonu doğrultusunda bizler de sizlerden farklı düşünmüyoruz. Maliyetleri aşağıya çekmek, verimlilik esasına dayalı çalışmak ve rakiplerimize karşı her zaman dikkatli ve uyanık olmak zorundayız. Bizler 40 yıldır çok daha zorlu dönemlerin üstesinden gelmeyi başardık'' dedi. 
     
</TEXT>
</DOC>
