<DOC>
<DOCNO> 382864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko50.html </URL>
<DATE> 2005/09/30/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bakan Osman Pepe "Türkiye'de Ekonomi ve siyasi istikrar rayına oturdu" 
</HEADLINE>
<TEXT>

     Çevre ve Orman Bakanı Osman Pepe, ''Türkiye'de ekonomi ve siyasi istikrar rayına oturdu, her şey iyiye gidiyor'' dedi. 
     Milli Savunma Bakanı Vecdi Gönül, Çevre ve Orman Bakanı Osman Pepe ile AK Parti Genel Başkan Yardımcısı Nihat Ergün, Kocaeli'nin Gölcük İlçesi'nde AK Parti Karamürsel İlçe Başkanı Zekai İren'e ait işyerinin açılışına katıldı. 
     Bakan Pepe, açılışta, 3 Kasım seçimlerinden sonra sağlanan ekonomik ve siyasi istikrar sayesinde işadamlarının Türkiye'de yatırıma yöneldiğini söyledi. 
     Yapılan yatırımların ülkeye ve iktidara olan güvenin bir göstergesi olduğunu ifade eden Bakan Pepe, ''Türkiye'de ekonomi ve siyasi istikrar rayına oturdu, her şey iyiye gidiyor'' diye konuştu. 
     TOKİ'nin yatırımları ile devletin yaptığı duble yollar dolayısıyla Türkiye'nin dört bir tarafının şantiyeye dönüştüğünü ifade eden Pepe, şunları kaydetti 
     ''TOKİ, 100 YTL taksitle ev satacak noktaya geldi. Organize sanayi bölgeleri doldu, yerlerine yenileri yapılıp açılıyor. Artık ülkemizde ve ilimizde işler iyi gidiyor. Deprem yaraları sarıldı. 
     Kocaeli, büyükşehir yapılarak sadece idari ve fiziki olarak değil ekonomik olarak da büyüdü. Kocaeli Büyükşehir Belediyesi bugün muhalefet ve iktidar partilerine aynı eşitlikte hizmet götürüyor. Hiçbir ayrım yapmadan proje üretmeye çalışıyor. AK Parti, dağa taşa yaptığı yatırımlarla imza atıyor. Bizim gündemimizde erken seçim yok. Kimse gündemine suni olarak seçimi alıp yalancı pehlivanlığa soyunmasın.'' Milli Savunma Bakanı Gönül de AK Parti Karamürsel İlçe Başkanı Zekai İren'e yeni işyerinin hayırlı olması dileğinde bulundu. 
     Bakan Gönül buradaki törenden sonra, Çevre ve Orman Bakanı Osman Pepe de İzmit'e bağlı Üçtepeler Köyü'nde bir iş merkezinin açılış törenine katıldıktan sonra İstanbul'a gitti. 
     
</TEXT>
</DOC>
