<DOC>
<DOCNO> 354881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur57.html </URL>
<DATE> 2005/06/23/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Madencilerden özel sektör tepkisi... 
</HEADLINE>
<TEXT>

     Türkiye Taşkömürü Kurumu TTK Karadon Müessese Müdürlüğü'nde çalışan işçiler, aleri açma ihalesini kazanan firma personelini maden ocaklarına sokmayarak, eğitim çalışması yapmalarına engel oldular. 
     Müessese Müdürlüğü'nde, yarın galeri açma çalışmasına başlamayı planlayan firmanın, polis nezaretinde, eğitim amacıyla bir grup işçiyi maden ocaklarına sokmak istemesine 16.00-24.00 vardiyasında çalışan madenciler tepki gösterdi. 
     Durumu, sözle ve alkışla protesto eden işçiler, eğitime gelen işçilerin maden ocaklarına girmesine izin vermediler. 
     İşçiler, özel firma çalışanlarıyla problemleri olmadığını, ancak galeri açma işinin madenciler tarafından gerçekleştirilmesini istediklerini söylediler. 
     Özel firma yetkilileri, Karadon Müessese Müdürlüğü'ne gelen İl Emniyet Müdürü Atilla Çınar ile bir süre görüşmelerinin ardından personelle birlikte işyerinden ayrıldılar. 
     Genel Maden İşçileri Sendikası Genel Başkan Yardımcısı Rahmi Yaman, işçilere hitaben yaptığı konuşmada, maden ocağındaki galeri açma ihalesinin iptal edilmesini istediklerini söyledi. Yaman, her türlü demokratik haklarını kullanarak işyerlerini ve aşlarını koruyacaklarını, ülkenin geleceği için kömür üretmeye de devam edeceklerini belirtti. 
     Madencilerle özel firma temsilcileri arasında zaman zaman yaşanan gerginliği, sendika yöneticileri müdahale ederek önledi. 
     Firma çalışanlarının müesseseden ayrılmalarının ardından işçiler mesailerine başladılar. 
     
</TEXT>
</DOC>
