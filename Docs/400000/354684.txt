<DOC>
<DOCNO> 354684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun14.html </URL>
<DATE> 2005/06/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İşte Papadopulos’un alay konusu yeni talepleri 
</HEADLINE>
<TEXT>

     OSHAN SABIRLI Lefkoşa DHA 

RUM basını, Kıbrıs Rum Kesimi lideri Tasos Papadopulos’un BM Genel Sekreteri Kofi Annan’ın yardımcısı Sir Kieran Prendergast’la görüşmesi sırasında ortaya koyduğu tezlerin, Kıbrıs sorununun çözümüne yönelik bir prosedür başlamasına hiçbir ümit olasılığı bırakmadığını yazdı. 
     Rum Alithia gazetesi, "Prendergast’ın Önüne 8 Madde Koyduk - Bütün Binalar Yıkılsın" başlıklı haberinde, "Batılı diplomatlar Papadopulos’un, Kıbrıs’ı ziyareti sırasında Prendergast’ın önüne koyduğu tezlerin Kıbrıs sorununa yönelik bir prosedür başlamasına hiçbir ümit olasılığı bırakmadığını, Papadopulos’un taleplerinin, mitinglerde atılan sloganlardan farklı olmadığını söyledi" ifadesini kullandı. 
     Gazetedeki haberde, Papadopulos’un açıklanan bazı tezlerinin yersiz ve zamansız görüldüğü, çünkü Rum liderin gerçekte bir uzlaşı çözümü değil, 1960 Zürih Anlaşmaları’nın iyileştirilmesini talep ettiği belirtildi. Papadopulos’un tutumunun, Lefkoşa’daki yabancı diplomatların alay etmesine neden olduğunu yazan gazeteye göre Rum liderin talepleri şöyle 
     - 1999’dan bugüne, Kıbrıs Rum malları üzerine inşa edilen bütün binalar yıkılsın. 
     - Bütün göçmenler, evlerine dönsün. 
     - Bütün yerleşikler 1974 sonrasında Kıbrısa gelen Türkiye kökenliler ayrılsın. 
     - Türk Alayı da dahil olmak üzere, bütün Türk askerleri çekilsin. 
     - Her türlü müdahale hakkı kaldırılsın ve Garanti Anlaşmaları revize edilsin. 
     - İngiliz üsleri, çözüm planından çıkarılsın. 
     - Cumhurbaşkanı ve yardımcısı doğrudan halk tarafından seçilsin. 
     - Veto hakkı gibi konuları ele almak üzere, Kıbrıslı Türkler ve Rumlardan müteşekkil bir komite kurulsun. 
     
</TEXT>
</DOC>
