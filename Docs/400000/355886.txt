<DOC>
<DOCNO> 355886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy03.html </URL>
<DATE> 2005/06/27/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Erdoğan'dan akaryakıt zammına tepki 
</HEADLINE>
<TEXT>

     Başbakan Recep Tayyip Erdoğan, akaryakıta 20 gün içinde üç dört kere zam olamayacağını, bunu yeniden rayına oturtacaklarını ifade etti. 
     Artvin'in Yusufeli ilçesinde bulunan Başbakan Erdoğan, akaryakıt zammını piyasaya bıraktıklarını ancak burada bir adaletsizlik olduğu ortaya çıkarsa, devletin tekrar bu işi üstleneceğini söyledi. 
     Başbakan Erdoğan, halka yaptığı konuşmasında ekonomiye değinerek, akaryakıta bir ayda üç dört kez zam yapılmasına izin vermelerinin mümkün olmadığını söyledi. 
     ''Daha önceki dönemlerde her gün 'zam, zam' diyorlardı. Şimdi, zam sesi duyuyor musunuz " diyen Erdoğan, "akaryakıta var, ona da altı ay mühlet verdik. Akaryakıta, 20 gün içinde üç dört kere zam olmaz. Bunu yeniden rayına oturtacağız. Çünkü zorunluluğumuz var. Bunun gereğini yapacağız" diye konuştu. 
     Başbakan Erdoğan, hükümetin anlayışının, 'devletin önde olduğu devlet değil, ferdin, bireyin önde olduğu devlet' olduğunu da vurguladı. 
     
     "Karadeniz sahil yolu medeniyet göstergesi olacak" 
     Başbakan Erdoğan, 3 kasım seçimlerinden sonra yeni bir döneme girildiğini bu dönemin, büyük bir gelişim ve değişim dönemi olduğunu vurgulayarak, ''bütün adımları millet ile el ele atacağız, dayanışma içinde olacağız'' dedi. 
     Karadeniz sahil yolu ile birlikte bölgenin kalkınmasında önemli bir adım atılacağına işaret eden Erdoğan, bu yolla birlikte bölgenin dünya turizminde farklı bir çekim alanı haline geleceğini söyledi. 
     Başbakan Erdoğan, 544 kilometrelik sahil yolunun, dünyada hiçbir ülkede bulunmadığını vurgulayarak, yolun medeniyet göstergesi olduğunui fade etti. 
     Esprili bir dille, yıllar önce bir politikacının 'Kayseri'ye denizi getirme' vaadinde bulunduğunu ancak bunu gerçekleştiremediğini anlatan Erdoğan, ''biz Kayseri'ye denizi getirdik'' diye konuştu. 
     Erdoğan, Kayseri'ye yapılan baraj ile ilin çehresinin değiştiğini, barajda kayıkların yüzdüğünü, çevresinde de güzel bir yerleşim oluştuğunu ifade etti. 
     Yusufeli'nin, yapılması düşünülen baraj nedeniyle yeni bir yerleşim alanına taşınmasının gündemde olduğunu hatırlatan Erdoğan, yeni yerleşim alanı için bölgede helikopterle incelemelerde bulunacağını söyledi. 
     ''Çağdaş bir Yusufeli kurulmayacaksa, ben bu işin içinde yokum'' diyen Erdoğan, Yusufeli'ni mağdur etmek istemediklerini vurguladı. 
     
</TEXT>
</DOC>
