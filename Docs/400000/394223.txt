<DOC>
<DOCNO> 394223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonyas08.html </URL>
<DATE> 2005/11/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kargalar bir kez daha galip çıktı 
</HEADLINE>
<TEXT>

     Ergün AYAZ DHA 

      İzmit’te, yürüyüş yolu boyunca sıralanan asırlık çınar ağaçlarını mesken tutan, yayaların ve bankların üzerlerini pisleyen kargaları, onları kaçırmak için yıllardır her yolu deneyen belediyenin aldığı kartal ve şahin sesi çıkaran cihazlar da etkilemedi. Kargaların umursamadığı seslerden, çevre esnafı rahatsız olunca, uygulamadan vazgeçildi. 
     İzmit’te, içinden geçen demiryolunun sahile kaydırılmasıyla, yaklaşık 2 kilometrelik yürüyüş yolu haline getirilen Eski Demiryolu Caddesi’ndeki yüzyıllık çınar ağaçları, kargaların mekanı haline geldi. Özellikle akşam saatlerinde ağaçların tepelerine tüneyen yüzlerce karganın, yolda yürüyenlerin, bankların üzerlerini kirletmelerinin şikayetlere yol açması üzerine belediye kuşlardan kurtulmak için her yolu denemeye başladı. İzmit Büyükşehir Belediyesi'ne bağlı alt belediyelerden Saraybahçe Belediyesi, kargalardan kurtulmak için bir proje yarışması bile düzenledi. Ancak, denenen tüm yöntemler kargaları kaçırtmadı. 
     Son olarak belediye, tanesi 650 dolardan, kartal ve şahin gibi yırtıcı kuşların seslerini çıkaran 7 cihaz alıp, belirli noktalara yerleştirdi. Yüksek frekanslı seslerden önce ürken kargalar, birkaç gün ağaçlara konmaya çekindi. Ancak, bir süre sonra bu sese alışarak, yeniden ağaçların üzerine konmaya başladı. 
     Kargaları korkutmayan yüksek frekanslı ses, çevredeki esnafı rahatsız edince, şikayetler üzerine belediye uygulamaya son verdi. Kargalar, mücadeleden bir kez daha galip çıkarken, belediye yetkilileri kuşlardan kurtulmak için yeni yöntemler aramaya başladı. 
     
</TEXT>
</DOC>
