<DOC>
<DOCNO> 374563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/dunya/axdun01.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erivan'ın demiryolu k busu 
</HEADLINE>
<TEXT>


Bakü-Tiflis-Kars demiryolu projesinin ekonomik izolasyonlarını daha da artırmasından korkan Erivan, ülkelerinden geçen kapalı hattın bir süre Ermeni malı taşınmadan açılmasını önerdi 

CENK BAŞLAMIŞ Moskova 


Türkiye, Azerbaycan ve Gürcistan'ın Ermenistan'ı devre dışı bırakan yeni bir demiryolu kurma planıyla tümüyle izole olmaktan çekinen Erivan, bu proje yerine, ülkelerinden geçen ve kapalı tutulan Kars-Gümrü-Tiflis hattının açılmasını önerdi ve bunun için belirli bir süre Ermeni malı taşınmamasına da razı olduklarını açıkladı. 
Ermenistan Dışişleri Bakanı Vartan Oskanyan, Azerbaycan ve Gürcistan bütçelerinin uluslararası yardım ve bağışlardan oluştuğunu, bu nedenle iki ülkenin de yeni demiryolu projesini finanse etmeye ahlaki açıdan hakkı bulunmadığını öne sürdü. Oskanyan, "Eğer Türkiye ile Azerbaycan Kars-Gümrü demiryolunun yeniden açılmasının Ermenistan ekonomisini güçlendireceğinden çekiniyorsa, bir süre bizim mallarımızın taşınmamasını kabul etmeye hazırız" dedi. 
Türkiye, Ermenistan'a uyguladığı ekonomik ambargo nedeniyle Kars-Gümrü hattını açmaya yanaşmıyor. Ermeni Bakan, bölgedeki sorunların er ya da geç çözüleceğini, bu nedenle paralel iki demiryolu kurmanın anlamsız olduğunu söyledi. 
Ermenistan'ın tepkisini çeken 160 kilometrelik demiryolunun Bakü'den başlayarak Gürcistan'ın başkenti Tiflis ve Ahalkalaki kasabasından geçmesi, oradan da Kars'a uzanması planlanıyor. Yaklaşık 400 milyon dolar tutarındaki proje, Kars'la Ahalkalaki arasında yeni bir hat kurulmasını, diğer bölgelerde ise var olan demiryolunun modernize edilmesini öngörüyor. Türkiye, Azerbaycan ve Gürcistan dışişleri bakanlarının bu ay başında Ankara'da yapacağı görüşmede, projeye son şeklinin verilmesi bekleniyor. 
ABD Kongresi'nin Ermeni yanlısı üyeleri, geçen hafta George W. Bush yönetimine başvurarak projenin engellenmesini istemişti. 


</TEXT>
</DOC>
