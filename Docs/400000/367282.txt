<DOC>
<DOCNO> 367282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun12.html </URL>
<DATE> 2005/08/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
PKK, Türkiye'nin kapatılmasını istediği kamp için yardım istedi 
</HEADLINE>
<TEXT>

     İhsan DÖRTKARDEŞ DHA 

      TÜRKİYE'nin ABD ile yaptığı görüşmelerde Irak'ta Musul ile Erbil kentleri arasında bulunan Mahmur Kampı'nın kapatılmasını isterken, PKK'lı bir grup, bu kampa daha fazla uluslararası destek verilmesi için açtıkları web sayfasında yardım istedi. 
     Hakkari ve Şırnak'ın sınır kesimlerinde yaşayan ve bölücü örgütün çağrısı üzerine 1984 yılında Kuzey Irak'a geçen 12 bin kişilik gruba Birleşmiş Milletler, uzun süre destek verdi. Mesut Barzani liderliğindeki Irak Kürdistan Demokrat Partisi'nin kontrolündeki bölgede Erbil ile Musul arasında bulunan PKK'nın izinsiz kimseyi yaklaştırmadığı Mahmur Kampı'ndan geçen süre içerisinde bazı aileler dönerken, halen 8 bine yakın kişi burada yaşamlarını sürdürüyor. 
     PKK'nın Kuzey Irak'taki en önemli noktalarından biri olarak kabul edilen, zaman zaman Amerikalı ve bazı yabancı heyetler tarafından ziyaret edilen Mahmur Kampı'nın kapatılması için Türkiye'nin yaptığı girişimler bugüne kadar sonuç vermedi. PKK'ya ait internet sitelerinde Mahmur Kampı'nda kalanlara daha fazla uluslararası yardım sağlanması için link adresi verilen Mahmur Kampı'na Birleşmiş Milletler Mülteciler Yüksek Komiserliği'nin belli dönemlerde yiyecek ve giyecek yaptığı belirtildi. 
     
     OKULLARINI BM YAPMIŞ 
     İngilizce, Kürtçe ve Türkçe yayın yapan internet sitesinde kampta kalanların yüzde 60’ını kadın, erkek, yaşlı ve çocuk yaş sınırının üzerindeki yaşlardan oluştuğu, yüzde 40’ının çocuk yaş sınırından olduğu belirtildi. Bu konuda hazırlanan raporda, 37 öğretmenin’ 4 bin 200'ün üzerinde çocuğu eğittiği’, okul olarak topraktan yapılan kerpiç yapıların kullanıldığı, Kürtçe matematik, fen ve sosyal bilgiler dersi verildiği, BM'nin defter, kalem gibi okul malzemelerinin bir bölümünü karşıladığı kaydedildi. 
     Türkiye'nin girişimleri ile Barzani'ye bağlı IKDP'nin kampı bir dönem kuşattığı, BM'nin erzak yardımını 4 ay kestiği, daha sonra 1996 yılında BM Mülteciler Yüksek Komiterliği tarafından 4 okul binası yapıldığı, Türkiye'den gelen kadın ve çocukların Türkiye'den 11 yıl önce gelince sırasıyla Ninova, Nehdara ve son olarak Mahmur kampına nakledildiği kaydedildi. Yine BM'nin desteği ile 1999 ve 200 bin yılında 8'er, 2001 yılında 14 derslik olmak üzere 3 okul binası yapıldığı ileri sürüldü. Her yıl 300 kadar çocuğun ilkokul’ eğitimini tamamladığı ifade edildi. 
     
     PKK'NIN KAMPI 
     Mahmur Kampı'ndaki yaşamı anlatan 124 kare fotoğrafın önemli bölümünde PKK'nın sözde bayrakları ve bölücübaşı Abdullah Öcalan'ın posterlerinin taşındığı, bölücü örgütün Nevruz başta olmak üzere önemli kabul ettiği her günde bunlarla gösteri ve yürüyüşler yapıldığı görülüyor. 
     Türkiye, kampın PKK'nın siyasi eğitim merkezi haline geldiğini, belli yaşa gelenlerin PKK'nın silahlı kanadına katılarak kanlı eylemlere katıldıklarını bildirirken, ABD'nin burayı kapatmasını istediği kaydedildi. 
     
</TEXT>
</DOC>
