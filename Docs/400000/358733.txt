<DOC>
<DOCNO> 358733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur17.html </URL>
<DATE> 2005/07/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aile hekiminin görevleri ne olacak 
</HEADLINE>
<TEXT>

     Aile hekimi ve aile sağlığı elemanlarının çalışma usul ve esaslarını düzenleyen "Aile Hekimliği Pilot Uygulaması Hakkında Yönetmelik", Resmi Gazete’nin bugünkü sayısında yayımlanarak, yürürlüğe girdi. 
     Yönetmeliğe göre, aile hekimi şu görevleri yapacak 
     "-Kişiye yönelik rehberlik, sağlığı geliştirici ve koruyucu hizmetler ile ana-çocuk sağlığı ve aile planlaması hizmetlerini yerine getirecek, -Meme ve rahim kanseri taraması gibi önemli ve sık görülen toplum sağlığı konularında kişilerin periyodik muayenelerini yapacak, -Ruh sağlığı ve yaşlı sağlığı hizmetlerini yürütecek, -İlk kayıtta ev ziyareti ile kendisine bağlı kişilerin sağlık durumlarının tespitini yapacak, -Çalıştığı mekanda ve gerektiğinde aile hekiminin ev ziyareti esnasında tespit ettiği evde takibi zorunlu özürlü, yaşlı, yatalak ve benzeri durumdaki kişilere güvenliği sağlayıcı tedbirlerin alınması kaydı ile evde veya gezici sağlık hizmetlerinin yürütülmesi sırasında kişiye yönelik birinci basamak koruyucu sağlık, tanı, tedavi, rehabilitasyon ve danışmanlık hizmetlerini yürütecek, -Tanı ve tedavisi yapılamayan hastaları sevk edecek, sevk edilen hastaların geri bildirilen muayene, tetkik, tanı, tedavi ve yatış bilgilerini değerlendirecek, ikinci ve üçüncü basamak tedavi ve rehabilitasyon hizmetleri ile evde bakım hizmetlerinin koordinasyonunu yerine getirecek, -Temel laboratuvar hizmetlerini verecek veya verilmesini sağlayacak, -İlk yardım ve acil müdahale hizmetlerini verecek veya verilmesini sağlayacak, -Gerektiğinde kişiyi kısa süreli gözlem altına alacak, tetkik ve tedavisini yapacak, -Yine gerektiğinde aldığı uzmanlık eğitimi ve bu eğitim sırasında yaptığı rotasyonlar çerçevesinde hastayı yatırarak tetkik ve tedavisini yerine getirecek, -Kronik hastalığı olan kişilerin gerekli sıklıkta takibini yapacak, özürlü kişilere yönelik sağlık hizmetlerini yürütecek, doğum öncesi, doğum sonrası loğusa ve bebeği beraber izleyecek." Aile sağlığı elemanı ise aile hekiminin bu görevlerini yerine getirmesinde yardımcı olacak. 
     
     AŞILAR 
     Yönetmeliğe göre, genişletilmiş bağışıklama programı ve gebe aşıları, aile hekimi tarafından yürütülecek. Aile hekimlerine, ihtiyaçları olan aşılar ilçe sağlık grup başkanlıkları tarafından ulaştırılacak. 
     Aile hekimliği uygulamasına geçilen yerlerde, kişilerin birinci basamak sağlık hizmetlerinden faydalanabilmesi için aile hekimlerine kaydolması şart olacak. 
     Kişiler, bulundukları yerin coğrafi şartlarına göre yakın konumdaki aile hekimini zaman ve bölge sınırlaması olmaksızın serbestçe seçebilecek. Kendi seçimini yapan kişinin aile hekimini değiştirmesi için en az altı ay beklemesi zorunlu olacak. 
     Aile hekimliği uygulamalarının olduğu bir ile ikamet amacıyla yeni gelen kişiler, bölgelerinde bulunan aile hekimlerinden istedikleri bir aile hekimine kayıt yaptıracak. Kayıt yaptırmamışlarsa ilk ev halkı tespitinde tespit edilecekler ve il sağlık müdürlüğü tarafından kendine kayıtlı kişi sayısı en az olan yakın konumdaki aile hekiminden başlanarak kayıtları yapılacak. 
     Herhangi bir nedenle bölgedeki aile hekimleri tarafından kayıt edilemeyen kişi, il sağlık müdürlüğü tarafından listesinde yakın konumdaki en az kişi kaydı olan aile hekiminin listesine eklenecek. 
     
     BÖLGELER 
     İllerde, merkez ilçe, tek bölge olacak. Büyükşehir Kanunu’na tabi illerde ise büyükşehir belediyesine bağlı her ilçe ayrı bir bölgeyi oluşturacak. Büyükşehir sınırlarındaki ilçelerde, kişi isterse bulunduğu ilçe dışından aile hekimini seçebilecek. Diğer ilçelerin her biri bir bölge olacak. 
     Gezici sağlık hizmeti verilen yerlerde oturan kişiler, gezici sağlık hizmet almak üzere başka bir aile hekimine kayıt olamayacak. 
     Ancak, başka bir aile hekimine kayıt olmak isterlerse, kayıt oldukları aile hekiminin aile sağlığı biriminden hizmet alacak. Bu durumda, kayıt olunan yeni aile hekimi, o kişi veya kişiler için gezici sağlık hizmeti vermekle yükümlü tutulamayacak. 
     Sürekli ikamet ettiği ilden uzakta kalacak kişi veya geçici süre ile Türkiye’de ikamet edecek olan kişi, zorunlu durumlarda kendisine yakın konumdaki bir aile hekiminden kayıt yaptırmaksızın sağlık hizmeti alacak veya hastaneye sevk edilecek. Bu durumdaki sevk, aile hekiminin sevk sayısına işlenmeyecek. Aile hekimi bu konumdaki kişiler için herhangi bir ücret talep edemeyecek. 
     
     TAM GÜN ÇALIŞMA 
     Aile hekimleri ve aile sağlığı elemanları, tam gün esasına göre çalışacak. 
     Çalışma saatleri dışında ve resmi tatillerde, bölgedeki aile hekimleri sayısı dikkate alınarak icapçı veya aktif nöbet uygulamaları çerçevesinde hizmetin devamlılığı sağlanacak. 
     Aile hekimi ve aile sağlığı elemanları, yangın, deprem, sel felaketi gibi olağanüstü durum ve hallerde çalışma saatleri ile bağlı olmaksızın çalıştırılabilecek. 
     
     HİZMET KALİTE STANDARTLARI 
     Aile hekimi ve aile sağlığı elemanı, Bakanlıkça belirlenen birinci, ikinci aşama ve aile hekimliğine yönelik yıllık hizmet içi eğitimlerin en az yüzde 80’inine katılarak hizmet kalite standartlarının yükseltilmesini sağlamakla yükümlü olacak. 
     Öngörülen sevk oranını aşan aile hekimleri, sevk ettiği vakaların niteliğine göre hizmet içi eğitime tabi tutulabilecek. 
     Performans kriterleri, ücretlendirmede esas alınacak. 
     Aile hekimliği pilot uygulamasına geçişte belirli bir bölgede çalışacak aile hekimi sayısı, Bakanlıkça ortalama 2500-3000 kişiye bir aile hekimi düşecek şekilde il merkezi ve ilin geri kalanı için ayrı ayrı tespit edilecek. 
     Pilot illerde 3000 kişiye bir aile hekimi düşecek şekilde aile hekimi çalışma bölgeleri tespit edilecek. Yerel, idari, coğrafi ve nüfus özelliklerine göre 3000 kişinin üzerine çıkmamasına ve 2500 kişinin altına inmemesine özen gösterilecek. 
     Büyükşehir belediyesine bağlı ilçelerin her biri ayrı ilçe kabul edilecek. Aile hekimi çalışma bölgeleri yerel, idari, coğrafi ve nüfus esaslarına göre belirlenecek ve ilan edilecek. Aile hekimi sayısı, belirlenen standartları aşamayacak. 
     Her aile hekiminin yanında en az bir aile sağlığı elemanı çalışacak. Aile sağlığı elemanı, çalışma koşullarının özelliğine göre ebe, hemşire veya sağlık memuru olacak. 
     
     EĞİTİM 
     Aile hekimlerinin eğitimleri iki aşamalı yapılacak. Birinci aşama eğitim programı, en çok on gün sürecek. İkinci aşama eğitim ise modüler eğitim tarzında birinci aşama eğitimin ardından başlayacak ve süresi en az oniki ay olacak. 
     Aile hekimliği uzmanlarının birinci ve ikinci aşama eğitimlere katılması zorunlu olmayacak. Aile hekimliği uzmanları, uygulamaya yetkilendirilmiş diğer hekimlerle birlikte Bakanlıkça uygun görülen periyotlarda hizmet içi eğitime alınabilecek. 
     Aile hekimleri, bu eğitimlerin en az yüzde 80’ine katılmak zorunda olacak. 
     
     MERKEZ VE ALETLER 
     Aile sağlığı merkezi, Bakanlıkça öngörülen nüfus kriterleri esas alınmak suretiyle sözleşme yapmış bir ya da daha fazla aile hekimi tarafından açılabilecek. 
     Belirli bazı fiziki kriterleri taşıması gereken aile sağlığı merkezinde, stetoskop, tansiyon aleti, küçük cerrahi seti asgari 1 portegü, 1 makas, 1 penset, 1 bisturi sapı gibi aletler bulunacak. 
     Aile hekimlerinin kullanmak zorunda oldukları teknik, tıbbi cihaz, bilgisayar donanımları ile kırsal alanda görev yapan aile hekimleri için gerekli olan motorlu araç, esas olarak aile hekimleri tarafından temin edilecek. 
     Aile hekimi birden fazla belde veya köye gezici sağlık hizmeti vermek zorunda ise il sağlık müdürlüğünce uygun görülen merkezi konumdaki yerleşim biriminde ikamet edecek. 
     Aile hekimi, tanı ve takip için gerekli görülen basit görüntüleme ve laboratuvar tetkiklerini mümkünse kendi çalıştığı birimde yapacak. 
     Birinci basamaktan ikinci ve üçüncü basamağa sevk, sadece aile hekimi tarafından yapılacak. 
     İşyeri hekimi, işyerindeki çalışana sevk, reçete veya rapor gerektiğinde kişiyi bilgilendirecek ve bilgilendirme notu ile aile hekimine gönderecek. Kişiler aile hekimlerince takip edilmek durumunda olacak. İşyerinde oluşacak acil durumlarda hastaya gerekli müdahale, işyeri hekimi tarafından yapılacak ve gerekirse hastane acil servisine sevk edilerek en kısa süre içerisinde aile hekimi bilgilendirilecek. 
     
</TEXT>
</DOC>
