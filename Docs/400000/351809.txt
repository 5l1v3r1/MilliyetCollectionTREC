<DOC>
<DOCNO> 351809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko14.html </URL>
<DATE> 2005/06/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fikri olan işsize girişimcilik fırsatı... 
</HEADLINE>
<TEXT>

     Şah Tanyeri AA 

Özelleştirme uygulamalarında işini kaybedenler dahil işsizlere yönelik olarak Özelleştirme İdaresi Başkanlığı'nın ÖİB Türkiye İş Kurumu İŞKUR ve Küçük ve Orta Ölçekli Sanayi Geliştirme ve Destekleme Başkanlığı KOSGEB ile birlikte yürüttüğü ''Özelleştirme Sosyal Destek Projesi'', işsizlere, iş bulmanın yanı sıra kendi işlerini kurma olanağı da sağlıyor. 
     Özelleştirme Sosyal Destek Projesi, özelleştirmeden etkilenebilecek çalışanlara, işletmelere ve yörelere çeşitli destekler sağlayarak işsizliğin azaltılmasına katkıda bulunmayı amaçlıyor. Özelleştirme kapsamında olan tüm işletmelerdeki çalışanlar ile İŞKUR'a kayıtlı genel işsizler, projenin hedef kitlesini oluşturuyor. 
     Proje kapsamında, özelleştirilen işyerlerinde çalışanların yasal tüm hakları karşılanırken, ayrıca İŞKUR ve KOSGEB ile birlikte ana amacı istihdam yaratmak olan danışmanlık, istihdam garantili ve kendi işini kurmaya yönelik mesleki eğitim gibi hizmetler veriliyor. 
     İŞKUR, mesleki eğitim kurslarını düzenlerken, KOSGEB de kendi işini kurmak isteyenlere danışmanlık, eğitim, mekan desteği gibi hizmetler sağlıyor. Bu tür hizmetler, 6 merkezde kurulan İş Geliştirme Merkezleri İŞGEM aracılığıyla veriliyor. 
     Proje kapsamında, ağırlıklı olarak bölgenin iş dünyası organizasyonlarının kuruluşuna katkıda bulunduğu ilk İş Geliştirme Merkezi Tarsus'ta kuruldu. Tarsus'u, Adana, Mersin, Van, Zonguldak Ereğli ve Eskişehir İŞGEM'ler izledi. 
     İŞGEM bünyesinde yer alan işletmeler aldıkları desteklerle ihracat yapar hale geldiler ve Türkiye için yeni bir istihdam modeli örneği oluşturdular. Bir tür okul gibi yeni işletmeleri piyasaya kazandırdılar. 
     Projenin 355.3 milyon dolar olan toplam bütçesinin 250 milyon dolarlık bölümü Dünya Bankası kredisiyle, 105,3 milyon dolarlık bölümü de Türkiye Cumhuriyeti Hükümeti katkısıyla sağlandı. Aralık 2000 tarihinde Dünya Bankası ile yapılan sözleşmeyle uygulamaya konulan Özelleştirme Sosyal Destek Projesi, 31 Aralık 2005 tarihinde sona erecek. 
     Özelleştirme İdaresi Başkanlığı Özelleştirme Sosyal Destek Projesi Proje Uygulama Birimi Koordinatörü Rahmi Aksu, proje kapsamında 35 bin insanın eğitildiğini ve yüzde 80'inin işe yerleştirildiğini bildirdi. 
     Projenin Dünya Bankası tarafından da başarılı olarak gösterildiğini aktaran Aksu, ''Proje iyi ilerliyor. Bu yıl ilk 5 yılımızı tamamlayacağız. Ama projenin 4 yıl da uzatılma durumu var. O kapsamda yeni iş geliştirme merkezleri açacağız'' dedi. 
     Projenin, istihdama yönelik bir çözüm önerisi olarak iş geliştirme merkezlerini Türkiye'ye kazandırdığını ifade eden Rahmi Aksu, istihdama olumlu katkı yapacağına inandıklarını dile getirdi. 
     
     VAN'DAKİ İŞGEM ESKİ DERİ VE AYAKKABI FABRİKASI 

     Rahmi Aksu, iş geliştirme merkezlerinin az gelişmiş yörelerde bir model olacağına inandıklarını ifade ederek,şunları anlattı 
     ''Özelleştirme kapsamında bazı kurum ve binaları iş geliştirme merkezlerine tahsis ediyoruz. Mesela 5 yıldır çalışmayan Van Deri ve Ayakkabı Fabrikası'nı kapatarak iş geliştirme merkezi olarak faaliyete geçirdik, önümüzdeki günlerde açılışı yapılacak. Zamanında 440 kişiye hiçbir üretim yapılmadan orada para ödemek zorunda kalınırken, bugün yeni girişimciler kazanılacak ve yanlarında çalışacak insanlarla Van için güzel bir istihdam kapısı olacak. Yıllardır boş olan fabrika bir girişimci merkezi haline geliyor.'' Özelleştirme kapsamındaki 60 işletmeye gittiklerini, çalışanlara, sendikalara projeyi tanıttıklarını, işsiz kaldıkları zaman nereye başvuracaklarını, hangi olanaklardan yararlanacaklarını anlattıklarını belirten Rahmi Aksu, eğer bir çalışan özelleştirmeden herhangi bir şekilde etkilenmişse, yaptığı meslekle iş bulma şansı yoksa, eğitimle yeni bir meslek kazanmak istiyorsa İŞKUR'a başvurduğunu, kuruluşun da 6 ay, maksimum 8 ay süren eğitimle yeni bir meslek kazandırıp işe yerleştirdiğini söyledi. 
     Rahmi Aksu, kendi işini kurmak isteyene ise KOSGEB'e başvurması halinde danışmanlık, kredi dahil çeşitli destekler verildiğini ve İŞGEM'lere yönlendirildiğini bildirdi. 
     
     ''FİKRİ, ENERJİSİ OLAN GELSİN'' 

     Seçici Kurul tarafından uygun görülenlere iş kurma eğitimi verildiğini, gerekiyorsa İrlanda'dan uzman getirilerek eğitim desteği sağlandığını anlatan Aksu, ''Fikri olan, enerjisi olan gelsin. İŞGEM'e giden bir iş fikri varsa gerisi hiç önemli değil. Çünkü önemli olan fikir. Türkiye'de bugüne kadar bu ön plana çıkarılmadı ama fikir ve istek varsa makine, teçhizat alma, ucuz kredi, elektronik pazarlama gibi her türlü destek sağlanıyor'' dedi. 
     Tarsus'ta ilk açtıkları merkezde 50 girişimcinin 400 işçi ile beraber çalıştığını, bazılarının daha 2 yıl önce işsiz oldukları halde bugün Kanada ve Çin'e kadar ihracat yaptıklarını aktaran Rahmi Aksu, ''2 yıl öncesine kadar Tarsus'ta ev kadını olan bayan, şu anda yanında 60'ın üzerinde insan çalıştırıyor, Kanada'ya iç giyimi ihraç ediyor'' dedi. 
     Aksu, Adana'daki merkezin bilişim sektörü üzerine spesifik bir iş geliştirme merkezi olduğunu ve Microsoft tarafından da desteklendiğini söyledi. 

     
</TEXT>
</DOC>
