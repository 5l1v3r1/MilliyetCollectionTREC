<DOC>
<DOCNO> 386737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur01.html </URL>
<DATE> 2005/10/14/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Gaziantep'te kaçak akaryakıt saklandığı iddia edilen bodrumda patlama 
</HEADLINE>
<TEXT>

     Gaziantep’te, bir apartmanın bodrumunda, kaçak akaryakıt saklandığı iddia edilen depodaki patlamada 8 kişi yaralandı. Yangın da çıkan olayda, patlamanın olduğu apartman 
     ve çevredeki 5 ev ile bir kamyonette hasar meydana geldi. 
     Ocaklar Mahallesi 50. Cadde 44. Sokak’ta R.E’ye ait apartmanın bodrumunda, Irak’tan kaçak yollarla getirilen akaryakıtın bulunduğu iddia edilen depoda henüz belirlenemeyen bir nedenle patlama oldu. 
     Patlamanın ardından yangın çıkan apartmanın yakında park halindeki LPG’li kamyonette de alevlerin etkisiyle ikinci bir patlama meydana geldi. 
     Gaziantep Büyükşehir Belediyesi’ne ait itfaiye ekiplerinin müdahalesiyle yangın yaklaşık 1 saat içinde kontrol altına alınabildi. 
     Yangının sıçraması ihtimaline karşı çevredeki evler boşaltılırken, bölgede elektrikler kesildi. 
     Patlamanın olduğu apartman ile çevredeki 5 evin hasar gördüğü olayda, ilk belirlemelere göre aynı aileden Abbas, Recep, Samet, Fatih, Hikmet, Aykut Erdem ile Şükrü Kılıç ve Ömer Kılıç yaralandı. 
     Yaralılar, Cengiz Gökçek Devlet Hastanesi ve Gaziantep Çocuk Hastanesi’nde tedaviye alındı. 
     Durumunun ağır olduğu bildirilen Hikmet Erdem, Ankara Numune Hastanesi’ne sevkedildi. 
     Olay yerinde incelemede bulunan Emniyet Müdürü Ali Yılmaz, yangının kontrol altına alındığını, erken müdahale ile çevreye sıçramasının ve büyük can kaybının önüne geçildiğini söyledi. Yılmaz, bu bölgede bazı ev ve işyerlerinin altında kaçak akaryakıt depoları bulunduğuna dair ihbarlar aldıklarını, bu ihbarların gereği olarak 4 deponun kapatıldığını belirterek, "Denetimlere hız vereceğiz" dedi. 
     
</TEXT>
</DOC>
