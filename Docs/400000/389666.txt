<DOC>
<DOCNO> 389666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/guncel/gun01.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Toprak'ta ikinci perde 
</HEADLINE>
<TEXT>


Kürşat Yılmaz'ın grubuna yönelik yapılan Toprak Operasyonu'nun ikinci dalgasında 15 kişi daha gözaltına alındı 

ERDAL KILINÇ, MUSA KESLER İstanbul 

"Toprak Operasyonu" kapsamında tutuklanan organize suç örgütü elebaşı Kürşat Yılmaz'ın grubuna yönelik ikinci dalga operasyonda 15 kişi gözaltına alındı. 
Adana Cezaevi'nden yaklaşık 2 ay önce tahliye edilmesinden sonra "Toprak Operasyonu"nda gözaltına alınan ve mahkemece tutuklanan Yılmaz'ın grubuna yönelik İstanbul Cumhuriyet Başsavcılığı'nca çok gizli yürütülen soruşturma sonrasında dün ikinci dalga operasyonlara başlandı. 

13 ayrı suçlama var 
İstanbul Organize Suçlarla Mücadele Şube Müdürlüğü'ne bağlı ekipler, organize suç örgütü elebaşı olduğu gerekçesi ile aralarında müteahhit Hücabi Günal'ın da bulunduğu 15 kişiyi gözaltına aldı. Günal'ın, Kürşat Yılmaz ile birlikte ortak inşaat işi yaptıkları ve bir başka müteahhidi haraç almak amacıyla tehdit ettikleri öne sürüldü. Gözaltına alınanlar arasında Yılmaz'ın eski yakın adamlarından Yavuz Kaşıkçı, Ümit Şimşek ve Ali Maytalman'ın da olduğu öne sürüldü. 
Gözaltına alınan zanlıların 2003 - 2004 yıllarını kapsayan, bir işadamının kaçırılıp fabrikaya kapatılması, büyük bir alışveriş merkezinin servis taşımacılığından doğan anlaşmazlıktan ötürü bir işadamının alıkonulması, bir turizmciye satılan otellerin tehdit yoluyla geri alınmak istenmesi, bir holdinge borçlarından dolayı iki işadamının tehdit edilmesi, bir eğlence merkezine ortak olmak isteyen Yılmaz'ın bu işyerinin sahibine tehdit ve baskılarda bulunması, 2 büyük şirket arasında doğan alacak sorununu çözmek için devreye girdiği gibi 13 ayrı olaydan sorumlu tutuldukları öne sürüldü. 
Öte yandan bir işadamından haraç alınması için Yılmaz'a aracılık ettiği iddia edilen MHP'li eski bir milletvekilinin de ifadesinin alınacağı öğrenildi. 



</TEXT>
</DOC>
