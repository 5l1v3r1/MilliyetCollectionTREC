<DOC>
<DOCNO> 377345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonspo08.html </URL>
<DATE> 2005/09/10/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
ABD Açık Tenis Turnuvası'nda tek bayanlarda finalistler elli oldu... 
</HEADLINE>
<TEXT>

     Sezonun 4. ve son ''Grand Slam'' mücadelesi olan 125. ABD Açık Tenis Turnuvası'na, New York kentinde TSİ dün gece ve bu sabaha karşı yapılan maçlarla devam edildi. 
     Ulusal Tenis Merkezi Kortları'nda düzenlenen 18.3 milyon ABD Doları yaklaşık 25 milyon YTL toplam ödüllü turnuvanın 12. gününde, tek bayanlarda yarı final maçları yapıldı. 
     Tek bayanlarda finalistleri belirleyecek karşılaşmalarda mücadele eden 2 Rus tenisçi Maria Sharapova ve Elena Dementieva rakiplerine elenirken, Belçikalı Kim Clijsters ile Fransız Mary Pierce finale kalmayı başardılar. 
     Tek bayanlarda finale yükselme mücadelesinde 2003 yılının finalisti olan 4 numaralı seribaşı Belçikalı Kim Clijsters, zorlu bir maçın ardından geçen yılın Wimbledon Turnuvası Şampiyonu olan ve bu turnuvanın favorileri arasında gösterilen 1 numaralı seribaşı Rus Maria Sharapova'yı 6-2, 6-7 4-7 ve 6-3'lük setlerle 2-1 yenerek finale adını yazdırdı. 
     2 yıl önce 3 kez ''Grand Slam'' finalini kaybeden ve son olarak 2004 yılında Avustralya Açık'ta finale yükselmeyi başaran Kim Clijsters, maçtan sonra yaptığı açıklamada, hiç birşeyin eskisi gibi olmayacağını ve uzun sakatlık döneminden sonra tenisi nasıl özlediğini anlatamayacağını söyledi. 
     Clijsters, ''Eğer bir kez daha sakatlanırsam artık kortlarda olamayacağımı biliyorum. Bunun için korta çıkarak, her vuruşun keyfini çıkarmaya çalışıyorum'' dedi. 
     Tek bayanlarda yapılan günün bir diğer maçında 1995 yılı Avustralya Açık Şampiyonu ve bu yılın Fransa Turnuvası finalisti olan 12 numaralı seribaşı Fransız Mary Pierce, Geçen yılın finalisti olan 6 numaralı seribaşı Rus Elena Dementieva'ya karşı 3-6, 6-2 ve 6-2'lik set sonuçlarıyla 2-1 üstünlük sağladı ve finale yükselen diğer sporcu oldu. 
     Tek bayanlarda mücadele eden en yaşlı raketlerden biri olan Mary Pierce, finaldeki rakibi Clijsters'ı överek, Belçikalı raketin gerçekten çok hızlı ve kortlarda çok iyi olduğunu söyledi. 
     Bu yıl Fransa Turnuvası'nda finale yükselen, Wimbledon Turnuvası'nda çeyrek finalde kalan Pierce, ABD Açık'ta finale gelinceye kadar Justin Henin Hardenne, Amelie Mauresmo ve son olarak Elena Dementieva gibi zorlu rakipleri geçmeyi bildi. 
     Turnuvada TSİ bu gece ve yarın sabaha karşı yapılacak tek bayanlar finalinde Kim Clijsters ile Fransız Mary Pierce ile karşılaşırken, tek erkekler yarı final maçlarında ise Roger Federer ile Lleyton Hewitt, Andre Agassi ile de Robby Ginepri finale çıkmak için mücadele edecekler. 
     
</TEXT>
</DOC>
