<DOC>
<DOCNO> 398605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun40.html </URL>
<DATE> 2005/11/28/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Yunanistan'da Kardak tartışması sürüyor... 
</HEADLINE>
<TEXT>

     Yunanistan'da eski Başbakan Kostas Simitis'in ''1996-2004 Yaratıcı Yunanistan için Siyaseti'' adlı kitabında değindiği Kardak krizi hakkında anlattıklarının Atina'da yarattığı tartışma sürüyor. 
     Eski başbakanlardan Andreas Papandreu döneminde dışişleri bakan yardımcılığı görevinde bulunan Yannis Kapsis, ''Güneşin doğması için batması gerekiyor'' adlı kitabında Simitis'i yalancılıkla suçladı. 
     Yunan basınının önümüzdeki günlerde yayımlanacak kitabından yaptığı alıntılarda Kapsis, Kardak krizinin yanı sıra 1987 krizine değiniyor. 
     Simitis'i Kardak krizine ilişkin tüm gerçeği anlatmamakla suçlayan ve eski başbakanı ''pinokyo'' olarak niteleyen Kapsis, Simitis'in Andreas Papandreu döneminin politikasını gerçekleri yansıtmayan değerlendirmeler yaparak mahkum etmeye çalıştığını öne sürdü. 
     Simitis'in kitabında da belirttiği gibi çatışma noktasına gelindiği takdirde gerekli kararları almaya yönelik yaklaşımının Yunanistan'ın Kardak krizinden mağlup çıkmasına yol açtığını savunan Kapsis, '' Dönemin Başbakanı Tansu Çiller, 'Bu ülkenin topraklarından bir çakıl taşı bile vermeyiz' dediği zaman oyunu kazanmıştı'' dedi. 
     Papandreu hükümetinin 1987 krizini ele alış biçimine de değinen Kapsis, şu bilgileri verdi 
     ''Başka bir kriz 26 Mart 1987'de başlamıştı. Anadolu Ajansı'nın flaş haberinde Sismik 1 gemisinin ertesi gün Ege'ye çıkıp Taşoz adasının doğusunda araştırma yapacağı belirtiliyordu. Başbakan Papandreu'yu direkt hattından arayıp haberi okudum. Hiçbir yorumda bulunmadı. Hemen savunma bakanı, yardımcıları ve genelkurmay başkanını toplantıya çağırıp, gerekli önlemlerin alınmasını sağladı. Bunlar netti. Deniz kuvvetlerimiz sessizce Ege'ye çıkacaktı. Adalardaki deniz güçlerimiz desteklenecekti. Büyük bir gizlilikle seferber edilecek yedek askerler Meriç'e yollanacak ve savaş uçaklarımızın pilotları anında havalanmak için uçaklarının içinde bekleyeceklerdi.'' Kapsis, başarılı yaklaşıma örnek olarak gösterdiği 87 krizi sırasındaki politika sonucu, ''Türk Deniz Kuvvetleri'nin geri çekildiğini'' iddia etti ve ''bir kişinin bile burnunun kanamadığını da'' yazdı. 
     
</TEXT>
</DOC>
