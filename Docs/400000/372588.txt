<DOC>
<DOCNO> 372588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur38.html </URL>
<DATE> 2005/08/24/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Güneş arabası 'Günebakan' görücüye çıktı 
</HEADLINE>
<TEXT>

     Ankara Üniversitesi'ni A.Ü Formula G yarışında temsil edecek güneş enerjisi ile çalışan ''Günebakan'' görücüye çıktı. 
     A.Ü Fen Fakültesi Rekreasyon Alanı'nda düzenlenen tanıtım toplantısına, öğretim üyeleri, öğrenciler, basın mensupları ve diğer ilgililer katıldı. 
     Fen Fakültesi Fizik Bölümü Başkanı Prof. Dr. Satılmış Atağ, basın mensuplarına yaptığı açıklamada, 30 Ağustos etkinlikleri kapsamında 16 takımın İstanbul Park pistinde Formula G yarışına katılacağını ve kendi takımlarının da son derece iddialı olduğunu söyledi. 
     Amaçlarının güneş gibi alternatif enerji kaynaklarına dikkat çekmek olduğunu anlatan Atağ, araçlarının saatte 100 kilometre hıza çıkabildiğini bildirdi. 
     Proje için başta TÜBİTAK olmak üzere çeşitli kurum ve kuruluşlardan destek aldıklarını anlatan Atağ, yarışa hazır olduklarını kaydetti. 
     
     'YARIŞMAYACAĞIZ' 
     Proje ekibinden, ''Günebakan'' isimli aracın pilotu Fizik Bölümü yüksek lisans öğrencisi Cem İhsan Gülbay ise yarışmanın zaten kazanıldığını ve 16 takımın da birinci olduğunu söyledi. 
     Eserlerin el emeği olduğuna işaret eden Gülbay, Formula-G'de yarışmayacaklarını, kendilerini geçmek isteyen ekiplere de yol vereceklerini anlattı. 
     
</TEXT>
</DOC>
