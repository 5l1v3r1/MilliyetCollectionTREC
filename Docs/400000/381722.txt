<DOC>
<DOCNO> 381722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonyas10.html </URL>
<DATE> 2005/09/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ecstacy kullanan kişinin vücudunda neler olur 
</HEADLINE>
<TEXT>

     Sinir sistemini baskı altında tutup adeta etkisiz hale getiren uyuşturucu hap ecstacy, aşırı terleyerek fazla sıvı kaybeden kullanıcıya su ihtiyacını hissettirmiyor, böylece vücudun tehlikeli boyutta kurumasına yol açıyor. 
     AA muhabirinin, Konya Emniyet Müdürlüğü’nden edindiği bilgiye göre, cinsel gücü artırdığı iddiasıyla satılan ecstacy hapın, ölüme kadar götüren son derece tehlikeli etkileri bulunuyor. 
     İçerdiği amfetamin maddesi ve türevleri nedeniyle bağımlılık yapan hap, alındıktan 30 dakika sonra vücutta etkisini göstermeye başlıyor ve 90 dakika sonra da etkide zirveye ulaşıp, yaklaşık 3 saat bu seviyede kalıyor. 
     Ecstacy, bu süre içinde kişiyi aşırı enerjik yapıyor ve vücutta su kaybına yol açıyor. Sıvı kaybını artırırken merkezi sinir sistemini baskı altında tutması yüzünden su ve yemek ihtiyacını hissettirmeyen uyuşturucu hap, böylece vücudun, kaybolan suyun yerine alınamaması nedeniyle kurumasına neden oluyor. 
     Kalp atışını ve nabızı artıran ecstacy, bazen vücut sıcaklığının 42 dereceye kadar çıkmasına yol açabiliyor. Bu durumda hassas olan 
     beyin ve kalp kası hücrelerini yakarak öldüren ya da telafisi güç hasarlar bırakan ecstacy, kişiyi susuzluk ve açlıktan kurutarak öldürebiliyor. Savunma mekanizmasını etkileyen, uyku ihtiyacını azaltan ecstacy, karar verme yeteneğinin kaybolmasına ve kişinin davranışlarını kontrol edememesine neden oluyor. Hap kişinin, dişlerin kilitlenmesi ve göz bebeklerinin açılmasına yol açtığı için ışıktan rahatsızlık duymasına neden oluyor. Bu yüzden ecstacy kullananlar kapalı ortamlarda bile güneş gözlüğü takıyor. Depresyona yol açan, kas ağrılarını bloke eden hap, intihar eğilimini, endişe ve paniği yüzde 90 oranında artırıyor, tansiyonu yükseltiyor ve hücrelerde ciddi tahribata neden oluyor. 
     
     CİNSEL GÜCÜ ARTIRMIYOR 
     Konya Emniyet Müdürlüğü yetilileri, birçok kişinin hapı cinsel gücü artırdığı gerekçesiyle kullandığını ancak böyle bir fonksiyonunun bulunmadığını söyledi. 
     Hapın vücudun yaklaşık 5 günlük öz enerjisini kısa sürede birden kullanmasını sağladığını belirten yetkililer, "Bu durumda zaten 3 saatlik zirve düzeydeki etki sonunda kişide aşırı bitkinlik ortaya çıkıyor" dedi. 
     Bu hapın diğerlerine göre bazı farklı yönlerinin bulunduğunu ifade eden yetkililer, şunları kaydetti 
     "Normal haplar sade olur, üzerinde herhangi bir işaret, yazı ya da amblem bulunmaz. Ancak bu hapların üzerinde çeşitli amblem, resim ve logolar bulunuyor. Bu amblem ve logolar bir bakıma kaliteyi de gösteriyor. Alıcılar hapı üzerindeki resme göre istiyor. Aileler, bu şekilde üzerinde resimler bulunan hap gördüklerinde harekete geçmelidir. Çünkü satıcılar genç yaştakileri hedef alıyor." Yetkililer, hapın alkolle alınması durumunda kesinlikle öldürücü olacağını sözlerine eklediler. 
     
</TEXT>
</DOC>
