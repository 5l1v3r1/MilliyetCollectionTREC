<DOC>
<DOCNO> 380313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonspo13.html </URL>
<DATE> 2005/09/21/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Mourinho yeni bir tartışma başlattı Kazanmak yeter mi 
</HEADLINE>
<TEXT>

     Premier Lig'de takımı Chelsea'ye aldırdığı başarılı sonuçlar kadar açıklamalarıyla da adından söz ettiren Jose Mourinho yeni bir tartışma başlattı. Geçen hafta bir demecinde güzel oyunun kendisi için bir zorunluluk olmadığını, sahaya çıkarken öncelikli amacının galip gelmek olduğunu belirten Mourinho'ya Arsenal menajeri Arsene Wenger'den cevap geldi. Wenger, Premier Lig takımlarının taraftarları eğlendirmek gibi bir misyonu olduğunu söyleyerek üstü kapalı da olsa Portekizli çalıştırıcıya cevap verdi. 
     Lig maçlarını izlemeye gelen taraftar sayısının geçen sezon düştüğünü ifade eden Fransız teknik adam "Bir taraftar maça gelmek için 50, 60 veya 70 sterlin vererek bilet alıyorsa bunu maçta sıkılmak için yapmıyor. Bu parayı futbol denen oyundan keyif almak için yapıyor. Hepimizin oyunun keyfinin devamından sorumlu olduğumuzu düşünüyorum" diye konuştu. "Kuşkusuz en önemli amacımız maçlarımızı kazandırmak" diyen Wenger sözlerini şöyle sürdürdü "Ama kazanmayı istememiz 'sıkıcı oynayacağız' demek değil. Her menajer ve Mourinho -sanırım o da benimle aynı düşünceleri paylaşacaktır- insanları eğlendirmek ister. Maalesef bunu hep başaramıyoruz ama bu çabamıza devam etmeliyiz." 
     
     Seyirci sayısı azalıyor 

     Chelsea'nin futbolseverleri sıkan bir futbol oynadığı eleştirisine cevap takımın kilit oyuncularından Frank Lampard'dan geldi. Lampard sıkıcı oldukları yönündeki eleştirilere güldüğünü belirterek "Bu eleştirileri gülünç buluyorum. Ligin zirvesindeyiz ve henüz maç kaybetmedik. Eğlenceli bir futbol sergileyip maçlarımızı kazanmaya devam etmek istiyoruz. Bir kez daha şampiyon olur ve diğer insanlar da bunu sıkıcı bulursa yapacak bir şey yok, üzgünüm" diye konuştu. 
     Machester United'ın golcüsü Wayne Rooney de eleştirilere katılmadığını söyledi. Ortada bir gerçek var ki Premier Lig maçlarını takip eden seyirci sayısında bir düşüş yaşanıyor. Geçen hafta dokuz lig maçında toplan 62 bin koltuk boş kaldı. 
     Bu arada Jose Mourihno İngiltere Milli Takımı'nın başına geçeceği yolundaki söylentileri reddetti. 
     
Radikal 
     
</TEXT>
</DOC>
