<DOC>
<DOCNO> 358547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/yasam/yas04.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlete emanet 
</HEADLINE>
<TEXT>


Yasak ilişki yaşadığı gerekçesiyle, Diyarbakır'da aile meclislerinin kararıyla kurşun yağmuruna tutulan N.K., akrabalarının olası saldırısına karşı gizli bir yere götürüldü 

ŞEYHMUS ÇAKAN Diyarbakır DHA 

Diyarbakır'da Ferit Demir 21 ile ilişkiye girdiği iddiasıyla kayınbiraderi A.T.'nin silahla ağır yaraladığı N.K., Sosyal Hizmetler İl Müdürlüğü'nce korumaya alındı. 
Merkeze bağlı Kozan köyünde eşi askerde olan N.K.'nın, Ferit Demir'le yasak ilişki yaşadığı iddiası üzerine, her iki aile meclisi toplanıp infaz kararı aldı. 

Polis eşliğinde çıktı 
Demir'i, 3 hafta önce ağabeyi Remzi Demir 25 10 kurşunla vurarak öldürdü. K.'yı da aynı gün, T. 14 başka bir yerde kurşun yağmuruna tuttu. Ağır yaralı olarak Dicle Üniversitesi Tıp Fakültesi'ne kaldırılan K.'nın karnındaki bir aylık cenin alındı. Uzun süren tedavi sonrası ağzından beslenmeye başlayan K. önceki gün taburcu edildi. 
Genel Cerrahi Kliniği öğretim üyesi Prof. Dr. Yusuf Yağmur, K.'yı polis eşliğinde Sosyal Hizmetler İl Müdürlüğü görevlilerine teslim etti. Yağmur, ailenin olası saldırısına karşı bir araca bindirildikten sonra açıklanmayan bir adrese götürülen K.'nın sağlık durumunun iyi olduğunu belirtti. 
Sosyal Hizmetler İl Müdürü Haydar İpek de, hastaneden alındıktan sonra gizli tutulan adrese teslim edilen N.K. için, "Artık devlet korumasında" dedi. 


</TEXT>
</DOC>
