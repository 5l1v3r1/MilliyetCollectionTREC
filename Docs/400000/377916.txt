<DOC>
<DOCNO> 377916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/ekonomi/eko06.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin otoları Avrupa'ya göz dikti 
</HEADLINE>
<TEXT>


Frankfurt Otomobil Fuarı tarihinde ilk kez Çin markalarını ağırladı. Fuarın ana teması ise az yakıt tüketen ve güvenliği ön plana çıkaran otomobiller oldu 


Şimdiye kadar Avrupalı, Amerikan, Japon, Kore ve son dönemlerde de Hint otomobillerini görmeye alışık olduğumuz Avrupa otomobil fuarlarında, bu yıl ilk kez Çin markalarını da görür olduk. Üstelik bir değil, üç marka ile birden... 
61. Frankfurt Otomobil Fuarı, tarihinde ilk kez Çin markalarını ağırlıyor. Çeşitli firmalarla Çin'de ortak üretimle işe başlayan Geely, Brilliance ve Landwind, Avrupa'ya açılma stratejilerinde ne kadar ciddi olduklarını göstermiş oldular. Çin'in en genç üreticilerinden olan Geely, bu amaçla bazı ünlü tasarım firmalarına siparişler verirken, Avrupa pazarına model yağdırmayı amaçlıyor. 
Fuarda, küçük ve orta sınıfta yer alan dört modeli sergiliyor. Bunun yanında bir de spor otomobil var. Geely, henüz Avrupa'da satılmaya başlamasa da, Portekiz ve İspanya'da dagıtım için bir şirketle anlaşmış. 
Landwind ise, Çin'de Ford ortaklığıyla, Jiangling Motors tarafından üretilen bir arazi aracını fuara getirmiş. 
BMW'nin Çin'de ortaklığı bulunan Brilliance Jinbei tarafından üretilen ve Euro Motors tarafından sergilenen Zhonghua ise, halen Avrupa'da satılan tek Çin otomobili durumunda. 

Tasarruflu otomobiller 
Bu yıl 61'incisi düzenlenen fuarda 77'si Almanya'dan olmak üzere 122 yeni yeni model tanıtıldı. Otomobil uzmanları bu yıl fuarın ana temasının yükselen petrol fiyatlarına bağlı olarak az yakıt tüketen otomobiller ve güvenli sürüş teknikleri olduğu konusunda birleşti. 
BMW, General Motors ve DaimlerChrysler'in birlikte üretmeyi planladıkları daha az yakıt harcayan hibrid motor üretme projesi üzerine Frankfurt fuarında Volkswagen, Audi ve Porsche bir araya gelerek benzer bir çalışma yapacaklarını açıkladılar. 

Tanıdık modeller Türkiye'de üretilerek, yurtdışına ihraç edilen ve beğeni toplayan modeller de Frankfurt Otomobil Fuarı'nda yerini aldı. 
Bursa'da üretilen Megane Sedan ilk gördüklerimiz arasındaydı. 

Çevreci Doblo 
Sadece Kocaeli'ndeki Ford Otosan tesislerinde üretilen Transit Connect, binek tipiyle dikkat çekiyordu. Fiat Doblo da doğalgazla çalışan versiyonuyla çevreci araçların arasında kendisine yer bulmuştu. 
Toyota standında Adapazarı'nda üretilen Corolla Verso'nun mankenler eşliğinde gosteriye katıldığını gördük. 
Bu arada unutmadan... Renault standında, 2006 yılının Şubat ayında Bursa fabrikasından çıkıp Türkiye yollarını arşınlayacak yeni Clio HB de, bu fuarda ilk kez görücüye çıktı. Bu çıkanlar, tabii Fransa üretimi. 


</TEXT>
</DOC>
