<DOC>
<DOCNO> 368602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun39.html </URL>
<DATE> 2005/08/10/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
İran'da selden ölenlerin sayısı 27'ye yükseldi... 
</HEADLINE>
<TEXT>

     İran’ın kuzeyindeki su baskınlarında ölenlerin sayısı 27’ye yükseldi. 
     Gülistan eyaletine bağlı Kelale kentinde dün gece başlayan şiddetli yağmurun yol açtığı su baskınında 27 kişinin öldüğü, kaybolan 5 kişiden henüz haber alınamadığı belirtildi. 
     Selden zarar görenlere gerekli yardımın yapıldığını ifade eden yetkililer, kaybolan 5 kişiyi arama çalışmalarının sürdüğünü kaydettiler. 
     Yetkililer, şiddetli yağışların bölgede Cuma gününe kadar etkili olacağına dikkati çekerek, halka uyarıda bulundular. 
     Bölgede gece boyunca devam eden yağmurun yol açtığı selden 70’ten fazla köyün etkilendiği, 300’e yakın evin yıkıldığı belirtiliyor. Su taşkınlarından etkilenen bölgeye elektrik, su ve telefon hizmeti verilemiyor. 
     Yetkililer, su baskınlarıyla ilgili bu sabah yaptıkları açıklamada, 10 kişinin öldüğünü, 20 kişinin kaybolduğunu bildirmişlerdi. 
     
</TEXT>
</DOC>
