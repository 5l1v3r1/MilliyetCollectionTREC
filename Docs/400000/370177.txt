<DOC>
<DOCNO> 370177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/yasam/axyas02.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine maç cinayeti 
</HEADLINE>
<TEXT>


Bir birahanede, Fenerbahçe - Diyarbakır maçı sırasında yüksek sesle konuşmaktan çıkan kavga kanlı bitti. Bir uzman çavuşun kurşun yağdırdığı kardeşlerden biri öldü 

ERGÜN AYAZ Kocaeli DHA 

Kocaeli'nde, televizyonda maç seyrederken yüksek sesle konuşulması nedeniyle çıkan kavga, cinayetle noktalandı. 
İki çocuk babası Ali 27 ve kardeşi Davut Batmaz, cuma gecesi oynanan Fenerbahçe - Diyarbakırspor karşılaşmasını Mehmet Ali Paşa Mahallesi'ndeki bir birahanede izledi. İki kardeş, maç oynanırken yüksek sesle konuştukları iddiasıyla, yan masada oturan uzman çavuş Çetin Lamar'ın tepkisiyle karşılaştı. 
Bunun üzerine iki kardeş ile Lamar arasında tartışma çıktı. 

Önce birlikte içtiler 
İddiaya göre, maçtan sonra otomobille fuar alanı yanında bulunan boş bir araziye giden iki kardeş ve Lamar, içki içmeye devam etti. Maç nedeniyle tekrar tartışma çıkınca, Batmaz'lar Lamar'ı dövmeye başladı. 
Tabancasını çeken Lamar da Ali Batmaz'a peş peşe ateş etti. Ali Batmaz olay yerinde hayatını kaybederken, Davut Batmaz hastanede tedavi altına alındı. Kavga sırasında aldığı darbeler nedeniyle olay yerinde baygın bulunan Lamar da hastanede tedavi gördü. Ardından ifadesine başvurulan Lamar, sevk edildiği mahkeme tarafından tutuklandı. 


</TEXT>
</DOC>
