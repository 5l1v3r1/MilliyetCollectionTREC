<DOC>
<DOCNO> 374552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonyas08.html </URL>
<DATE> 2005/08/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ameliyatta hastasını yumrukladı 
</HEADLINE>
<TEXT>

     Japonya’da bir doktor, lokal anesteziyle yapılan bir ameliyatta, kendisinden ameliyatı durdurmasını isteyen hastasına yumruk attı. 
     Kyodo ajansının haberine göre, Kyoto kenti yakınlarında bulunan Shiaga Üniversitesi Hastanesi doktorlarından biri, 1 Ağustos’ta bir hastasını lokal anestesiyle ameliyata aldı. Doktor, hastanın aniden huzursuzlanması ve ameliyatı bitirmesi için kendisine bağırması üzerine, hastanın kafasına sert bir yumruk attı, hastaya hareket etmemesini ve "çenesini kapamasını" söyledi. 
     Ameliyatın daha sonra durdurulduğu ve hastanın hastane yönetimiyle temasa geçmesinin ardından doktorun hastadan özür dilediği belirtildi. Yediği darbenin etkisi 5 gün sonra geçen hastanın, ilk ameliyattan 3 hafta sonra başka bir doktor tarafından tekrar ameliyat edildiği kaydedildi. 
     TOKYO AA 

      
     
</TEXT>
</DOC>
