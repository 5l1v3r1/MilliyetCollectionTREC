<DOC>
<DOCNO> 361448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur12.html </URL>
<DATE> 2005/07/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kaçırılan erin babası Bizi arayan bize bilgi veren yok 
</HEADLINE>
<TEXT>

     PKK militanları tarafından Tunceli Pülümür karayolunda kaçırılan Jandarma Er Coşkun Kırandi’nin babası İlhan Kırandi, umutla oğlunun bırakılmasını beklediklerini söyledi. Şimdiye kadar oğlundan bir haber alamadığını belirten Baba Kırandi, "Bizi arayan bize bilgi veren yok" dedi. 
     Trabzon’un Akçaabat İlçesi Yaylacak mahallesinde oturan Kırandi ailesinin hüzünlü bekleyişi sürüyor. Anne Nagihan Kırandi, ilaçlarla sakinleştirilirken, baba Kırandi de evin bahçesinde ziyaretçileri karşılıyor. 
     Baba Kırandi, oğlunun kaçırılmasına ilişkin bilgi verirken, "Umutla oğlumun bırakılmasını bekliyoruz. Şimdiye kadar oğlumdan bir haber alamadım. Bu gün medyadan iyi olduğu haberini öğredim" dedi. 
     "Bizi arayan, bize bilgi veren yok" diyen İlhan Kırandi, oğlu Coşkun Kırandi’yle ilgili haberleri sadece basından takip ettiklerini söyledi. Çocuğunun bulunacağına dair içinden bir sesin "Allah beni oğluma kavuşturacak" dediğini aktaran Baba Kırandi, "Oğlumu kaçıranlar da insan evladı. Onların çocukları yok mu İnşallah kısa sürede onu bırakacaklardır" diye konuştu. 
     İlhan Kırandi oğlunun sağlık durumuna ilişkin PKK tarafından yapılan açıklamaları duyduğunu ve mutlu olduğunu kaydetti. 
     Öte yandan Coşkun Kırandi’nin ablası Çiğdem Kırandi’nin, düğünü için izine ayrıldığı öğrenildi. 
     
</TEXT>
</DOC>
