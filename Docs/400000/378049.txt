<DOC>
<DOCNO> 378049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko15.html </URL>
<DATE> 2005/09/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ford, Hertz'i 5.6 milyar dolara satıyor... 
</HEADLINE>
<TEXT>

     Otomobil ve ticari araç üretimine konsantre olmak isteyen Ford, oto kiralama birimi Hertz'i 5.6 milyar dolar karşılığında yatırım şirketlerinden oluşan bir konsorsiyuma satacağını açıkladı. 
     Hertz'in borçları da dahil edildiğinde Clayton Dubilier Rice, Carlyle Grubu ve Merrill Lynch Global Private Equity şirketlerinden oluşan konsorsiyumun katlanacağı toplam maliyet 15 milyar dolara ulaşıyor. 
     Ford'dan yapılan açıklamada, yıl sonuna doğru tamamlanması beklenen Hertz satışıyla mali yapının güçlendirilirken ana işleri olan otomotiv üretimine yatırım yapılacağı bildirildi. 
     Hertz'i satın alan konsorsiyumun temsilcileri ise, herhangi bir varlık satışı yapmayı planlamadıkları gibi işçi çıkarmanın gündemlerinde olmadığını belirtiler. Konsorsiyumun maliyetleri kısarak şirketin verimliliğini artırmaya odaklanacağı ifade ediliyor. 
     Ford, 1994 yılında satın aldığı Hertz'i satacağını ilk olarak Nisan ayında duyurmuştu. Yılın ikinci çeyreğinde karı yüzde 19 gerileyerek 946 milyon dolara inen Ford'un Hertz'den gelecek parayla son yıllarda bozulan mali yapısını iyileştirmesi bekleniyor. 
     Dünyanın en büyük oto kiralama şirketi Hertz, 1918 yılında kuruldu. 150'den fazla ülkedeki 7 bin şubesiyle faaliyet gösteren Hertz, ağırlıklı olarak Ford modelleriyle hizmet veriyor. 
     
</TEXT>
</DOC>
