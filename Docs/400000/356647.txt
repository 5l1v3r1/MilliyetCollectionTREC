<DOC>
<DOCNO> 356647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy10.html </URL>
<DATE> 2005/06/29/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Hükümet - Türk İş, 4. kez biraraya geldi, anlaşma yok... 
</HEADLINE>
<TEXT>

     Kamuda çalışan işçiler adına sürdürülen toplu iş sözleşmeleri çerçevesinde Devlet Bakanı ve Başbakan Yardımcısı Mehmet Ali Şahin ile Türk-İş Genel Başkanı Salih Kılıç’ın da katılımıyla yapılan dördüncü toplantı sona erdi. 
     Yaklaşık 2 saat süren görüşmede, tarafların ücretler konusunda yeni bir öneri getirmedikleri bildirildi. 
     Türk-İş Genel Başkanı Salih Kılıç, Başbakanlık Merkez Bina’da basına kapalı gerçekleşen toplantıdan çıkışta gazetecilere yaptığı açıklamada, görüşmede herhangi bir anlaşmaya varamadıklarını söyledi. 
     Toplu iş sözleşmeleri çerçevesindeki bütün idari, sosyal ve parasal konuları görüşmek üzere 4 Temmuz Pazartesi günü yeniden bir araya geleceklerini bildiren Kılıç, idari maddeler konusunda iki kamu sendikasının genel sekreterleri ile görüşeceklerini ve bu konuda neler yapabileceklerini ele alacaklarını belirtti. Kılıç, ücret konusunu da daha sonra görüşeceklerini ifade etti. 
     Dünkü görüşmenin ardından, "ücret konusunu çözdükten sonra idari maddelere geçeceklerini" söylediğinin anımsatılması üzerine Kılıç, "İdari maddeler ağırlık kazandı, onun için" diye konuştu. 
     Kılıç, "Hükümetin önerdiği rakamlara yakınsınız diyebilir miyiz 
     İdari maddeleri çözerseniz, o rakamları kabul edeceğinizi söyleyebilir miyiz " sorusuna da "Hayır. Ücretler konusunda herhangi bir seviye yakalanmadı" karşılığını verdi. 
     Salih Kılıç, bugünkü görüşmede, ücret artışına ilişkin tekliflerde gerek kendilerinin, gerekse hükümetin revizyona gitmediğini belirterek, hükümetin dün getirdiği teklifin yeterli olmadığını söylediklerini kaydetti. 
     
     ÇALIŞMA SÜRELERİ, FAZLA MESAİLER ÖNERİLERİ 
     Bu arada, görüşmede ele alınan idari maddeler çerçevesinde hükümetin, çalışma süreleri, fazla mesailer ve pozisyon dışı çalıştırma gibi konularda yeni düzenlemeler önerdiği, Türk-İş’in ise mevcut hükümlerin korunmasını istediği bildirildi. 
     Hükümet, dünkü görüşmede, kamu işçileri için birinci 6 ayda yüzde 5, ikinci 6 ayda yüzde 4, üçüncü ve dördüncü 6’şar aylarda da yüzde 
     3’er zam önermişti. 
     Türk-İş ise daha önce., birinci 6 ay için yüzde 13, ikinci, üçüncü ve dördüncü 6’şar aylar için ise yüzde 5’er zam talep etmişti. 
     Toplu iş sözleşmesi, kamudaki 169 işletmede çalışan yaklaşık 371 bin işçiyi ilgilendiriyor. 
     
</TEXT>
</DOC>
