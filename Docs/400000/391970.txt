<DOC>
<DOCNO> 391970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko15.html </URL>
<DATE> 2005/11/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Maliye kira gelirlerini sıkı takibe aldı... 
</HEADLINE>
<TEXT>

     Kocaeli Vergi Dairesi Başkanı Şükrü Dilaver, yıllık bin 800 YTL'nin üzerinde kira geliri elde eden mülk sahiplerinin denetiminin devam ettiğini belirterek, vergi kaçırdığı tespit edilenlere ağır cezalar verileceğini bildirdi. 
     Şükrü Dilaver, kira geliri elde eden mülk sahiplerine yönelik denetimlerin, İzmit ve diğer ilçelerdeki lüks semtlere devam ettiğini söyledi. 
     İzmit'te denetimlerde ağırlığın, Yahyakaptan ve Yuvam Akarca konutlarıyla, mülklerini öğrencilere kiralayan ev sahiplerine verildiğini ifade eden Dilaver, bugüne kadar 2 bin 510 mülk sahibinin, kira geliri olmasına karşın beyanname vermediğinin belirlendiğini belirtti. 
     Bu kişilerin vergi mükellefi yapıldığını anlatan Dilaver, şunları kaydetti 
     ''Bu rakam, bize beyanname verenlerin sayısıyla kıyaslandığında çok yüksek. Toplam 4 bin 800 mükellefimiz vardı, yapılan araştırmalarda ise 2 bin 510 mükellefin kira geliri elde etmesine rağmen beyanname vermediğini tespit etmişiz. Bu çok önemli bir rakam. Bu nedenle, yıllık bin 800 YTL'nin üzerinde kira geliri elde eden ve beyanname vermedikleri tespit edilen mükellefleri, 5 yıl geriye dönük inceleyeceğiz. 
     Açık açık söylüyoruz, kira geliri elde edip de, beyanname vermeyen mülk sahipleri beyanname versin, biz gelip tespit edersek, evlerini satsalar çıkan vergiyi ödeyemezler.'' Kocaeli'nde yıl sonunda 18 katrilyon lira vergi tahsilatı hedeflediklerini de ifade eden Dilaver, tahsilat oranının yüzde 98'e ulaşacağına inandığını sözlerine ekledi. 
     
</TEXT>
</DOC>
