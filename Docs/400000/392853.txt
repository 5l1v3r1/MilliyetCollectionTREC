<DOC>
<DOCNO> 392853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur02.html </URL>
<DATE> 2005/11/07/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Tatil dönüşü çilesi sürüyor... 
</HEADLINE>
<TEXT>

     Bolu Valisi Ali Serindağ, Bolu Dağı güzergahında görev yapan karayolları ve trafik ekiplerinin çalışmalarını yerinde inceleyerek, çalışmalar hakkında bilgi aldı. 
     Serindağ, Abant gişelerinde AA muhabirine, Bolu güzergahında araç trafiğinin ilerlediğini, sabah saatlerinde yoğunluğun az olduğunu söyledi. 
     Öğleden sonra araç trafiğinin biraz daha arttığını kaydeden Serindağ, ''TIR'ların ve kamyonların geçişleri kontrollü olarak veriliyor. TIR'lar ve kamyonlar, Bolu kent merkezinde belirlenen güzergahlarda bekletiliyor. Araç trafiğinin azalmasıyla ağır araçların da geçişleri sağlanacak'' dedi. 
     Abant gişelerinde büyük bir araç yoğunluğunun yaşandığını ifade eden Serindağ, Abant gişelerinden 17 saatte 15 bin aracın geçtiğini, bu sayının her geçen dakika biraz daha arttığını belirtti. 
     Serindağ, araç trafiğinin yavaş da olsa ilerlediğini, otobanda oluşan araç yoğunluğunu azaltmak ve trafiği rahatlatmak için, araçların Çaydurt gişelerinden D-100 karayoluna yönlendirildiğini bildirdi. 
     Yola çıkacak sürücüleri dikkatli olmaları konusunda uyaran Vali Serindağ, ''Sürücüler araçlarını nasıl kullanmaları gerektiğini bilmekte. Bolu güzergahında zemin ıslak, zaman zaman yağmur yağışı gözlenmekte. Bolu Dağı'nda yer yer sis görülmekte. Sürücülerin bu faktörleri de göz önünde bulundurmaları ve buna göre araçlarını kullanmaları gerekir'' diye konuştu. 
     Öte yandan, otobanda ve Bolu Dağı'nda araç yoğunluğunun fazla olması nedeniyle çok sayıda maddi hasarlı trafik kazası meydana geldi. Kaza yapan tatilcilerin araçları çekicilerle kaldırıldı. 
     Kaza yapan sürücüler ve araçta bulunan yolcular, kaza yapan araçlarından inmeden çekici üzerinde yolculuk yaptı. 
     
</TEXT>
</DOC>
