<DOC>
<DOCNO> 372594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur44.html </URL>
<DATE> 2005/08/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Yetiştirme yurdundan Cerrahpaşa Tıp Fakültesi'ni kazandı 
</HEADLINE>
<TEXT>

     Siirt'te yetiştirme yurdunda kalan ve Öğrenci Seçme Sınavı'nda ÖSS İstanbul Üniversitesi İ.Ü Cerrahpaşa Tıp Fakültesi'ni kazanan Erkan Yıldız, ''Yurtta yetişen arkadaşlarıma örnek olduğum için çok mutluyum'' dedi. 
     Siirt Valiliği'nde düzenlenen törenle Yetiştirme Yurdu'nda kalan ve üniversiteyi kazanan 5 öğrenci 1'er Cumhuriyet Altını ile ödüllendirildi. 
     Vali Hüseyin Avni Mutlu, törende yaptığı konuşmada, üniversiteyi kazanan öğrencilerin hayatında yeni bir dönem başladığını belirterek, ''Disiplinli bir çalışma başarının anahtarıdır. Yurtta yaptığınız çalışmalar size başarı getirdi. Umarım aynı başarıyı üniversite hayatınızda da gösterirsiniz. Üniversite hayatınız boyunca size her türlü desteği vereceğiz'' dedi. 
     Daha sonra Vali Mutlu, İstanbul Üniversitesi Cerrahpaşa Tıp Fakültesi'ni kazanan Erkan Yıldız, Dicle Üniversitesi Siirt Sağlık Meslek Yüksekokulu Sağlık Memurluğu Bölümü'nü kazanan Bedri Ekinci, Dicle Üniversitesi Siirt Meslek Yüksekokulu'nu kazanan Ayhan Aksu ve Veli Özekin'e ödüllerini verildi. 
     Bursa Uludağ Üniversitesi İktisadi ve İdari Bilimler Fakültesi Ekonometri Bölümü'nü kazanan ancak İstanbul'da olduğu için törene katılamayan Yaşar Elma'nın ödülünü ise yurt yöneticileri aldı. 
     Cerrahpaşa Tıp Fakültesi'ni kazanan Erkan Yıldız, AA muhabirine yaptığı açıklamada, babasının ölmesi ve ailesinin de ekonomik sıkıntıda olmasından dolayı 12 yıl önce yetiştirme yurduna geldiğini ve burada yaşamaya başladığını belirtti. Siirt Valiliği tarafından özel bir dersaneye gönderildiğini ifade eden Yıldız, kendisine inananların güvenini boşa çıkarmadığını söyledi. 
     Yıldız, şunları kaydetti 
     ''Cerrahpaşa Tıp Fakültesi gibi ülkemizin önemli bir fakültesini kazandığım ve yurtta yetişen arkadaşlarıma örnek olduğum için çok mutluyum. Azmin elinden hiçbir şeyin kurtulamayacağını gösterdim. Yetiştirme yurtlarında kalan arkadaşlarım beni örnek alsınlar. Bizden hiçbir şeyi esirgemeyen ve yetişmemizde katkısı olan herkese teşekkür ediyorum.'' 
     
</TEXT>
</DOC>
