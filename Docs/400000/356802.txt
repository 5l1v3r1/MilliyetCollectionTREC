<DOC>
<DOCNO> 356802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonyas17.html </URL>
<DATE> 2005/06/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
35 yeni ağaç kurbağası türü bulundu 
</HEADLINE>
<TEXT>

     Sri Lanka'da biyologlar, son 10 yılda yağmur ormanlarında 35 yeni ağaç kurbağası türü buldu. 
     Yaban Hayatı Mirası Vakfı'nda görevli biyologlar, yeni bulunan ağaç kurbağası türleriyle ülkede bilinen bu türün üçte bir oranında arttığını, ancak 19 türünse neslinin tükendiğini söylediler. 
     Biyolog Rohan Pethiyagoda, ağaç kurbağası türlerinin, yaşam alanlarının çay ve kauçuk üretimi için kullanılması nedeniyle tükendiğini belirterek, ''Bu türlerin 11'inin de tükenmenin eşiğinde olduğunu biliyoruz. Koruma önlemleri alınmadığı sürece, gelecek birkaç yıl içinde muhtemelen kaybolacaklar'' dedi. 
     Pethiyagoda, dünyada 34 kurbağa türünün kaybolduğunu ve bu türlerin yarısının Sri Lanka'da olduğunu da belirtti. 
     Sri Lanka hükümetinin, geçen yıl Aralık ayındaki tsunami felaketinden sonra ülkenin bir bölümündeki sahil şeridinde inşaat yapmayı yasaklamasıyla oluşan yeni tampon bölgenin, bazı türlerin yaşamını sürdürmesine olanak sağlayacağı belirtilirken, Pethiyagoda, bu önlemin yalnızca 10 türün korunmasına yardımcı olacağını, bunun da kendileri açısından büyük bir rakam sayı olduğunu söyledi. 
     Pethiyagoda'nın ekibi ayrıca 17 yeni tatlı su yengeci türü, uluslararası araştırmacılar da 50 yeni salyangoz ve 7 yeni kertenkele türü buldular. 
     Dünya çapında bilinen 4 bin 500 kadar kurbağa türü bulunurken, Sri Lanka, 86'sı halen neslini devam ettiren 105 türe evsahipliği yapıyor. 
     
</TEXT>
</DOC>
