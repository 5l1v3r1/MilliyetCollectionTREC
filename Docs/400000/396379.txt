<DOC>
<DOCNO> 396379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur24.html </URL>
<DATE> 2005/11/19/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Erdoğan Eğitim yolunda verilen hiçbir kuruş kaybolmayacak 
</HEADLINE>
<TEXT>

     Başbakan Recep Tayyip Erdoğan eğitim yolunda verilen hizmetlerin çok önemli olduğunu belirterek, ''Bu yolda verilen hiçbir kuruş kaybolmayacak'' dedi. 
     Erdoğan, Server Gazi Devlet Hastanesi'nin açılış töreninin ardından Bereketli Beldesi Belediyesi'ni ziyaret ederek, yetkililerden bilgi aldı. 
     Daha sonra Mustafa Kaynak Anadolu Lisesi'nin açılışını yapan Erdoğan, şunları söyledi 
     ''Mustafa Kaynak, bununla birlikte dördüncü okulunu yaptırmış oldu. Kendisine teşekkür ediyorum, Allah razı olsun. Mustafa Kaynak, bundan sonra da okul yaptırmaya devam edeceğim diyor. Sağ olsun. Bilgisayar da aldı. Böylece bilişim teknolojisi sınıfı da öğrencilerin hizmetinde. Özellikle kendim, şahsım, ülkem ve milletim adına teşekkür ediyorum. Allah kendilerine bol, bereketli kazançlar versin.'' Eğitim yolunda verilen hizmetlerin çok önemli olduğunu ifade eden Erdoğan, ''Bu yolda verilen hiçbir kuruş kaybolmayacak. Bu eserler yaşadığı sürece Kaynak Ailesi anılacak'' diye konuştu. 
     Mustafa Kaynak Anadolu Lisesi öğrencilerine çok güvendiğini ifade eden Başbakan Erdoğan, şöyle devam etti. 
     ''İnşallah bütün imkanları en ideal şekilde değerlendirir, ülkemizin yarınlarına damgalarını vururlar. Gayet iyi yetişip ülkemizin önemli makamlarında, mevkilerinde yerlerini alacaklardır. Özgeçmişe bakıldığı zaman hani bazıları övünürler ya, ben şu kolejden yetiştim diye, siz de ben Mustafa Kaynak Anadolu Lisesi'nden yetiştim, şurada da master, doktora yaptım, şimdi de buradayım diyeceksiniz.'' Başbakan Erdoğan konuşmasının ardından eşi Emine Erdoğan, Milli Eğitim Bakanı Hüseyin Çelik ve okulu yaptıran hayırseverle birlikte kurdelayı kesti. 
     Daha sonra eşi Emine Erdoğan ve Milli Eğitim Bakanı Çelik ile sınıfları gezen Erdoğan, yetkililerden bilgi aldı, okulu yaptıran ailenin üyeleriyle fotoğraf çektirdi. 
     
</TEXT>
</DOC>
