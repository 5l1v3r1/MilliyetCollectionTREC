<DOC>
<DOCNO> 356194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun46.html </URL>
<DATE> 2005/06/28/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
İtalya'da Çanakkale ile Pomezia arasında kardeşlik anlaşması imzalandı 
</HEADLINE>
<TEXT>

     Çanakkale ile İtalya’nın başkenti Roma yakınlarındaki 50 bin nüfuslu Pomezia kenti arasında kardeş kentlik anlaşması imzalandı. 
     Kardeş kentlik anlaşması, iki belediye arasında yaklaşık dokuz yıldır süren temaslar sonucunda, Çanakkale Belediye Başkanı Ülgür Gökhan ile Pomezia Belediye Başkanı Stefano Zappala tarafından Pomezia Belediye Binası’nda imzalandı. 
     İmzalanan belgede taraflar amaç ve dileklerini şu şekilde özetledi 
     "Bizim amacımız, iki kentin sakinleri arasında gerçek ve büyük bir kardeşlik ilişkisi oluşturmaktır. Dileğimiz bu kardeşlik anlaşmasının kentlilerimizi birbirine yakınlaştırması, artan bir kardeşlik ve işbirliği ortamını sağlamasıdır." İki kentin belediye yetkililerinden yaklaşık 40 kişinin katıldığı tören, sırasıyla Türkiye, İtalya ve Avrupa Birliği’nin ulusal marşlarının dinlenmesiyle başladı. Ardından da iki belediye başkanı birer kısa konuşma yaptılar. 
     İtalya’daki sağ yelpazede yer alan Ulusal İttifak Partisi’ne mensup ev sahibi Zappala, halklar arasındaki kardeşliğin önemine değindiği konuşmasında, Çanakkale ve Pomezia arasındaki ilişkinin tarihi gerekçesini şu sözlerle anlattı 
     "Efsaneye göre Truva’yı terk etmek zorunda kalan Enea, İtalya’ya ulaştıktan sonra bugünkü Pomezia’nın bulunduğu coğrafyaya yerleşmiştir. Malumunuz daha sonra Roma’nın kurucuları olan Romus ve Romulus’un kökenleri de Enea’ya dayanmaktadır." Aynı zamanda Avrupa Parlamentosu Milletvekili olan Zappala, konuşmasında Türkiye-AB ilişkilerine de değindi. 
     Batı basınındaki haberlerde Fransa ve Hollanda’daki referandumlarda hayır sonucu çıkmasının, Türkiye’nin üyelik perspektifiyle iliştirilmesinin hata olduğunu söyleyen Zappala, "Ben AB Parlamentosu’nda Türkiye’nin tam üyeliğini öteden beri destekledim, desteklemeyi de sürdüreceğim" dedi. 
     Çanakkale’nin CHP’li Belediye Başkanı Gökhan da konuşmasında, dostluk ve barışın önemine değindi. 
     Çanakkale’nin tarihsel süreçte büyük savaşlara sahne olmuş bir kent olduğunu anımsatan Gökhan, "Çanakkaleliler olarak barışın değerini ve önemini gayet iyi biliyoruz. Barışın güvencesi, uygarlık ve kültürlerin tarihidir. Truva’nın bugünkü sakinleri olarak, Pomezia’daki Truvalı kuzenlerimizle tanışmaktan ve onlarla bir kardeşlik anlaşması imzalamaktan mutluluk duyuyoruz" dedi. 
     Konuşmalardan sonra kardeşlik anlaşması hem İtalyanca hem de Türkçe olarak iki belediye başkanı tarafından ayrı ayrı imzalandı. 
     Zappala ve Gökhan, imzaların tamamlanmasından sonra alkışlar eşliğinde el sıkışarak basına poz verdiler. 
     Daha sonra ise Pomezia Belediyesi tarafından Çanakkaleli konukların onuruna Pomezia’daki Selene Oteli’nde bir akşam yemeği verildi. 
     
</TEXT>
</DOC>
