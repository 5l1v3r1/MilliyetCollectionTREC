<DOC>
<DOCNO> 375774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy08.html </URL>
<DATE> 2005/09/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Erbakan'dan Erdoğan'a at yarışı spikeri benzetmesi... 
</HEADLINE>
<TEXT>

     Başbakan Recep Tayyip Erdoğan ve hükümeti, eski lideri Necmettin Erbakan tarafından, "At yarışı spikeri"ne benzetildi. Erbakan, "Bu AKP kendisinin hükümet olduğunu zannediyor, ama at yarışı spikerlerinden farksızdır" dedi. 
     Erbakan, yaz tatilini geçirmekte olduğu Altınoluk’ta vatandaşlarla sohbet ederken AKP’ye yönelik yeni benzetmelerde bulundu. Erbakan, Erdoğan ve AKP hakkında ilk kez "At yarışı spikeri" benzetmesi yaparak şöyle dedi "Bu AKP, bir at yarışı spikerinden farksızdır. Bunlar hükümet değil at yarışı spekidir fakat ne yazık ki kendilerinin hükümet olduğunu sadece zannediyorlar. Atın üzerinde kendileri yok. Ata kendileri yön veremiyorlar. Peki, ne yapıyorlar Yaptıkları şey, ’kırmızı at öne geçti, sarı at atağa kalktı, beyaz at kırmızı ata yaklaştı’ diye bağıran at yarışı spikerinin yaptığıdır." 
     
     ATIN ÜZERİNDE AB IMF ABD VAR 

     Erbakan, AKP’ye yönelik at spikeri benzetmesini, "Atın üzerinde AB var, IMF var, ABD var, Siyonizm var. Bu emperyalistler ata kumanda ediyor, istedikleri yöne götürüyorlar. AKP hükümeti de ’enflasyon düştü, dolar şöyle oldu, eura dolara yaklaştı’ diye sadece laf üretiyorlar. Bunları yapan veya bunlara yön veren sen değilsin ki. İşte bundan dolayı sen hükümet değil at yarışı spikerisin" diye sürdürdü. 
     
     GERİ DÖNÜN ÇAĞRISI 

     Erbakan, AKP’lileri ilk kez Milli Görüş’e geri dönmeye açıkça çağırarak şunları söyledi 
     "Tecrübelerden ve denemelerden herhalde ders alınmıştır. Bundan dolayı artık değişim vakti değil yuvaya dönüşüm vaktidir. Ne AB’den ne IMF’den ne de ABD’den hayır gelmez. Peki ne olacak Derhal Milli Görüşe döneceğiz. Bilindiği gibi bu AKP’li arkadaşlarımız, ’Biz değiştik’ diyerek ortaya çıktılar. Geçen 3 yıl içerisinde bu değişimin ne olduğu görüldü. Araba geldi duvara çarptı. Bundan dolayıdır ki şimdi artık değişim vakti değil Milli Görüşe dönüşüm vaktidir." 
     
</TEXT>
</DOC>
