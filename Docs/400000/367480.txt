<DOC>
<DOCNO> 367480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/ekonomi/eko06.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Memur maaşlarında seyyanen artış olacak 
</HEADLINE>
<TEXT>


ANKARA Milliyet 

Başbakan Yardımcısı Mehmet Ali Şahin, memur maaşlarındaki adaletsizlikleri giderebileceklerini düşündüklerini belirtirken, "Bunun yüzdesi yok ama belki bir seyyanen artış olacaktır. 1 milyondan fazla memurumuzu ilgilendireceğini düşünüyorum. 2006 bu bakımdan memurlarımıza getirilecek maddi avantajlar açısından önemli bir yıl olacaktır" dedi. 
Şahin, NTV'ye yaptığı açıklamada memurların içinde bir bölümünün diğer memurlara göre kendi yasalarında yaptırdıkları düzenlemelerle biraz daha fazla maaş aldığını söyledi. Asıl şikayet ve eleştirinin de buradan geldiğini ifade eden Şahin, bunun birbirine nasıl yaklaştırılabileceği konusunda çok sıkı bir çalışma yaptıklarını vurguladı. 

Yasa gecikebilir 
Daha önce Personel Kanunu içinde düşünülen düzenlemenin neden ayrı bir kanun olarak gündeme getirildiğine ilişkin olarak da Şahin, Personel Kanunu'nun 160 maddelik büyük bir paket olduğunu, bu paketin bir geçici maddesi bulunduğunu ve bu maddeyle adaleti sağlamaya çalıştıklarını söyledi. Şahin, "Kanunun yasalaşması çok gecikebilir. Geçici maddeyi müstakil olarak Parlamento'ya sevk edelim. 2006'nın başından itibaren diğerlerine göre biraz daha düşük alan memurlara, bir ilave yapalım, nispeten adaleti sağlayalım diye düşünüyoruz" şeklinde konuştu. 


</TEXT>
</DOC>
