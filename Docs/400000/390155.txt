<DOC>
<DOCNO> 390155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko42.html </URL>
<DATE> 2005/10/27/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Yapı Kredi Bankası, bilanço için ek süre istedi... 
</HEADLINE>
<TEXT>

     Yapı ve Kredi Bankası A.Ş., finansal tablolarını yasal süre içinde tamamlanamayacağının anlaşılması üzerine, Bankacılık Düzenleme ve Denetleme Kurulu'ndan BDDK ek süre talep etti. 
     Yapı ve Kredi Bankası'dan Borsa'ya gönderilen açıklamada, Yapı ve Kredi Bankası'nın sermayesinin yüzde 57.4'ünü temsil eden hisselerin 28 Eylül 2005 tarihinde Koçbank A.Ş.'ye geçtiği anımsatıldı. 
     Yeni yönetim olarak öncelikli olarak bankanın mali tablosunda gerekli düzeltmeleri yaparak 30 Eylül 2005 tarihli finansal tabloları oluşturmaya gayret edildiği belirtilen açıklamada, şunlar kaydedildi 
     ''Bu açıdan, tam ve doğru olarak mali tabloların hazırlanmasının teminine yönelik olarak, bağımsız denetim raporunda yer alan konular da dikkate alınarak finansal tabloları etkileyebilecek bütün hususlar dikkatle incelenmektedir. Ancak, gerek bankanın içine yeni nüfuz etmemiz, gerekse banka bilançosunun karmaşıklığı ve büyüklüğü dikkate alındığında, bu işlemleri öngörülen yasal sürede tamamlayamayacağımız görülmektedir. Bu açıdan BDDK'dan ilave süre talebinde bulunulmuştur.'' 
     
</TEXT>
</DOC>
