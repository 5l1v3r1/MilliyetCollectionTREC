<DOC>
<DOCNO> 386230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/guncel/gun06.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura görevlilere 
</HEADLINE>
<TEXT>


İstanbul Müftüsü Prof. Çağrıcı, Sakal-ı Şerif olayı için Eyüp Müftüsü, caminin 2 imamı ve 3 müezzini için inceleme başlatıldığını açıkladı 

ŞÜKRAN PAKKAN İstanbul 

Sakal-ı Şerif'in Kültür ve Turizm Bakanı Atilla Koç'un görmesi için Atatürk Havalimanı'na götürülmesi olayı, görevlilerin başına patladı. İstanbul Müftülüğü, Eyüp Müftüsü İsa Gürler, caminin 2 imamı ve 3 müezzini hakkında inceleme başlattı. Yasak olmasına rağmen Sakal-ı Şerif'in cami dışına çıkmasına izin vermekle suçlanan görevliler hakkında, inceleme sonucuna göre idari soruşturma başlatılabilecek. 

'Bakan bilmez' 
İstanbul Müftüsü Prof. Dr. Mustafa Çağrıcı, Sakal-ı Şeriflerin yönetmelik uyarınca olağanüstü haller dışında cami dışına çıkarılamayacağını vurgulayarak, "Talep edenler bu mevzuatı bilmeyebilirler. Normaldir de. Bizim yöneticilerimizin Sakal-ı Şerif'in dışarı çıkarılamayacağını bilmesi gerekirdi" dedi. 
Eyüp Müftülüğü'nün konuyu İl Müftülüğü'ne yansıtmadığını belirten Çağrıcı, şöyle devam etti 
"Olaydan basın yoluyla haberdar oldum, Sakal-ı Şerif camideki yerine konuldu. Bizim görevlilerimiz usulsüz iş yapmış. Usülsüz iş yapanlar hakkında idari soruşturma açıyoruz. Sonuçta, Sakal-ı Şeriflerle birlikte tüm teberrükat değerli eşyalar ilçe müftüsü ve caminin görevlileri üzerine zimmetlidir. Bu sabah dün gerekli resmi yazıyı yazdım. Eyüp İlçe Müftüsü, caminin 2 imamı ve 3 müezzini hakkında inceleme yapılacak." 

'Prosedür hatası' 
İlçe Müftüsü'nün prosedür hatası yaptığını da belirten Çağrıcı, "Yönetmeliği açıp, ne yapıp, ne yapmayacağına bakacaktı. Bilmiyorsa, hatta bilse de, kesinlikle İl Müftülüğü'ne sorması gerekirdi. Camilerin, içeriden ya da dışarıdan fotoğrafının çekilmesi dahi, müftülüğün iznine bağlı" diye konuştu. 

Bakan Atilla Koç 
Gazeteciler topuğuma sıkıyor 

ÖNDER YILMAZ Ankara 
Kültür ve Turizm Bakanı Atilla Koç, Sakal-ı Şerif tartışması için "Bize sorsalardı 'mukaddes bir emanet yerinde ziyaret edilse her bakımdan daha uygun olur' derdik" açıklamasını yapan Devlet Bakanı Mehmet Aydın'a sitem etti. 
Koç'un, dün sabah, Milliyet'in 'Sakal-ı Şerif Kabineyi Böldü' manşeti üzerine Aydın'ı arayarak, "Benim böyle bir şey yapmayacağımı biliyorsunuz. Hiç peygamber efendimize ait bir mükaddesi ayağıma getirtir miyim " dedi. 
Koç'un sitemi üzerine Aydın da şu yanıtı verdi "Gazeteciler sorunca 'mükaddes emanetler yerinde ziyaret edilir' diye genel ifade kullandım. Sizi hedef alan bir açıklama yapmadım. Gazeteciler bu ifadeyi alıp o şekilde yansıtmışlar." 

'Yıkılmadım' 
Başbakan Yardımcısı Abdüllatif Şener de, dün gazetecilerle sohbet eden Koç'un yanına gelerek, "Aman dikkatli olun Sayın Bakanım gazeteciler hiç affetmez, korkmak lazım" uyarısında bulundu. Koç da, "6 aydır topuğumdan sıkıyorlar. Ama ben yıkılmadım, ayaktayım. Bu tür hatalar bir kez yapılır ve bir daha tekrarlanmaz" dedi. Şener ise, "Dizden yukarıya sıkmıyorlarsa bir şey olmaz, merak etmeyin. Ama ben de gazeteci olsam ve haber niteliğinde bir durum varsa hiç affetmem" karşılığını verdi. 
Gazetecilerin "Sayın Şener siz de sıkıntıdasınız, Galaport ihalesi ne durumda " diye sorması üzerine Şener, "Ben tüyeyim, yoksa gazeteciler beni de köşeye sıkıştıracak" diyerek TBMM'den ayrıldı. 


</TEXT>
</DOC>
