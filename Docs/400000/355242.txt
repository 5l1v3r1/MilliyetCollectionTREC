<DOC>
<DOCNO> 355242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas02.html </URL>
<DATE> 2005/06/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Chicago polisinin fuhuşla mücadele yöntemi İnternette teşhir 
</HEADLINE>
<TEXT>

     ABD’nin Chicago kentinde fuhuşla mücadelede yepyeni bir silah kullanılmaya başladı İnternette alenen ve resmen teşhir. 
     Yerel yetkililer, bundan böyle fuhuştan gözaltına alınan müşterilerin, fotoğrafları, isimleri ve adresleriyle belediyenin resmi internet sitesinde teşhir edileceğini açıkladılar. 
     Bu programın başladığının açıklanmasından sonraki iki gün içinde belediyenin internet sitesini 90 bin kişi ziyaret etti. Bu da, yetkililerin "yüreğine su serpti." Polis yetkilisi Robert Cargie, "En iyi mücadele yöntemi zayıf noktayı bulmak, yani bu meseleyi yakınlarına bildirmektir" dedi ve bunun sadece caydırmaya yönelik bir uygulama olduğunu söyledi. 
     Programın başlamasından sonra iki gün içinde internette teşhir edilmeye başlayan fahişe müşterilerinin sayısı 30’u buldu. Teşhir bir ay sürecek. Fuhuştan gözaltına alınıp teşhir edilenler, ayrıca internette fotoğrafının yayımlanması "ayrıcalığının" karşılığı olarak, ciddi miktarda paralar ödemek zorunda kalacak. 
     Chicago’da geçen yıl, 3 binden fazla fahişe ve 950 müşteri gözaltına alınmıştı. 
     
</TEXT>
</DOC>
