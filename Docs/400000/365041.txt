<DOC>
<DOCNO> 365041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko17.html </URL>
<DATE> 2005/07/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Vestel ve Arçelik, Çin klimalarını şikayet etti... 
</HEADLINE>
<TEXT>

     Dış Ticaret Müsteşarlığı DTM , Türkiye'deki split klima üretiminin yüzde 95'ini yapan Vestel ve Arçelik'in başvurusu üzerine Çin menşeli duvar tipi split klimalar için damping soruşturması başlattı. Yerli üreticilerin korunması amacıyla Çin menşeli resim tüplü renkli tv alıcıları ithalatında yüzde 50 dampinge karşı vergi uygulanması, dokunmuş kadife, pelüş ve tırtıl mensucat ithalatında da 6 ay süreyle CİF değerinin yüzde 50'si tutarında geçici teminat alınması kararlaştırıldı. 
     DTM'nin ithalatta haksız rekabetin önlenmesine ilişkin 3 tebliği, Resmi Gazete'nin bugünkü sayısında yayımlanarak yürürlüğe girdi. 
     Tebliğe göre, yerli üretici Vestel Beyaz Eşya Sanayi ve Ticaret A.Ş Vestel tarafından, Çin Halk Cumhuriyeti Çin menşeli ''duvar tipi split klimalar''ın Türkiye'ye dampingli fiyatlarla ithal edildiği ve bu durumun yerli üretime zarar verdiği iddiasıyla, bu ülke menşeli söz konusu madde ithalatına karşı önlem alınması istemiyle yapılan başvuru, yerli üretici Arçelik-LG Klima San. ve Tic. A.Ş. Arçelik tarafından da desteklendi. 
     Gümrük tarife istatistik pozisyonu GTİP ''8415.10.90.00.00'' olan şikayet konusu duvar tipi split klimaya ''multi'' olarak adlandırılan ürün tipi de dahil bulunuyor. 
     Başvuru aşamasında sunulan ve temin olunan delillerden, şikayetçi firma Vestel ile şikayeti destekleyen Arçelik firmasının şikayet konusu ürünün Türkiye toplam benzer mal üretiminin yüzde 95'ini gerçekleştirdiği, mevzuat uyarınca şikayetçilerin yerli üretim dalını temsil yeteneğine haiz oldukları belirlendi. Ön incelemede, aynı tip ürünler için belirlenen ihraç fiyatı ile normal değer karşılaştırılınca, Çin'in damping marjının önemli oranda olduğu hesaplandı. 
     Çin'den 2002-2004 yılları arasında split klima ithalatı büyük artış kaydederek, genel ithalat içindeki payı önemli oranda yükselirken, bu ithalat nedeniyle yerli üretim dalının fiyatlarını önemli ölçüde bastırdığı, yerli üretim dalının piyasa payında bu dönemde düşme yaşandığı tespit edildi. 
     Dampingli olduğu iddia edilen fiyatlarla yapılan söz konusu madde ithalatının yerli üretim dalı ekonomik göstergelerinde olumsuzluklara yol açması nedeniyle, İthalatta Haksız Rekabeti Değerlendirme Kurulu, 11 Temmuz'da, Çin menşeli ürün için damping soruşturması açılmasına karar verdi. 
     DTM İthalat Genel Müdürlüğü tarafından yürütülecek soruşturma kapsamında, bilinen duvar tipi split klima üreticisi, ithalatçısı ve ihracatçılarına soru formu gönderilecek. Bu soru formları ellerine geçmeyen ilgililerin, 15 gün içinde DTM'ye başvurarak soru formu istemesi ve soru formlarını 37 gün içinde yanıtlaması gerekiyor. 
     
     TV ALICISI İTHALATINDA YÜZDE 50 DAMPİNG VERGİSİ 
     Vestel, Beko Elektronik Sanayi ve Ticaret A.Ş Beko ile Profilo Telra Elektronik Sanayi ve Ticaret A.Ş Profilo adına Elektronik Cihazlar İmalatçıları Derneği ECID tarafından yapılan ve İmper Elektronik A.Ş. firması tarafından desteklenen başvuru üzerine, geçen yıl Ağustos ayında açılan damping soruşturması kapsamında da, Çin menşeli ''resim tüplü renkli televizyon alıcıları'' ithalatında yüzde 50 damping vergisi uygulanmasına karar verildi. 
     DTM'nin Resmi Gazete'nin bugünkü sayısında yayımlanan soruşturmanın sonuçlarına ilişkin tebliğine göre, soruşturma kapsamında, Çin'de yerleşik üretici-ihracatçı firmalar TCL King Electrical Appliances HuiZhou Co. Ltd. firması TCL ve Skyworth Multimedia International Shenzhen Co. Ltd. Skyworth temel bazı eksikliklerle beraber soruşturma formuna yanıt verdi. 
     Gümrük tarife istatistik pozisyonları ''8528.12.20.00.00, 8528.12.52.00.00, 8528.12.54.00.00, 8528.12.56.00.00, 8528.12.58.00.00, 8528.12.62.00.00, 8528.12.66.00.00'' olan ses, görüntü kaydetmeye veya tekrar vermeye mahsus cihazla VCR, VCD, DVD vb. birleşik olsun veya olmasın ''resim tüplü renkli televizyon alıcıları'' soruşturması kapsamında 2003 yılı soruşturma dönemi olarak kabul edildi. 
     Zarar inceleme döneminde soruşturma konusu ürünün Çin'den ithalatının, 2000 yılına göre mutlak ve nisbi olarak büyük oranda arttığı, Çin'den yapılan ithalatta fiyatların, ortalama ithal fiyatlarının ve yerli üretim dalının fiyatlarının altında kaldığı belirlendi. 
     Soruşturma sonucunda, söz konusu ürünlerin Çin'den ithalatında yüzde 50 oranında dampinge karşı vergi uygulanmasına karar verildi. 
     
     DOKUNMUŞ KADİFE VE PELÜŞ İTHALATINA GEÇİCİ KORUMA 
     Yerli üreticilerin korunması amacıyla açılan damping soruşturması kapsamında, Çin'den ''dokunmuş kadife, pelüş ve tırtıl mensucat'' ithalatında da 6 ay süreyle cif değerinin yüzde 50'si tutarında geçici teminat alınmasına karar verildi. 
     DTM'nin Resmi Gazete'nin bugünkü sayısında yayımlanan tebliğine göre, BOSSA Ticaret ve Sanayi İşletmeleri T.A.Ş, Güney-Polgat Tekstil Sanayi ve Ticaret A.Ş, Mensa Mensucat Sanayi ve Ticaret İsletmeleri A.Ş, Lüks Kadife Ticaret ve Sanayi A.Ş ve Narin Tekstil Endüstrisi A.Ş. tarafından yapılan ve İSKO Dokuma İşletmeleri Sanayi ve Ticaret A.Ş, Birlik Mensucat A.Ş, Aydın Tekstil İplik-Dokuma ve Konfeksiyon İşletmeleri A.Ş, Marmara Mensucat Sanayi ve Ticaret A.Ş, Epengle Tekstil Endüstri ve Ticaret A.Ş ile Kadifeteks Mensucat Sanayi A.Ş. tarafından desteklenen başvuru üzerine, Çin menşeli ''dokunmuş kadife, pelüş ve tırtıl mensucat'' ithalatında geçen yıl Aralık ayında açılan damping soruşturmasında geçici karar aşamasına gelindi. 
     Soruşturma konusu 58.01 gümrük tarife pozisyonunda sınıflandırılan ''dokunmuş kadife, pelüş ve tırtıl mensucat 58.02 ve 58.06 pozisyonlarındaki mensucat hariç'' ürünün, Çin menşeli ithalatın gümrük vergisi ve ithal masrafları dahil Türkiye piyasasına giriş fiyatları yerli üretim dalının satış fiyatları ile mukayese edildiğinde, dampingli ithalatın fiyatlarının yerli üretim dalının fiyatlarının önemli ölçüde altında kaldığı tespit edildi. Buna göre, soruşturma konusu maddede soruşturma dönemine ilişkin olarak hesaplanan fiyat kırılması, Çin için yüzde 81 olarak belirlendi. 
     Ön inceleme sonucunda, yerli üretim dalının ekonomik göstergelerindeki olumsuzluklar dikkate alınarak, İthalatta Haksız Rekabeti Değerlendirme Kurulu, Çin menşeli söz konusu ürünün ithalatında CİF değerinin yüzde 50'si oranında geçici teminat uygulanmasına karar verdi. 
     Zararın önlenmesi için damping marjından daha düşük oranda bir kesin önlemin yeterli olup olmadığının incelenecek olması nedeniyle, soruşturma ile ilgili kesin kararın Resmi Gazete'de yayımlanmasına kadar, geçici önlem, azami 6 ay süreyle yürürlükte kalacak. 
     
</TEXT>
</DOC>
