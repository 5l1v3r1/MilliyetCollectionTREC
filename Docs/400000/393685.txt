<DOC>
<DOCNO> 393685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun11.html </URL>
<DATE> 2005/11/10/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Belçika'da isyan çağrısı, ülke diken üstünde 
</HEADLINE>
<TEXT>

     Belçika'nın çeşitli bölgelerinde dün gece toplam 15 aracın kundaklandığı bildirilirken bazı kişilerin "isyan hareketi" hazırlığı içinde olduğu duyuruldu. 
     Fransa'daki olayların geçen hafta sonundan itibaren Belçika'ya sıçramasından sonra Brüksel hükümetinin oluşturduğu "Kriz Masası" tarafından yapılan açıklamada, Anvers, Brüksel, Lokeren, Malines ile Ledeberg bölgelerinde olaylar çıktığı ve bazı kişilerin gözaltına alındığı bildirildi. 
     Gand, Bruges ve Liege gibi kentlerde de dün gece kundaklama olayları olduğu haberleri basına, polis ve itfaiye yetkilileri tarafından yansıtılıyor. Ancak Kriz Masası'nın açıklamasında, bu kentlerden söz edilmedi. 
     Kriz Masası, bazı çöp konteynırlarının ateşe verildiğini, metrolarda molotofkokteylli eylem girişimleri olduğunu belirtirken ayrıntılı bilgi vermedi. 
     Basına yansıyan haberler, Kriz Massı'nın bazı olay ve verileri "görmezden geldiğini" veya "reklam yapmamak için sakladığını" gösteriyor. 
     Öte yandan, Belçika güvenlik birimlerinin "çok ciddiye aldıkları" bir tehdit tartışılıyor. Basına da yansıyan bilgilere göre, bazı kişiler, internet aracılığıyla gelecek cumartesi günü için bir "isyan çağrısı" yapıyor. Dağıtılan isyan çağrısı mesajlarında, tüm ülkede taşıt ve binaların kundaklanması, Fransa'daki eylemcilerle dayanışma içinde kalınması isteniyor. 
     Savcılık, "çok ciddi olan bu tehdit konusunda acil soruşturma açtığını" duyurdu ve "şiddetin aniden doruğa fırlaması endişesi karşısında" polisin "en üst düzeyde alarma" geçirildiğini bildirdi. 
     Polis yetkilileri, bu tehdide ilişkin yorum yapmayacaklarını belirtirlerken, "hazırlıklardan haberdarız" demekle yetindiler. 
     
     OLAYLAR ARTARAK DEVAM ETTİ 

     Belçika’nın değişik bölgelerinde gece çok sayıda taşıtın yakıldığı, çeşitli kundaklama ve saldırı olaylarının artarak devam ettiği bildirildi. 
     Fransa’da yaşanan olayların geçen haftasonundan itibaren Belçika’ya sıçramasından sonra oluşturulan "Kriz Masası" tarafından yapılan açıklamalar, ülkenin değişik kent ve bölgelerinde kundaklama olayları yaşandığını ve endişenin arttığını gösteriyor. 
     Brüksel İtfaiye Müdürlüğü Sözcüsü Francis Boileau, başkentin farklı bölgelerinde, saat 19.00 ile 23.00 arasında birisi kamyon olmak üzere 6 taşıtın kundaklandığını, bir metro istasyonunda molotof kokteylli saldırı düzenlendiğini, çok sayıda çöp konteynırının da ateşe verildiğini açıkladı. Anvers, Bruges, Gent ve Liege gibi büyük kentlerde de araba yakma ve kundaklama olaylarının artarak devam ettiği bildirildi. Bruges polisi, gece yaşanan üçüncü kundaklama olayının ardından devriye sayısını artırdığını, yangınların kontrol altına alındığını açıkladı. Anvers güvenlik birimleri, taşıt ve çöp konteynırlarını kundaklayan bazı gençlerin tutuklandığını duyurdular. 
     
</TEXT>
</DOC>
