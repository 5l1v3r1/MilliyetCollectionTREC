<DOC>
<DOCNO> 387962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko41.html </URL>
<DATE> 2005/10/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TMSD Kişi başına makarna tüketimini 8 kg'a çıkamayı hedefliyoruz 
</HEADLINE>
<TEXT>

     Türkiye Makarna Sanayicileri Derneği TMSD Yönetim Kurulu Başkanı Serdar Sarıgül, kişi başına yıllık 5.4 kilogram olan makarna tüketimini 8 kilograma çıkarmayı hedeflediklerini bildirdi. 
     Sarıgül, 24-31 Ekim 2005 tarihleri arasında kutlanacak ''2. Makarna Haftası'' nedeniyle düzenlenen toplantıda yaptığı konuşmada, Türkiye'de yıl sonu itibariyle makarna üretiminin 545 bin tona, tüketiminin de 395 bin tona ulaşmasını öngördüklerini kaydetti. 
     Makarna tüketiminin gittikçe arttığına işaret eden Sarıgül, ''Şu anda kişi başına yıllık 5.4 kilogram olan makarna tüketimini 8 kilograma çıkarmayı hedefliyoruz. Ayrıca, Türkiye'nin makarna ihracatı, tahminlerimizin de ötesinde yıl sonunda 150 bin tonu geçebilir'' dedi. 
     Beslenme ve Diyet Uzmanı Dilara Koçak ise, makarnanın yeterli ve dengeli beslenmenin bir parçası olduğunu, fazla yenen her besinin şişmanlatacağını, uygun sos ile yenen makarnanın enerji ve besin ögelerini tam karşılamada rahatlıkla kullanılabilecek pratik ve sağlıklı bir gıda olduğunu vurguladı. 
     
     MAKARNA TÜKETİM ARAŞTIRMASI 
     Dernek Başkanı Serdar Sarıgül, 23 ilde 18-55 yaş aralığında yaklaşık 3 bin kişiyle yapılan ''makarna tüketim alışkanlıkları araştırması'' sonuçlarını da aktardı. 
     Sarıgül'ün verdiği bilgiye göre, makarna yüzde 80 ile kadınlar tarafından satın alınırken, erkeklerin pişirme oranı yüzde 15 seviyesinde bulunuyor. 
     Tüketicilerin yüzde 93.2'si makarnanın ana bileşenini un olarak bilmesine rağmen, makarna durum buğdayı irmiği ve sudan yapılıyor. 
     Araştırmaya katılanların yüzde .4'ü makarnayı en fazla kilo aldırdığı düşünülen ürün olarak değerlendirirken, yüzde 78'i besin değeri yüksek bir ürün olarak görüyor. 
     Araştırmaya göre Türkiye'de ayda ortalama makarna pişirme sıklığı 7 iken, en sık tüketilen makarna türünde spagetti ilk sırada yer alıyor. 
     
</TEXT>
</DOC>
