<DOC>
<DOCNO> 391942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun18.html </URL>
<DATE> 2005/11/03/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bayrak hırsızı Rum vekil Vurulsam kahraman olurdum 
</HEADLINE>
<TEXT>

     Kuzey Kıbrıs Türk Cumhuriyeti’nde boş bir kulübedeki Türk bayrağını çalan Rum milletvekili, "Eğer vurulsaydım, kahraman olurdum" dedi. Matsakis, değişmeyi reddettiğini de söyledi. 
     Kıbrıs’taki yeşil hattı ihlal ederek Kuzey Kıbrıs Türk Cumhuriyeti’nde boş bir kulübede asılı bulunan Türk bayrağını çalıp kaçan DİKO milletvekili Marios Matsakis, asıl niyetini belli etti. Rum basınına göre, Kıbrıs Rum Kesimi’nde kendi partisi dahil pek çok siyasinin şu an kendini eleştirdiğini söyleyen Matsakis, "Eğer vurulsaydım beni bir kahraman olarak selamlayacaklardı" dedi. 
     Matsakis, "Eğer Türkler beni vursaydı bugün her şey tamamen farklı olacaktı. Bugün beni eleştiren bütün siyasiler beni onurlandıracak, çelenklere ve bayraklara boğacak ve cenaze törenime koşacaktı" diye konuştu. 
     
     KENDİ PARTİSİNE DE MEYDAN OKUDU "DEĞİŞMEYECEĞİM" 
     Kendi partisi DİKO tarafından da eleştirilen Matsakis, "değişmeyi reddettiğini" söyledi. "Ben hep DİKO’ya ilk geldiğim günkü kişiyim" diyen Matsakis, şöyle konuştu 
     "Ben hep aynı kişiydim ve DİKO’nun beni ihraç etmek için eline üç şans geçti ve her seferinde benim kendilerini temsil etmemi istediler. Ancak şu anda aniden benden değişmemi bekliyorlar. Çok üzgünüm ama değişmeyi reddediyorum, değişmeyeceğim." Bazı DİKO milletvekillerinin Matsakis’in partiden atılmamasını bir hata olarak değerlendirdiğinin hatırlatılması üzerine de Matsakis, "Eğer DİKO beni almakla bir hata ettiğini düşünüyorsa ki bence mümkün değil, o zaman gelip bana söylemeliydiler. Ancak merak ettiğim DİKO’nun aynı hatayı neden 1996’da, 2001’de ve 2004’te tekrarladığı. 
     Bu nasıl mümkün olabiliyor " dedi. 
     Marios Matsakis, siyasilerin aksine pek çok Kıbrıslı Rum’dan destek telefonları ve elektronik postaları aldığını söyledi ve halkın eylemini desteklediğini savundu. 
     
     "BU TÜR EYLEMLER KIBRISLI RUMLAR’A ZARAR VERİR" 
     Öte yandan DISY partisi sözcüsü Tassos Mitsopoulos ise Matsakis’in davranışını doğru bulmadıklarını belirterek, bu tür eylemlerin Kıbrıslı Rumlara zarar verdiğini ve Rumlar’ın dünyadaki imajını da kötü etkilediğini söyledi. 
     Mitsopoulos, Matsakis’in eylemini ise "Bencil, kasıntı ve teatral" olarak nitelendirdi. 
     
</TEXT>
</DOC>
