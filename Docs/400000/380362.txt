<DOC>
<DOCNO> 380362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur28.html </URL>
<DATE> 2005/09/21/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Sakık, PKK'nın silah deposunu gösterecek 
</HEADLINE>
<TEXT>

     CNNTÜRK 

Yıllarca terör örgütü PKK'nın eylemlerini yönlendiren Şemdin Sakık ile kardeşi Arif Sakık, mahkemeye dilekçe vererek PKK'nın silah deposunu gösterebileceklerini açıkladı. 
     Topluma Kazandırma Yasası'ndan yararlanmak için böyle bir girişimde bulundukları belirtilen Sakık kardeşler dilekçelerinde, "bizi, Hatay'daki Amanos Dağları'na götürün. PKK'nın oradaki iki silah deposunu gösterelim" dedi. 
     Dilekçenin ulaştığı mahkeme, Şemdin ve Arif Sakık kardeşlerin Amanos dağlarına götürülüp götürülemeyecekleri konusunun bildirilmesi için Jandarma Kamutanlığı'na yazı yazdı. 
     Bir dönem PKK'nın Abdullah Öcalan'dan sonra gelen ikinci adamı olan Şemdin Sakık, yargılanması sonucu ağırlaştırılmış ömür boyu hapis cezasına çarptırılmıştı. 
     
     Yasadan yararlanma talebi reddedildi 

     Müebbet hapse mahkum olan Şemdin Sakık'ın, Topluma Kazandırma Yasası'ndan yararlanmak için yaptığı başvuru 10 şubatta reddedilmişti. 
     Güneydoğu'da 191 silahlı eylemde, başta Bingöl'de 33 erin şehit edilmesi olmak üzere çoğunluğu güvenlik güçlerinden oluşan 256 kişinin öldürülmesinden sorumlu tutulan Şemdin Sakık, Topluma Kazandırma Yasası'ndan yararlanmak için iki yıl önce İçişleri Bakanlığı'na başvurmuştu. 
     10 şubat 2005'te gelen cevapta Şemdin Sakık'ın talebi reddedilirken, kararda 'her ne kadar örgütün çökertilmesine yardımcı olsa da Sakık'ın, merkez komite üyeliğinin yanısıra örgütün sözde merkez komutanlığı görevini yaptığı, verdiği emir ve talimatlar doğrultusunda yüzlerce insanın ölümünden direkt sorumlu olduğu' belirtilerek Topluma Kazandırma Yasası'ndan yararlanamayacağı yer almıştı. 
     
</TEXT>
</DOC>
