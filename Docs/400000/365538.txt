<DOC>
<DOCNO> 365538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonyas25.html </URL>
<DATE> 2005/07/29/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Nü sergiyi çıplak gez, para verme... 
</HEADLINE>
<TEXT>

     Viyana'nın prestijli Leopold Müzesi, ''Çıplak Gerçek'' adlı sergiyi çıplak gezenlerden para almıyor. 
     Sergide, 1900'lerin başlarındaki erotik sanata ait ürünler yer alıyor. Sergiyi çırılçıplak ya da en fazla mayoyla gezeceklerden para alınmayacağının duyurulması üzerine müze çıplak sanatseverlerle doldu. 
     Aslında hayli ciddi bir kurum olan müzenin mali müdürü Peter Weinhaeupl, ''amaçlarının hem insanların son günlerdeki sıcak havayla baş etmesine yardım etmek hem de aralarında Gustav Klimt, Egon Schiele ve Oscar Kokoschka gibi nü resmin öncülerinin tablolarının bir asır önce halkta yarattıkları şokun benzerini yeniden yaşatmak olduğunu'' söyledi. 
     
      22 Ağustos'a kadar açık kalacak sergide 180 eser izlenime sunuluyor. 
     
     ÇIPLAK ALIŞVERİŞ TUTMAMIŞTI 

     Geçtiğimiz yıl İngiltere'de bir alışveriş merkezi, ülkenin dört bir yanından gelen müşterilerine çırılçıplak alışveriş etme olanağı tanımış ve ancak alışverişe yalnızca 5 kişi gelmişti. 
     Londra'daki Oxford Caddesi üzerinde bulunan Plaza alışveriş merkezi, müşteri kitlesini genişletmek için bir geceyi tamamen çıplaklara ayırmıştı. Mağaza yetkilileri, gecenin anonsunu birkaç hafta önce yapıp kayıtlara başladı ancak 'beklenen' gecede mağazadan yalnızca 5 kişi çıplak halde alışveriş yapmıştı. 
     

     
</TEXT>
</DOC>
