<DOC>
<DOCNO> 360445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy18.html </URL>
<DATE> 2005/07/12/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İtalya Dışişleri Bakanı Türkiye'nin varlığı AB'nin çıkarına 
</HEADLINE>
<TEXT>

     İtalya Başbakan Yardımcısı ve Dışişleri Bakanı Gianfranco Fini, "İstikrarlı, demokratik, refah düzeyi yüksek, modern, Avrupa değerlerini paylaşan bir Türkiye’nin varlığının AB’nin çıkarına olduğuna dair inancının tam olduğunu" söyledi. 
     Dışişleri Bakanı ve Başbakan Yardımcısı Abdullah Gül’ün daveti üzerine resmi ziyaret için yarın Türkiye’ye gelecek olan Fini, ziyareti öncesinde AA’ya demeç verdi. 
     
     AVRUPA’DAKİ ANAYASA KRİZİ 

     Fini, Fransa ve Hollanda’nın AB anayasasını reddetmesinin ardından Avrupa’da sıkıntılı bir dönemin başladığının hatırlatılarak, bu krizden nasıl çıkılacağının sorulması üzerine, bu iki referandumun sonuçlarını, "Avrupa’nın entegrasyonuna karşı ilgisizliğin sinyalleri" olarak niteledi. Fini, bu sinyallerin hafife alınmaması gerektiğini belirterek, "EURO alanının üyesi bu iki kurucu ülkenin vatandaşlarının Avrupa anayasasına değil, ekonomik kriz, küreselleşmenin getirdiği belirsizlikler ve yasadışı göçe karşı oy verdiklerini" kaydetti. 
     Fini, bazı ülkelerin ekonomik ve sosyal açılardan sancılı geçirdikleri seçimlerin sorumluluğunu Brüksel’e yükleme eğilimi içinde olduğunu ve bunun da olumsuz etki yarattığına dikkat çekerek, önümüzdeki aylarda yapılacak değerlendirme sürecinin, entegrasyonun "barış, özgürlük, sivil gelişim, ortak refah gibi unsurlarının" vazgeçilmez teminatı olarak hatırlanması için kullanılması gerektiğini bildirdi. 
     AB’nin sağlam ekonomik, mali ve hukuki yapısı ile uluslararası alandaki temel rolünü muhafaza ettiğini vurgulayan Fini, "Artık sıra, AB’nin somut ve etkili politikalar ile kamuoylarının katılımını sağlayacak kabiliyete sahip olduğunu ispat etmesine gelmiştir" diye konuştu. 
     İtalya’nın AB anayasasını neden referanduma götürmediğinin sorulması üzerine Fini, "İtalya’da güçlü ve yaygın bir Avrupacılık geleneğinin mevcut olduğunu" söyleyerek, "Bazı ender aykırı söylemlere karşılık belli başlı bütün siyasi, ekonomik, sosyal ve kültürel kesimlerin, 1957 yılında AB’nin temellerinin atıldığı Roma’da imzalanmış olan anayasanın onaylanmasını desteklediklerini" ifade etti. 
     Fini, referandum gibi doğrudan bir demokrasi aracının geniş kapsamlı ve detaylı bir metnin değerlendirilmesi için uygun olmadığını belirterek, bu nedenle İtalyan hükümetinin, parlamentonun anayasayı onaylayabilecek meşruiyete sahip olduğu kanaatine vardığını bildirdi. 
     Fini, İtalyan anayasasının bu gibi durumlarda referandum öngörmediğini hatırlatarak, konuya ilişkin yaptırdıkları anketlerde olası bir referandumda AB anayasanın büyük çoğunlukla onaylanacağını gösterdiğini kaydetti. 
     
     ANAYASA KRİZİ-TÜRKİYE 

     Fini, Avrupa’daki krizin Türkiye’nin AB perspektifini nasıl etkileyeceğinin sorulması üzerine de şu yanıtı verdi 
     "16-17 Haziran 2005 tarihinde yapılan AB zirvesine katılan AB devlet ve hükümet başkanları sorunuzun cevabını vermişlerdir. Zirve sonuç bildirisinde, AB Konseyi’nin aday ülkelere vermiş olduğu ve aralarında, önümüzdeki 3 Ekim’de Türkiye ile müzakerelerin başlatılmasının da bulunduğu taahhütlerin yerine getirilmesindeki kararlılık açıkça ifade edilmiştir." Bazı AB yetkililerinin Avrupa’daki bu krizin sorumlusu olarak Türkiye’yi işaret ettiğinin hatırlatılması üzerine Fini, Türkiye hakkındaki bazı çekince ve tereddütlerin bilincinde olduğunu, ancak 2004 Aralık ayında AB’yi Türkiye ile müzakerelerin tam üyelik hedefi ile başlatılması yönünde karar vermeye iten gerekçelerin halen tam anlamıyla geçerli ve doğru olduğunu düşündüğünü belirtti. Fini, şunları kaydetti "İstikrarlı, demokratik, refah düzeyi yüksek, modern, Avrupa değerlerini, demokrasi ve hukuk devleti kavramımızı, politikalarımızı ve kurallarımızı paylaşan bir Türkiye’nin varlığının Avrupa Birliği’nin çıkarına olduğuna dair inancım tamdır. Müzakerelerin başlatılmasına dair karar, sadece Türkiye’deki reformlara verilen önemin bir teyidi değildir. Müzakereler, uzun ve zorlu bir süreç çerçevesinde tam üyelik için gerekli kriterlere uyabileceğini kanıtlaması için Türkiye için bir fırsattır." İtalya’da merkez-sol muhalefetin lideri ve AB Komisyonu’nun eski başkanı Romano Prodi’nin Türkiye’ye ilişkin sonradan yanlış değerlendirildiğini ifade ettiği açıklamalarının anımsatılması üzerine Fini, bu konuya ilişkin özel bir yorumda bulunamayacağını belirtirken, AB Komisyonu’nun Prodi’nin başkanlığı döneminde Türkiye ile müzakereler için olumlu görüş verdiğini hatırlattı. 
     
     TÜRKİYE-İTALYA İLİŞKİLERİ 

     Fini, İtalya’daki mevcut koalisyon hükümetinin dağılması gibi olası gelişmelerin, Türkiye’nin üyeliğini destekler yöndeki İtalyan politikasını nasıl etkileyeceğinin sorulması üzerine de İtalya’nın Türkiye ile ilgili politikasının uzun bir kararlılık, anlayış ve dostluk geleneğine dayandığını belirtti. 
     "Ortak menfaatlerin bulunduğu, siyasi ve ekonomik konulardaki görüş birliğinin güçlendirdiği bu gelenek, Türkiye’yi stratejik ortak olarak görmemizi sağlamaktadır" diyen Fini, BM için düşünülen reform konusunda Ankara ile aralarındaki görüş birliği, Afganistan, Irak, Ortadoğu, uluslararası ve bölgesel krizlerde Türkiye’nin takındığı tutarlı ve yapıcı tutumun bu geleneğin sadece birkaç örneği olduğunu kaydetti. 
     İki ülke ilişkilerindeki zenginliğin, yetkilileri Diyalog Forumu tesis etmeye ittiğini söyleyen Fini, kısa süre önce de detaylı bir sistem oluşturabilmek ve stratejik hatlar çizebilmek için bir "coğrafi masa" kurulduğunu bildirdi. 
     Fini, İtalya’daki olası iç siyasi gelişmelerin Türkiye’nin üyeliğine verdikleri desteği etkilemesi konusunda da "İtalya’da cereyan eden siyasi değerlendirmeler, Türkiye’nin AB üyeliğine verilen desteğin sadece hükümetten değil bugün muhalefette bulunan siyasi partilerden de sağlandığını ortaya çıkarmaktadır" değerlendirmesinde bulundu. 
     Fini, Ankara temasları sırasında İtalya’nın Türkiye’nin AB üyeliğine sağladığı desteği teyit ederek, "Avrupa ruhunun canlı tutulması gerekliliğini" hatırlatacağını söyledi. 
     Dışişleri Bakanı ve Başbakan Yardımcısı Abdullah Gül’ün daveti üzerine resmi ziyaret için yarın Türkiye’ye gelecek olan Fini, ziyareti öncesinde AA’ya demeç verdi. 
     Fini, yarın başlayacağı Türkiye ziyaretine ilişkin soru üzerine, ziyaretinin, 3 Ekim’de başlayacak olan üyelik müzakereleri arifesinde olması açısından önemli bir zamana denk geldiğini ifade etti. 
     Ziyaretinin ilk amacının "İtalya’nın Türkiye’nin AB üyeliğine sağladığı desteği teyit etmek" olduğunu belirten Fini, Gül ve diğer yetkililer ile yapacağı görüşmelerde, "reform gayretleri, Avrupa ruhu, müzakereler öncesinde yapıcı ve esnek bir yaklaşımın canlı tutulması ile Fransa ve Hollanda’daki referandumlar sonrasında Avrupa’da oluşan atmosferin sürekli göz önünde tutulması gerekliliğini hatırlatacağını" kaydetti. 
     Gianfranco Fini, Gümrük Birliği Ek Protokolü’nün en kısa zamanda imzalanmasının önemini tekrar dile getirmeyi düşündüğünü belirterek, Türk hükümetinin bugüne kadar göstermiş olduğu yapıcı ve sorumluluk sahibi tutum için hükümetinin ve şahsının takdir duygularını da aktaracağını bildirdi. 
     Türkiye ile İtalya arasında önümüzdeki aylarda üst düzeyde ziyaretler için hazırlıkların sürdüğünü söyleyen Fini, Türkiye’nin 4. 
     sıradaki ortağı olan İtalya’nın hatırı sayılır yatırımlar yaptığını kaydetti. Fini, sürekli gelişim gösteren Türkiye pazarında daha fazla yer edinmek istediklerini de ifade etti. 
     
     ANAYASADA HIRİSTİYANLIĞA ATIF 

     Roma Katolik Kilisesi’nin ruhani lideri Papa 16. Benediktus’un AB anayasasında Hıristiyanlığın açıkça belirtilmesini savunduğunun hatırlatılarak, din faktörünün Avrupalıların bilinçaltında Türkiye için bir engel olup olmadığının sorulması üzerine Fini, şunları söyledi 
     "Birçok diğer üye ülke, tüm Hıristiyan kiliselerinin temsilcileri ve laik çevreler ile birlikte İtalya da AB anayasasının giriş kısmında hümanist mirasın yanı sıra Yahudi ve Hıristiyan ruhani mirasına da Avrupa’nın kimliğinin bir faktörü olarak atıfta bulunulması fikrine destek vermiştir. 
     Bazı ülkelerin önyargılı yaklaşımı, AB kurumlarının ve üye ülkelerin laik karakterini tartışmaya açmak gibi bir niyeti bulunmayan ve sadece tarihi bir gerçeğin tespiti amacı bulunan bu girişimi engellemiştir. Bu açıdan değerlendirildiğinde, Yahudi ve Hıristiyan mirasa atıfta bulunmamız ile güçlü laik bir geleneğe sahip ve nüfusunun çok büyük bir kısmı Müslüman olan Türkiye gibi büyük bir devlet ile üyelik müzakerelerine başlanmasına vermiş olduğumuz destek arasında tezat bulunmamaktadır." 
     
     IRAK’IN TOPRAK BÜTÜNLÜĞÜ 

     Irak’ta birlikleri bulunan bir ülke olarak Bağdat’ta yaptığı son ziyaret ışığında Türkiye’nin Irak’ın toprak bütünlüğüne ilişkin endişelerini paylaşıp paylaşmadığının sorulması üzerine Fini, ilgili BM kararları, Brüksel’de toplanan uluslararası Irak konferansı nihai bildirisi, AB Konseyi kararlarının hepsinin Irak’ın toprak bütünlüğü ve siyasi birliğine açıkça ve şüpheye yer vermeyecek şekilde atıfta bulunduğuna dikkat çekti. 
     Fini, "Uluslararası toplumun Irak’ın bölünmesinin bölgesel dengeler açısından yaratacağı sorunların bilincinde olduğunu" söyleyerek, bu nedenle her fırsatta üniter yapının korunmasını savunduğunu kaydetti. Fini, sözlerini şöyle sürdürdü 
     "Belirli bir kesimi diğerine göre daha fazla endişe kaynağı olarak görmekten daha çok, bu durum sadece Kürtler için değil, Irak’ı oluşturan tüm etnik ve dini topluluklar için geçerlidir. Siyasi birliğin, Irak sivil toplumu ile siyasi ve dini liderlerin tümü tarafından sorumluluk bilinci çerçevesinde paylaşıldığını sanıyorum. 
     Anayasal süreç çerçevesinde önümüzdeki zamanlarda bulunacak çözümün federal bir yapılanma olması beklenmektedir." Irak’taki Kürtlerin "ülkenin yeniden oluşumuna yapıcı ve aktif bir şekilde katkıda bulunduklarını gördüğünü" ifade eden Fini, Kürt olan Celal Talabani’nin devlet başkanı seçildiğini ve İbrahim Caferi başbakanlığındaki hükümette bir Kürt başbakan yardımcısı ile 8 Kürt bakan bulunduğunu hatırlattı. Fini, geçici ulusal mecliste 75 Kürt temsilci bulunduğunu da anımsatarak, Irak ziyareti sırasında bir araya geldiği Dışişleri Bakanı Hoşyar Zebari’de, mensup olduğu etnik topluluk için değil, tüm Irak halkı için samimi bir istikrar, güvenlik ve refah arzusu gördüğünü belirtti. 
     Fini, çok hassas bir konu olan ve ülkenin yeniden inşası için ulaştırılan yabancı yardımların koordinasyondan sorumlu olan Planlama Bakanı Salih’in de Kürt kökenli olduğunu hatırlatarak, Salih’in de görevi esnasında fark gözetmeden bütün Iraklıların ihtiyaçlarını karşılamaya özen gösterdiğini kaydetti. 
     İtalya Dışişleri Bakanı, şöyle devam etti 
     "Tabii ki Kürtler fedakarlıklar sonucunda elde etmiş oldukları özerkliği muhafaza etmek istiyorlar. Öte yandan, geleceklerinin ve refahlarının ancak özgür, federal ve özellikle demokratik bir Irak çerçevesinde gelişebileceğinin de farkındalar." 
     
</TEXT>
</DOC>
