<DOC>
<DOCNO> 399228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun29.html </URL>
<DATE> 2005/11/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Merkel Türkiye ile müzakerelerde alınacak kararın güvencesi yoktur 
</HEADLINE>
<TEXT>

     Evren Aydemir 

Almanya Başbakanı Angela Merkel, Türkiye ile başlatılan AB üyelik müzakerelerinin hedefinin tam üyelik olduğunu, ancak sonuçta alınacak kararla ilgili güvence bulunmadığını söyledi. 
     Merkel, bugün Federal Meclis'te Bundestag Başbakan olarak yaptığı ve bir buçuk saat süren hükümet açıklamasında, hükümetin gelecek 4 yıl içinde izleyeceği politikalar hakkında bilgi verdi. 
     Türkiye'nin AB üyeliği konusuna da değinen Merkel, AB ülkeleri vatandaşlarının, çok fazla zorlandıkları duygusuna kapılmamaları gerektiğini belirterek, ''Bu nedenle AB'ye girmek isteyen her ülke de kriterleri eksiksiz şekilde yerine getirmek zorundadır. Türkiye ile 3 Ekim tarihinde tam üyelik hedefiyle başlatılan müzakereler de ucu açık bir süreçtir ve sonuçta alınacak kararla ilgili olarak güvence yoktur'' dedi. 
     AB'nin Türkiye'yi üye olarak kabul edebilecek durumda olmaması ya da Türkiye'nin gerekli kriterleri yerine getirememesi durumunda ''özel bir ilişki'' ile Avrupa'nın yapılarına sıkı bir şekilde dahil edilmesi gerektiğini tekrarlayan Merkel, ''Bu gelecek yıllarda da sürdüreceğimiz bir görevdir. Önceki hükümetin vardığı tüm anlaşmalara sadığız. Temel ilke Avrupa'nın güvenilirliği olmalı, ancak bu süreç özel bir itinayla izlenecek'' diye konuştu. 
     
     TAHRAN'A ELEŞTİRİ 

     Merkel, Tahran yönetiminin tutumunu da eleştirerek, İran'a devletler topluluğuyla işbirliğinden kaçınmaması çağrısında bulundu. 
     İran yönetimi tarafından İsrail konusunda yapılan açıklamaları da eleştiren Merkel, ''İran'ın İsrail ile ilgili olarak yaptığı açıklamalar kabul edilemez. Almanya'nın İsrail ile özel ilişkileri vardır. İsrail'in güvenli sınırlar içinde mevcudiyet hakkı bulunduğunu özellikle vurgulamak istiyorum. Filistinlilerin de bağımsız devlet kurma hakları var'' dedi. 
     
     "NAMUS ADINA İŞLENEN CİNAYETLERİN NAMUSLA HİÇBİR İLGİSİ YOK" 

     Almanya Başbakanı Angela Merkel, namus adına işlenen cinayetlerin namusla hiçbir ilgisi bulunmadığını söyledi. 
     Merkel, bugün Federal Meclis'te Bundestag yaptığı ilk hükümet açıklamasında, Almanya'daki yabancılar arasında namus adına işlenen cinayetlere de değinerek, "Bir kadın olarak, zorla yapılan evlilikleri ve namus adına işlenen cinayetleri kınıyorum. Namus adına işlenen cinayetlerin namusla hiçbir ilgisi yok. Bu tür olaylara karşı kararlı şekilde mücadele edeceğiz" dedi. 
     Almanya'da yaşayan yabancıların topluma uyumu konusunun en önemli görevlerinden biri olduğunu ifade eden Merkel, bu konunun önemini vurgulamak amacıyla, Başbakanlık bünyesinde göç, mülteci ve uyum konusunda bir devlet bakanı atadığını hatırlattı. 
     Uyum için yabancı çocukların Almanca öğrenmelerinin önemine de işaret eden Merkel, "Çocukların okula gitmeden önce Almanca öğrenmelerini teşvik edeceğiz. Okula gittiklerinde Almanca bilmezlerse ne derslerinde, ne de gelecekte şansları olur" dedi. 
     Merkel ayrıca, İslamiyet'le diyaloga da ihtiyaçları bulunduğunu belirterek, hem İslamiyet'i, hem de kendi dinlerini anlamaları gerektiğini, ancak farklılıkları da açıkça dile getireceklerini söyledi. 
     Irak'ta kaçırılan Alman arkeolog Susanne Osthoff'a da değinen Merkel, olayı şiddetle kınadıklarını ve şantajlara boyun eğmeyeceklerini, Osthoff'un korunması ve serbest bırakılması için her türlü çabayı harcayacaklarını ifade etti. 
     
     "TERÖRİZM EN BÜYÜK TEHLİKE" 

     Terörizmin devletler topluluğunu tehdit eden en büyük tehlike olduğuna işaret eden Merkel, "Terörizme karşı mücadelede gevşememeliyiz. Terör demokrasiye, değerlerimize ve insan haklarına yönelik. Eğer bu değerlerimizden vazgeçersek, kendimizden vazgeçeriz" diye konuştu. 
     İnsan haklarını ihlal eden tüm ülkelere bunu çekinmeden söyleyeceklerini de ifade eden Merkel, Amerikan yönetiminin de, CIA'in Avrupa'da terör zanlılarıyla yaptığı uçuşlar konusuna en kısa zamanda aydınlık getireceği konusunda Dışişleri Bakanı Frank-Walter Steinmeier'e güvence verdiğini kaydetti. 
     Uluslararası krizlerin çözümünde BM'nin, savunma konusunda da NATO'nun önemini vurgulayan Merkel, ABD ile olan ilişkilerin yanı sıra stratejik ortak olarak Rusya'yla ilişkilerin de çok önemli olduğunu söyledi. 
     Merkel, Almanya içinde her türlü radikal akıma, ırkçılığa, yabancı ve Yahudi düşmanlığına karşı mücadeleyi sürdüreceklerini de belirterek, Almanya'nın hoşgörülü ve dünyaya açık, aynı zamanda geleneklerini de koruyan bir ülke olduğunu kaydetti. 
     Almanya'nın en büyük sorunun işsizlik ve yetersiz ekonomik büyüme olduğunu ifade eden Merkel, özellikle bu sorunların giderilmesi için yeni yollar izleyeceklerini söyledi. 
     Merkel, "Ajanda 2010" adlı reform paketini tüm direnişlere rağmen cesurca uygulamaya koyduğu için de eski Başbakan Gerhard Schröder'e teşekkür etti. 

     
</TEXT>
</DOC>
