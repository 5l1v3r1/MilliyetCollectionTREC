<DOC>
<DOCNO> 389457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun32.html </URL>
<DATE> 2005/10/25/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Venüs ekspresinin fırlatılışı ertelendi 
</HEADLINE>
<TEXT>

     Avrupa Uzay Ajansı'nın ESA Venüs gezegenine göndereceği uzay aracı Venüs Ekspresi'nin fırlatılışı teknik bir nedenle ertelendi. 
     ESA yetkilileri, Avrupa'nın Venüs'e göndereceği ilk uzay aracı olan Venüs Ekspresi'nin yarınki fırlatılışının, aracı uzaya taşıyacak Rus yapımı Soyuz füzesindeki bir teknik arıza nedeniyle ertelendiğini belirttiler. 
     Teknik arızanın yakında giderilmesi ve ardından Venüs Ekspresi'nin planlandığı gibi Kazakistan'daki Baykonur uzay üssünden uzaya fırlatılması bekleniyor. 
     Yaklaşık 400 milyon YTL değerindeki ve 1,27 ton ağırlığındaki uzay aracının 6 Nisan'da Venüs yörüngesine ulaşarak, gezegenin yüzey ve hava sistemi haritasını çıkarması, ısı değişikliklerini, bulut ve gaz oluşumları ile rüzgar hızlarını incelemesi öngörülüyordu. 
     Şu anda Mars yörüngesinde görevini sürdüren Mars Ekspresi adlı uzay aracının bir benzeri olan Venüs Ekspresi'nin asıl görevi, Güneş'e ikinci uzaklıktaki ve Dünya ile benzerlikler gösteren bu gezegeni inceleyerek, küresel ısınmaya yol açan sera gazlarının gittikçe artmasına Dünya'nın ve bu gezegenin tepkilerini kıyaslamak olacak. 
     
     VENÜS GEZEGENİ 
     Güneş'e uzaklık bakımından ikinci, büyüklük bakımından altıncı gezegen olan ve Güneş ile Ay'dan sonra gökyüzündeki en parlak cisim olan Venüs, sabah yıldızı veya akşam yıldızı olarak da adlandırılır. 
     İç gezegen olduğundan Dünya'dan teleskopla bakıldığında Ay gibi safhalar gösteren Venüs gezegenini, ilk olarak 1962 de Mariner 2 uydusu ziyaret etti. Bunu, Pioneer Venus, Sovyet Venera 7 ve yüzeyin ilk fotoğraflarını gönderen Venera 9 ve diğerleri takip etti. Son olarak, yaklaşık 15 yıl önce Venüs etrafında yörüngede dönen Amerikan uydusu Magellan, radar kullanarak Venüs'ün detaylı haritalarını oluşturdu. 
     
     GEZEGENİN DIŞ GÖRÜNTÜSÜ 
     Magellan uydu radarından elde edilen veriler, Venüs yüzeyinin çoğunun lav akıntılarıyla kaplı olduğunu gösterir. Sif Mons gibi birkaç büyük volkan Hawaii veya Olimpos dağına benzer vardır. 
     Venüs, birkaç sıcak noktada hala volkanik olarak aktif çoğu kısım jeolojik olarak son birkaç yüz milyon yıldır çok sakin bulunuyor. Venüs üzerindeki en eski arazi, yaklaşık 800 milyon yaşındadır. 
     Küçük meteoritler, Venüs'ün yoğun atmosferinde yüzeye ulaşmadan yanıp tahrip olur. Venüs üzerindeki kraterler gruplar halinde görülür ki, bu büyük meteorların atmosferde parçalanarak yüzeye ulaştığını gösterir. 
     Venüs doğudan batıya doğru döner ve 1 Venüs günü 243 Dünya günüdür. Venüs'ün Güneş etrafındaki yörüngesi çembere yakın olup yörüngesindeki dönüşünü 225 Dünya gününde tamamlar. Dolayısıyla, bir Venüs günü, bir Venüs yılından daha uzun. 
     Venüs ile Dünya bazı yönlerden birbirine benzer. Venüs'ün çapı, Dünya'nınkinin yaklaşık yüzde 95'i, kütlesi de yaklaşık yüzde 80'i kadar. 
     Her iki gezegen de genç yüzeylere sahip, yani yüzey özellikleri yakın zamanda 300-500 milyon yıl önce oluşmuş ve eski yüzey özellikleri erozyonlar, lav akıntıları gibi etkilerle tahrip edilmiş, yoğunlukları ve kimyasal yapıları benzer. 
     Venüs'ün yüzeyindeki atmosfer basıncı Dünya'nınkinin 90 katı. Bu da yaklaşık Dünya okyanuslarının 1 km derinliğindeki basınca denk. Yüzde 95'inden fazlası karbondioksitten meydana gelen atmosferde, sülfirik asitten ibaret kilometrelerce kalın bulut tabakaları bulunuyor. 
     Bulutlar, yüzeyin görüşünü tamamen engeller. Venüs'ün yoğun atmosferi, sera etkisi yaratarak yüzey sıcaklığını yaklaşık 400 santigrat dereceye yükseltir ki, bu da kurşunu eritebilir. 
     Venüs'ün manyetik alanı yok, bunun yavaş rotasyonundan dolayı olabileceği düşünülür. Atmosferin manyetik alanı olmadığından, güneş rüzgarı atmosferin derinlerine işler. 
     
</TEXT>
</DOC>
