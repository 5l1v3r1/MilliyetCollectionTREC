<DOC>
<DOCNO> 360149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur09.html </URL>
<DATE> 2005/07/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Doğum gününde trafik kazasında öldü 
</HEADLINE>
<TEXT>

     Konya’nın Seydişehir İlçesi’nde 2 otomobilin çarpışması sonucu ölen 6 kişiden biri olan Cabir Altunay’ın 16 doğum gününde hayatını kaybettiği öğrenildi. 
     AA muhabirinin edindiği bilgiye göre, Konya’da yaşayan 16 yaşındaki Cabir Altunay, ailesiyle birlikte yakınlarını ziyaret etmek için Konya’nın Ahırlı İlçesi’ne gitti. 
     Ahırlı’da bir süre kalan Altunay ailesi, daha sonra Seydişehir’de kızları ölen bir tanıdıklarına taziye ziyaretine gitmeye karar verdi. 
     Cabir Altunay, Seydişehir’e gitmek üzere, Hasan Yön’ün kullandığı, içinde annesi Nazife Altunay 35 ile anneannesi Ayşe Uyanık’ın da bulunduğu otomobile bindi. Otomobil, Seydişehir’den ilçeye bağlı Ortakaraviran Beldesi’ne nişan töreni için gitmekte olan Ramazan Yıldız’ın kullandığı araçla çarpıştı. 
     Toplam 6 kişinin öldüğü kazada, hayatını kaybedenler arasında, aynı akşam doğum gününü kutlamaya hazırlanan Cabir Altunay da vardı. 
     Altunay ile birlikte aynı araçta bulunan anneannesi Ayşe Uyanık 55 
     da öldü. 
     Kazada yaralanan ve tedavi gördüğü hastaneden taburcu edilen anne Nazife Altunay ile diğer yakınları, doğum gününde feci bir trafik kazasında can veren oğulları Cabir’i erken ve zamansız toprağa vermenin şokunu yaşıyor. 
     Büyükanne Ayşe Uyanık ile Cabir’i trafik kazasında kaybetmenin acısını derinden yaşadıklarını belirten aile üyeleri, "Cabir’in acı bir tesadüf sonucu doğum günü olan 6 Temmuz’da ölmesi, yaşadığımız acının etkisini daha da artırdı. 16 yaşına girmenin sevincini yaşadığı gün ölüme yenik düştü. Acımız gerçekten çok büyük. Adeta tüm Ahırlı İlçesi bu olayın yasını tutuyor" dediler. 
     6 Temmuz Çarşamba günü akşam saatlerinde, Seydişehir-Bozkır 
     Karayolu’nun 13. kilometresinde Ramazan Yıldız’ın kullandığı 42 K 9385 plakalı otomobil, karşı yönden gelen Hasan Yön yönetimindeki otomobille çarpışmış, kazada biri çocuk 6 kişi ölmüş, 6 kişi yaralanmıştı. 
     
</TEXT>
</DOC>
