<DOC>
<DOCNO> 379323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/guncel/axgun02.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
15 yeni üniversite tamam 
</HEADLINE>
<TEXT>


YÖK, Hükümet ile gerginliğe yol açan 15 ile yeni üniversite açılmasıyla ilgili projeye onay verdi. YÖK Başkanı Teziç, illeri öncelik açısından 3 kademeye ayırdıklarını söyledi 

BAHAR ATAKAN Ankara 

Yeni üniversitelerin kurulması için TBMM'den geçmesi gereken yasa metnine "rektörler Bakanlar Kurulu'nca atanır" ifadesinin yer verilmesine karşı çıkan YÖK, gerginliğe yol açan 15 ile yeni üniversite açılmasıyla ilgili projeye onay verdi. YÖK Başkanı Erdoğan Teziç, 15 ili öncelik açısından 3 kademeye ayırdıklarını ve MEB'e öneride bulunacaklarını bildirdi. YÖK Genel Kurulu'nun ardından açıklama yapan Teziç, yeni üniversitelerin kurulmasına ilişkin ölçütlerin belirlendiğini söyledi. Teziç, şu açıklamayı yaptı 
"7-8 kriter saptandı. Bu kriterler, o yörenin gelişme koşullarını, o yöredeki fakülte, öğrenci ve öğretim üyesi sayısını, yüksekokulların durumunu, bunlar bir üniversite çatısı altında birleştirilebilir mi bunları kapsıyor. Önümüzdeki hafta hükümete ileteceğiz. Üniversite açılabilme koşullarını taşıyanlar, bazı koşulların yerine getirilmesiyle üniversite açabilecekler." 
Kriterlerin yarın MEB'e gönderilmesi bekleniyor. Üniversite açılması gündemde olan bazı iller şöyle Rize, Giresun, Kastamonu, Ordu, Düzce, Tekirdağ, Uşak, Aksaray, Yozgat, Erzincan, Kırşehir, Adıyaman, Burdur, Amasya, Çorum. 


</TEXT>
</DOC>
