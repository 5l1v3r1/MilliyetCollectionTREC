<DOC>
<DOCNO> 380765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/yasam/ayas.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayeti, 'cep'teki ses kaydı aydınlattı 
</HEADLINE>
<TEXT>


Aydın'da Kadir Çetin'in sattığı telefonda silmeyi unuttuğu 30 saniyelik bir ses kaydı, 6 ay önce işlenen cinayeti ortaya çıkardı. İki kişi cinayeti itiraf etti 

TAYLAN YILDIRIM, YILMAZ ÖLMEZ, NECATİ MALDAR Aydın DHA 

Aydın'ın Söke ilçesinde kömür ticareti yapan Kadir Çetin'in sattığı cep telefonunda silmeyi unuttuğu ses kaydı, 6 ay önce işlenen cinayeti ortaya çıkardı. 
Söke'de 2. el cep telefonu ticareti yapan Tufan Doğan, 3 gün önce Çetin'den aldığı cep telefonundaki ses kaydında yer alan cinayet itirafını dinleyip polise başvurdu. Telefondaki ses kaydında, "Birlikte alkol alırken R.K., para anlaşmazlığına düştüğü Haşim Yaşar'ı hortumla boğarak öldürdü. Sonra da bahçeye gömdü. Ben de öldürülmekten korktuğum için olayı polise ve jandarmaya anlatamıyorum" sözlerinin bulunduğu yaklaşık 30 saniyelik ses kaydını dinleyen polis, harekete geçti. 

Cinayeti itiraf ettiler 
Polis tarafından gözaltına alınan Çetin, olayı doğrulayarak, bir dönem yanında çalışan K.'nın birlikte yaşadığı Z.D.'nin 22 arkadaşı olduğunu, kendisine böyle bir olayı anlattığını söyledi. Çetin, cinayetten sonra Denizli'ye taşınan K. ve D.'yi gözaltına aldı. D. ve K., iddiaya göre, cinayeti itiraf etti. 
Bunun üzerine zanlıların Söke'de kirada oturdukları evin bahçesinde dün sabah arama yapıldı. Aramalardan sonuç alınamayınca, İzmir Emniyet Müdürlüğü'nden eğitimli köpekler getirildi. 

Köpekler gömlek buldu 
Akşam saatlerinde köpekler toprağa gömülü bir gömlek bulunca, Yaşar'ın cesedine ulaşıldığı sanıldı. Kazı başlatıldı, ancak ceset bulunamadı. Toprak altından çıkarılan gömlek incelenmek üzere İlçe Emniyet Müdürlüğü'ne götürüldü. Havanın kararması üzerine kazı çalışmaları durduruldu. Kız kaçırma ve hırsızlıktan sabıkalı olan Yaşar'ın 2004'ten bu yana kayıp olduğu ve ailesinin de kayıp başvurusu yaptığı belirtildi. 




</TEXT>
</DOC>
