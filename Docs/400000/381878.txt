<DOC>
<DOCNO> 381878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko02.html </URL>
<DATE> 2005/09/27/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Mortgage yasası imzaya açıldı 
</HEADLINE>
<TEXT>

     Hükümet Sözcüsü Cemil Çiçek, konut finansman sistemi Mortgage yasasının imzaya açıldığını söyledi. 
     Bakanlar Kurulu toplantısının ardından açıklama yapan Cemil Çiçek, konut finansman sisteminin inşaat sektörünün gelişmesi açısından önemli olduğuna değinerek, "Türkiye'de yeni bir modelle konut sahibi olmanın kolaylaşması gerek" dedi. 
     Mortgage yasasının imzaya açıldığını ve ardından Meclis'e sevkedileceğini belirten Çiçek, Türkiye'nin kaçak yapılaşma, kayıtdışılık gibi gayrimenkul sektörü ile ilgli bazı önemli sorunları olduğunu ve biran önce bu sorunların çözümü için harekete geçilmesi gerektiğini söyledi. 
     Şu ana kadar 52 bin konutun bittiğini, yıl sonuna kadar bu rakamın 150 bini bulacağını belirten Çiçek, "kaynağı çeşitlendirmede fayda var. İnşaat sektörünün canlandırılması gerek. Ruhsatlı, depreme dayanıklı konut üretim sisteminin geliştirilmesinde fayda var" diye konuştu. 
     Çiçek, yasada konut teminatlı kredilerin ipotek vermek suretiyle düzenlemesinin de yer aldığını ifade ederek, "Türkiye'ye Mortgage'ı getirmeye çalışıyoruz" dedi. 
     
     Türkiye-AB ilişkileri 
     Bakanlar Kurulu'nun bir diğer gündem maddesinin Türkiye'nin AB üyeliği olduğunu belirten Çiçek, bu konuda Başbakan Recep Tayyip Erdoğan ve Dışişleri Baknı Abdullah Gül'ün BM çatısı altına yaptıkları ikili görüşmeler hakkında bilgi verdiklerini açıkladı. 
     Toplantıda, 3 ekim öncesi AB'nin Kıbrıs karşı deklarasyonu ve Müzakere Çarçeve Belgesi'nin de ele alındığının altını çizen Çiçek, "bilindiği gibi müzakereler uzun sürecek ve zor geçecek. Herşeye rağmen Türkiye'nin hedefi tam üyeliktir. Hedeften sapma kabul edilemez. Reform süreci sonuna kadar devam edecektir" dedi. 
     Cemil Çiçek ayıca, "Türkiye, Çerçeve Belge için Avrupa Birliği'ne itirazlarını bildirmeye devam ediyor. Belge nihai belge değildir, taslaktır" açıklamasını yaptı. 
     
     Eğitimdeki gelişmeler de ele alındı 
     Kurul gündeminde, eğitimdeki gelişmelerin de yer aldığını dile getiren Çiçek, "eğitim öncelikli konumuzdur. Devlet bütçesinden en fazla pay eğitime ayrılıyor. Bütçe hazırlıkları devam ediyor. Bütçede eğitim birinci sırada olmayı sürdürecek" diye konuştu. 
     
</TEXT>
</DOC>
