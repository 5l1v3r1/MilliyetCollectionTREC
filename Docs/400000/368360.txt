<DOC>
<DOCNO> 368360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko51.html </URL>
<DATE> 2005/08/09/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Tüzmen Bir aylık istatistikle yola çıkılmaz, önemli olan trend 
</HEADLINE>
<TEXT>

     Devlet Bakanı Kürşad Tüzmen, ihracat artışındaki yavaşlamaya ilişkin olarak, ''1 aylık istatistikle yola çıkılmaz. Önemli olan genel trende bakmak. Ağustos ayının ilk bir haftasında ihracat artışının yine yüzde 15.6'ya çıktığını görüyoruz. Gelecek haftalarda bu trend sürdürülürse o zaman yine toparlanma sürecine girer'' dedi. 
     Türkiye Triko Sanayicileri Derneği'nin TRİSAD üyeleri ile İstanbul Esenler'deki dernek merkezinde biraraya gelen Tüzmen, burada basın mensuplarının sorularını da yanıtladı. 
     Bakan Tüzmen, İSO Ekonomik Durum Tespiti Anketi'nde ihracattaki düşüş ve ithalat baskısına ilişkin görüşlerin ve tedbir alınması isteğinin anımsatılması üzerine, ithalat baskısının önlenmesinin kolay bir şey olmadığını söyledi. Tüzmen, şunları kaydetti 
     ''İthalat baskısını bizim şu anda aşırı değerli TL ile önlememiz çok söz konusu değil. Çeşitli tedbirler alıyoruz. Aldığımız tedbirlere rağmen ithalat baskısı çok yüksek bir şekilde geliyor. Çünkü Türk Lirası çok aşırı değerli. Bu kadar aşırı değerli olunca dışarıdan mal getirmek daha akıl karı oluyor. Ara mallarını özellikle dışarıdan ithal ediyoruz. Halbuki kendi ürettiğimiz ara malları var. Dışarıdan ara malı kullanıp onu ihraç ettiğimiz zaman ithalatın baskısı çok yüksek geliyor.'' Türkiye'nin bu yılı yaklaşık 115 milyar doların üzerinde bir ithalat rakamı ile karşılayacağını tahmin ettiğini kaydeden Tüzmen, şu anda Dünya Ticaret Örgütü kuralları ve Gümrük Birliği anlaşması çerçevesinde aldıkları tedbirlerle ithalatı belli bir şekilde frenleyebildiklerini bildirdi. 
     Tüzmen bir başka soru üzerine, ''Ben YTL'nin değerli olduğundan bahsetmiyorum. Aşırı değerli olmasından bahsediyorum'' dedi. 
     Devlet Bakanı Kürşad Tüzmen, İSO Anketi'nde yıl sonu dolar kuru tahmininin 1,440 YTL olduğunun anımsatılması ve kur konusunda değişik yaklaşımlar olup olmayacağının sorulması üzerine, ''Hayır, bu trend zaman içinde kendi kendine oluşur. Mutlaka bir süre sonra dengeye gelir. Şu anda ihracatçımızın en büyük sıkıntı duyduğu, bunların ani iniş çıkışlarıdır. İhracatçı önünü görmek istiyor'' dedi. 
     
     ''1 AYLIK İSTATİSTİKLE YOL ÇIKILMAZ'' 
     Devlet Bakanı Tüzmen, ihracat artış hızındaki yavaşlamaya ilişkin bir başka soru üzerine de şunları kaydetti 
     ''Bir aylık istatistikle yola çıkılmaz. Önemli olan genel trende bakmak. Yüzde 1.1 olan Temmuz ayı ihracat artışı, 1 Ocak-31 Temmuz arasındaki rakamı yüzde 17.3'e çekmiş durumda. Ağustos ayının ilk bir haftasında ihracat artışının yine yüzde 15.6'ya çıktığını görüyoruz. Gelecek haftalarda bu trend sürdürülürse o zaman yine toparlanma sürecine girer. Sene başından bu yana yaptığımız ihracat 44 milyar dolar. 12 aylık istatistiklere baktığımızda da 70 milyar 200 milyon dolar ihracatı Türkiye tamamlamış durumda. Yaşadığımız bütün sıkıntılara rağmen 71 milyar dolarlık hedefi bu sene gerçekleştireceğiz, eğer böyle giderse.'' İhracatçılar için pazar problemi olmadığını, pazarlara uygun fiyatlarla mal tedariki konusunda çalışmaları bulunduğunu aktaran Tüzmen, Avrupa Birliği'nin Uzakdoğu ülkelerine uyguladığı kotalardan sonra siparişleri Türkiye'ye yöneltmesinin triko sektörünün çok ciddi siparişler almasına yol açtığını, bütün sektörün bu fırsatı çok iyi değerlendirmesi gerektiğini söyledi. 
     Devlet Bakanı Tüzmen, ihracatta tekstil konfeksiyon sektörünün yılın son çeyreğinde ciddi artış trendini yakalayacağı görüşünü dile getirdi. 
     Bir gazetecinin ''Savaş öncesinde Saddam ile görüştünüz, Talabani ile görüşmek için de Irak'a gidecek misiniz '' sorusu üzerine Kürşad Tüzmen, ''Yaptığımız çalışmada 700 milyon dolarlık en son bir kontrat yapmıştık. Ve bunun 699 milyon doları Türkiye tarafından tahsil edildi. Biz gerekli gördüğümüz zaman gerekli kişilerle görüşürüz ama onun kararını biz veririz'' dedi. 
     
</TEXT>
</DOC>
