<DOC>
<DOCNO> 364642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun30.html </URL>
<DATE> 2005/07/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İran, nükleer çalışmalara yeniden başlıyor... 
</HEADLINE>
<TEXT>

     İran Cumhurbaşkanı Muhammed Hatemi, nükleer faaliyetlerin askıya alınmasının geçici bir durum olduğunu belirterek, ağustos ayının başında İsfahan'daki nükleer çalışmalara yeniden başlayacaklarını bildirdi. 
     Hatemi, bakanlar kurulu toplantısının ardından yaptığı açıklamada, toplantıda, devlete ait şirketlerin hisselerinin bir kısmının dar gelirlilere verilmesini ve devlet yardımlarının planlı bir hale getirilmesini görüştüklerini söyledi. 
     Daha sonra gazetecilerin sorularını yanıtlayan Hatemi, İran'ın nükleer programının barışçıl olduğunu açıkladıklarını, Avrupa ülkelerinin de bunu kabul ettiğini belirtti. 
     AB ülkeleriyle işbirliğine devam etme düşüncesinde olduklarını ifade eden Hatemi, şunları söyledi 
     ''Biz, iyi niyet göstergesi olarak nükleer çalışmaları askıya aldık. Ancak bu, geçici bir durumdu. Avrupa ülkeleriyle yapılan görüşmelerde belirlenen süre bu ayın sonunda doluyor. Biz, ağustosun başında İsfahan'daki faaliyetlere yeniden başlayacağız. Çünkü burada maddi ve manevi çok zararımız oldu.'' AB ülkelerinin sunacakları öneride nükleer faaliyetlerin sürekli olarak askıya alınması talebini kabullenmelerinin mümkün olmadığını, böyle bir durumda kendi programlarına devam edeceklerini belirten Hatemi, ''Nükleer enerji üretmek bizim hakkımız. Halk da bunu istiyor. Halkın istediği bir konuda geri adım atmayacağız'' dedi. Hatemi, ''uranyum zenginleştirme gibi bir hedeflerinin olmadığını'' söyledi. 
     İran, BM Güvenlik Konseyi'nin muhtemel yaptırımlarıyla karşı karşıya kalmamak için İngiltere, Almanya ve Fransa'nın Tahran yönetiminin barışçı nükleer programına sahip olma hakkını tanımasına karşılık, geçen kasımda uranyum zenginleştirmeyle ilgili faaliyetlerini askıya almıştı. 
     ABD, İran'ın nükleer programının silah geliştirmek için olduğu endişesini taşırken, Tahran bu programın barışçı amaçlı olduğunda ısrar ediyor. 
     
     DIŞ POLİTİKA 
     Hükümeti dönemindeki dış politikayı değerlendiren Hatemi, şöyle konuştu 
     ''Başlangıçta, uluslararası ilişkilerde çok sıkıntı çektik. Ama bizim dönemimizde tüm düşmanlıklar dostluğa dönüştü. Bütün dünya ile ilişkiler ilk günlerde genel olarak iyi değildi. Ama bugün dünya ülkeleriyle, özellikle komşu ülkeler ve Basra Körfezi ülkeleriyle çok iyi ilişkilerimiz var. Tüm dünya ile dostane ilişkiler kurmak istiyoruz. Eğer ABD, İran'a düşmanca tutumunu değiştirirse onunla da ilişki kurabiliriz'' Hatemi, ''ABD'nin İran'a saldıracağı konusunda'' ne düşündüğünün sorulması üzerine, ''ABD'nin İran'ı defalarca tehdit ettiğini'' kaydetti. 
     ''Eğer ABD böyle bir şey yaparsa İran halkını ve bütün Müslümanları karşısına alır'' diyen Hatemi, ''ABD'nin İran'a saldıracağını düşünmüyorum. Ama böyle bir şey yaparsa bizden fazla kendisi zarar görür. Eski hatalarına yenilerini ekleyeceğini zannetmiyorum. ABD böyle bir delilik yapmaz. İran'ın en etkili silahı halkıdır'' diye konuştu. 
     Ortadoğu barış sürecine de değinen Hatemi, ''Uluslararası camia bilmelidir ki Filistin halkı o bölgede yabancı değil, bölgenin gerçek sahibidir. Eğer Filistin hakkını alamazsa orada hiçbir zaman barış olmayacak'' dedi. Hatemi, ABD'nin bölgeden çekilmesi durumunda barışın sağlanacağını savundu. 
     
     TERÖR 
     Hatemi, son zamanlarda düzenlenen terörist saldırılarla ilgili bir soru üzerine, ''El Kaide ve Taliban İslamı'nın gerçek İslam olmadığını, İslam'ın, ilerleme, gelişme ve halkın refahı için çalışma dini'' olduğunu söyledi. 
     El Kaide'nin ilk günden beri kendilerini tehdit ettiğini belirten Hatemi, ''El Kaide İran'ı düşman biliyor. Biz de onların çoğunu İran'da yakaladık ve uluslararası camiaya yardımcı olduk'' dedi. 
     
</TEXT>
</DOC>
