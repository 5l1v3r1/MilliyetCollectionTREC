<DOC>
<DOCNO> 392380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/soneko05.html </URL>
<DATE> 2005/11/05/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kredi kartlarında batık oranı yüzde 7.9'a çıktı... 
</HEADLINE>
<TEXT>

     Kredi kartlarındaki batık oranı ekim sonu itibariyle yüzde 7.9’a ulaştı. Tüketici kredisi ve toplam kredi kartı alacaklarındaki batık oranı ise yüzde 3.4 olarak gerçekleşti. 
     ANKA’nın Merkez Bankası verilerinden yaptığı belirlemeye göre, bankaların tüketicilerden zamanında tahsil edemedikleri için tasfiye kapsamına aldıkları kredi kartı alacaklarındaki artış sürüyor. Batık durumdaki kredi kartı alacakları ekim sonu itibariyle geçen yılın aynı dönemine göre yüzde 143.6 oranında 736 milyon 199 bin YTL arttı. 
     Geçen yıl ekim 512.7 milyon YTL olan batık kredi kartı alacakları ekim sonu itibariyle 1 milyar 248.9 milyon YTL’ye ulaştı. Böylelikle kredi kartlarındaki batık oranı yüzde 7.9’a ulaştı. Söz konusu oran geçen yılın aynı döneminde 
     yüzde 4.2 seviyesinde bulunuyor. 
     Kredi kartlarındaki batık oranı ilk kez bu yılın şubat ayında yüzde 5’in üzerinde gerçekleşmişti. Şubat ayında yüzde 5.3 olarak gerçekleşen kredi kartı alacaklarındaki batık oranı martta yüzde 5.6, nisanda yüzde 6.1, mayısta yüzde 6.4, haziranda yüzde 6.3, temmuzda yüzde 7.1, eylül ve ağustosta yüzde 7.4 olarak gerçekleşmişti. 
     Batık kredi kartı alacaklarının büyük bölümünün yabancı bankalardan kaynaklandığı belirlendi. Yabancı bankalardaki kredi kartı alacakları ekim sonu itibariyle yüzde 12.5’e ulaştı. Geçen yılın sonunda ise batık kredi kartı alacaklarının sadece yüzde 3’ü batık durumundaydı. 
     Yapılan hesaplamalara göre özel bankaların batık kredi kartı alacaklarının toplam kredi kartı alacaklarına oranı yüzde 7.7 olarak gerçekleşti. Geçen yılın aynı döneminde bu oran özel bankalarda yüzde 4.4’ü düzeyinde bulunuyordu. 
     Kamu bankalarının batık kredi kartı alacaklarının oranı ise yüzde 3.9’la sektörün oldukça altında kalıyor. Kamu bankalarında da bu oran geçen yılın aynı döneminde ise yüzde 3 olarak gerçekleşmişti. 
     Yabancı bankaların ise kredi kartı alacaklarının yüzde 12.4’ünün sorunlu hale geldiği belirlendi. 
     Bankaların batık tüketici kredisi ve kredi kartı alacakları toplamı ise yüzde 136’lık artışla 1 milyar 420.8 milyon YTL’ye ulaştı. Bankaların batık tüketici kredisi ve kredi kartı alacakları toplamı geçen yılın sonunda 602.1 milyon YTL düzeyinde bulunuyordu. 
     Ekim sonu itibariyle tüketici kredisi ve toplam kredi kartı alacaklarındaki batık oranı ise yüzde 3.4 olarak gerçekleşti. Geçen yılın aynı döneminde ise söz konusu oran yüzde 2.5 düzeyinde bulunuyordu. 
     Tüketici kredisi ve toplam kredi kartı alacaklarındaki batık oranı geçen yıl kasım ayında yüzde 2.5, aralıkta ise yüzde 2.6 olarak gerçekleşmişti. Bu yıl başında yüzde 2.7’ye yükselen tüketici kredisi ve toplam kredi kartı alacaklarındaki batık oranı şubatta yüzde 2.9, martta yüzde 3, nisan ve mayısta yüzde 3.2, haziranda yüzde 3.1 düzeyinde 
     gerçekleşmişti. Tüketici kredisi ve toplam kredi kartı alacaklarındaki batık oranı temmuz ayından itibaren ise yüzde 3.4 düzeyinde bulunuyor. 

ANKA 
     
</TEXT>
</DOC>
