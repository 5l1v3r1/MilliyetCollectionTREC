<DOC>
<DOCNO> 354847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur23.html </URL>
<DATE> 2005/06/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Eli öpülesi öğretmenler Okul bahçesinde inşaat işçiliğine başladılar 
</HEADLINE>
<TEXT>

     Antalya'nın Gazipaşa İlçesi'ndeki Gazi Mustafa Kemal ilköğretim Okulu'nun 28 öğretmeni, okul tatile girince, inşaat işçisi gibi çalışarak okulun bahçesine beton döktü. 
     İlçe merkezinde bulunan ve çevre köylerden taşımalı sistemle gelen 516 öğrencinin öğrenim gördüğü Gazi Mustafa Kemal İlköğretim Okulu'nda yoğun bir inşaat çalışması başladı. Öğrencilerin kışın çamur, yazın toz içerisinde dolaştıkları okul bahçesini betonlamayı kararlaştıran öğretmenler, işbölümü yaptılar. Erkek öğretmenler, birer inşaat işçisi gibi kum, çakıl ve çimentoyla harç karıp, beton dökerken, kadın öğretmenler de meslektaşlarına yemek ve çay hazırlayarak destek oldular. 
     Gazi Mustafa Kemal ilköğretim Okulu Müdürü Veli Toksöz, yeni öğretim yılında öğrencilere daha iyi bir ortam sağlamak amacıyla öğretmenlerle okulun bahçesine beton dökmeyi kararlaştırdıklarını söyledi. Diğer okulların öğretmenleri tatile çıkarken, 28 öğretmenin özveri göstererek, okul bahçesinde çalıştıklarını bildiren Toksöz, sözlerini şöyle sürdürdü 
     ''Okulumuzun bahçesi topraktı. Her şeyi devletten beklemek yerine, birlik ve beraberlik içinde bu sorunu nasıl çözeriz diye düşündük. Kaymakamımız İsmail Gültekin ve Gazipaşalı hayırsever işadamlarının katkı ve destekleriyle kum, çakıl ve çimento temin ettik. Okulda görev yapan 28 öğretmen arkadaşımla yaklaşık 200 ton beton kardık ve bahçemizi betonladık. Öğrencilerimize güzel bir bahçe kazandırmanın keyif ve huzurunu yaşıyoruz. Ulu önder Gazi Mustafa Kemal'in adını taşıyan bir okulun öğretmenleri olarak, çağdaş uygarlık seviyesine ulaşmak için kalem de kürek de tutarız.'' 
     
</TEXT>
</DOC>
