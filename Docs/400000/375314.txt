<DOC>
<DOCNO> 375314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun05.html </URL>
<DATE> 2005/09/03/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
New Orleans'ta dört kişilik Doğancı Ailesi kurtarılmayı bekliyor... 
</HEADLINE>
<TEXT>

     Bülent Keneş bildiriyor 

Kasırga felaketinin sebep olduğu su baskını yüzünden sular altında kalan New Orleans’ta bulunan dört kişilik bir Türk ailenin, bütün girişimlerine rağmen hala sular altındaki şehirde yoksunluk içinde mahsur kalmaya devam ettiği öğrenildi. 
     AA muhabirinin edindiği bilgilere göre, oğlunu bir okula yerleştirmek üzere felaket bölgesinde bulunan Bursalı işadamı İlhan Doğancı ve beraberindeki ailesi, kendisi ve Türkiye’deki yakınlarının tüm girişimlerine rağmen hala New Orleans’ta kurtarılmayı bekliyor. 
     New Orleans’ta bulunan Türkler arasında Türk yetkililerden yardım talebinde bulunan tek aile olan Doğancı ailesinin, dün şehirdeki halkın tahliyesinde kullanılan otobüslere bindirilerek Houstan’a doğru yola çıktığı kaydedilmişti. 
     Doğancı ailesinin yakınlarından elde edilen bilgilere göre ise aile, hala New Orleans havaalanına 9 mil uzaklıktaki Fox5 Tv binası ile Omega Hastahanesi civarında Causeway Otoyolu üzerindeki bir alanda bulunuyor. New Orleans havaalanı, dün öğle saatlerinde ulaşıma açıldı. 
     Gıda ve içecek ihtiyaçlarını Amerikalı yetkililerin dağıttığı yardımlardan karşılamaya çalışan ailenin dört yaşındaki kız çocuğunun, yaşanan zorluklar karşısında, psikolojisinin bozulduğu kaydediliyor. 
     Yakınları, Doğancı ailesinin "Bizim yaşadıklarımızı Allah’tan başka kimse bilmiyor. Bizi buradan kurtarmak için yapılacak ne varsa lütfen yapılsın" diyerek, yetkililerden kendilerinin bir an önce kuratılmalarını sağlamasını istediklerini söylüyor. 
     AA muhabirinin temasa geçtiği İlhan Doğancı, TSİ 04 00 itibariyle ailesiyle birlikte halen New Orleans’ta mahsur bulunduklarını doğrulamakla yetinerek, yardım çağrısını yineledi. Ancak Doğancı, bitmek üzere olan telefon şarjını idareli kullanmak amacıyla konuşmasını daha fazla sürdürmek istemedi. 
     Korku içinde geceyi geçirmeye hazırlanan ailenin polisin güvenliği sağladığı kalabalık bir gruptan uzaklaşamadığı belirtilirken, yakınları ailenin tahliyede beyaz Amerikan vatandaşlarına ve gelişmiş ülke vatandaşlarına öncelik tanındığını söylediğini belirterek, bu yüzden umutlarını Türk yetkililerin göndereceği bir tahliye aracına bağladıklarını ifade etti. 
     Felaket bölgesinde 70 kadar Türk öğrencinin yanı sıra 150 kadar Türk daha bulunduğu tahmin ediliyor. Telefon hatlarının çalışmaması dolayısıyla bölgeyle haberleşmede sıkıntı yaşanıyor. 
     -TADF’TAN YARDIM KAMPANYASI- Öte yandan, felaket bölgesinde bulunan Türk aile ve öğrencilerin yaralarının sarılmasında kullanılmak üzere Türk-Amerikan Dernekler Federasyonu TADF ve Turkish Forum tarafından ortaklaşa bir yardım kampanyası başlatıldı. 
     Kampanyaya bağışta bulunmak isteyenlerin, yardımlarını ’FTAA Katrina Relief Fund’ adına FTAA 821 United Nations Plaza, Second Floor, New York, NY 10017 adresine ya da "FTAA Katrina Relief Fund" adına JP Morgan Chase Bank, 825 UN Plaza, New York, NY 10017, ABA 021000021, Account 292502452465 no’lu hesaba gönderebileceği bildirildi. 
     
     TÜRKLERİN AİLELERİ WASHİNGTON BÜYÜKELÇİLİĞİ İLE TEMASA GEÇEBİLİR 

     ABD’de önemli can ve mal kaybına neden olan Katrina kasırgasından etkilenen Türklerin aileleri, Türkiye’nin Washington Büyükelçiliği ile 24 saat temas kurabilecek ve bilgi alışverişinde bulunabilecek. 
     Dışişleri Bakanlığı’ndan yapılan duyuruda, Katrina kasırgasından etkilenen bölgedeki yakınlarından haber alamayan ve bu yakınlarının akıbetlerinden kaygılanan vatandaşların, Washington Büyükelçiliğinde bir görevlinin 24 saat boyunca doğrudan cevaplandıracağı 00 -1 - 202 - 612 67 01 no’lu telefona başvurarak bilgi vermelerinin yararlı olacağı kaydedildi. 

     
</TEXT>
</DOC>
