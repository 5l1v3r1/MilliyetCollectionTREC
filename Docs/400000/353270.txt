<DOC>
<DOCNO> 353270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonsiy07.html </URL>
<DATE> 2005/06/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Erdoğan Halk Mercedes'e binemiyor bari cenazeleri binsin 
</HEADLINE>
<TEXT>

     Başbakan Recep Tayyip Erdoğan Mercedes’e binemeyen İstanbul halkını Mercedes otobüslere bindirdiklerini belirterek, "Dedim ki, bu da yetmiyor. Bir adım daha atalım. Artık hayatlarında Mercedes otomobil kullanmayanlar, hiç olmazsa şu cenazelerini Mercedes araçlarla taşıyalım. Mercedes araçlardan cenaze araçları da yapmaya başladık" şeklinde konuştu. Erdoğan Mercedes’in otomobillerini de Türkiye’de üretmesi çağrısında bulundu. 
     Mercedes Benz-Türk Hoşdere Otobüs Fabrikası üretim tesislerinin açılışına katılan Başbakan Erdoğan, en mutlu anlarını "tesis açarken" yaşadığına dikkat çekerek, "Ülkemde taş üstüne taş koyanın, başımız gözümüz üzerinde yeri vardır" dedi. Açılışını yaptığı tesisin otomotiv sektörü içerisinde önemli bir yere sahip olduğunu vurgulayan Erdoğan, otomotiv sektörünün Türkiye’nin değişim döneminin en önemli sıçrama yapan alanlarından biri olduğuna işaret etti. 
     
     11 MİLYAR DOLARLIK İHRACAT 

     Başbakan Erdoğan, otomotiv sektörünün bugünkü durumuna değindiği konuşmasında, "Daha yakın bir zaman önce ’otomotiv sektörü’ derken, toplam büyüklüğü 250-300 milyon dolarlık bir sektörden bahsediyorduk. Aradan kısa bir zaman geçmesine rağmen, bugün 11 milyar dolarlık otomotiv ihracatından bahsediyoruz" dedi. Sektörün gelecek açısından çok umut vaat eden bir atılımı ortaya koyduğunu söyleyen Erdoğan, "İnşallah bu yıl bu sektörümüzün hedefi olan 15 milyar doları da gerçekleştirteceğiz" diye konuştu. 
     
     ERDOĞAN’DAN MERCEDES’E TEKLİF 

     İstanbul Büyükşehir Belediye Başkanı olduğu dönemde ilde farklı bir otobüs markasının kullanıldığını hatırlatan Başbakan Erdoğan, "O zaman bir karar verdim. Dedim ki ’Yıllardır bu ülkede bu otobüsler kullanılıyor. Öyleyse bir adım atalım, artık benim vatandaşım Mercedes otomobile binmeye başladı. Ama hepsi bunu yakalayamıyor, hiç olmazsa Mercedes-Benz otobüslere binsin’" dedi. Erdoğan, Türkiye’de ilk defa bir belediye olarak 500 civarında otobüs aldıklarını vurgulayarak, bu ilki Ankara Büyükşehir Belediyesi takip ettiğini, böylece bu işin de kabul edildiğini anlattı. 
     
     MERCEDES’E BİNEMEDİLER CENAZELERİ BİNSİN 

     "Dedim ki, bu da yetmiyor. Bir adım daha atalım. Artık hayatlarında Mercedes otomobil kullanmayanlar, hiç olmazsa şu cenazelerini Mercedes araçlarla taşıyalım. Mercedes araçlardan cenaze araçları da yapmaya başladık" diyen Erdoğan, şimdi de onların türkiye’de üretilmesini istediklerini söyledi. "Mercedes yönetimindeki dostlarıma hep söylüyorum ’Niçin otomobilleri de artık Türkiye’de üretmeye başlamıyorsunuz ’. Otobüsü halletik, kamyonu hallettik, iyi de gidiyor. Gelin şu otomobilleri de Türkiye’de üretelim. Neticeyi bekliyoruz" sözleriyle konuşmasını sürdüren Başbakan Erdoğan, Türkiye’de yapılan bu yatırımların "mahcup" etmediğini kaydetti. Erdoğan, bu adımları atmakta fayda olduğuna dikat çekerek, "Herhalde Mercedes yönetimine bu düşünce girmelidir, girecektir" dedi. 
     
     "TÜRKİYE UMUT VE GÜVENLE BAKIYOR" 

     Türkiye’nin bugün, tarihindeki en dinamik, en enerjik, en güçlü atılımlarından birini gerçekleştirebilecek hale geldiğini söyleyen Erdoğan, Türkiye’nin geleceğe "umut ve güvenle bakan ülke" haline gelmesinde, yatırımcı, sanayici, üretici ve çalışan kesimin büyük emeği bulunduğunu dile getirdi. 
     Sanayi ve Ticaret Bakanı Ali Çoşkun da, her ülkenin karşılaştığı gibi Türkiye de zaman zaman ekonomik bakımdan krizlerle karşı karşıya kaldığını vurgulayarak, Mercedes otobüslerinin gazını hiç kesmediğini, hep gaza bastığını ve bugünlere kadar geldiğini söyledi. 
     
     TÜRKİYE’DEN 70 ÜLKEYE OTOBÜS İHRACI 

     Mercedes-Benz Türk A.Ş. İdare Meclisi ve DaimlerChrysler Otobüs Bölümü Başkanı Wolfgang Diez ise, otobüs fabrikasının ikinci aşamasının gerçekleştirilmesiyle dünyanın en modern üretim tesislerinden birinin tamamlandığını belirterek, 115 bin metrekare kapalı alandan oluşan Hoşdere fabrikasında en yüksek kalite standartlarında, şehiriçi ve şehirlerarası yolcu taşımacılığı için "Made-By Mercedes-Benz" yazısını taşıyan otobüsler üretildiği bildirdi. Diez, Mercedes-Benz Türk A.Ş’nin son 10 yılda 150 milyon Euro tutarında yatırım yaptığını belirterek, otobüs üretiminin tüm aşamalarının Hoşdere fabrikasında yapıldığını ve yüzde 65’inin 70 ülkeye ihraç edildiğini kaydetti. 
     Mercedes-Benz Türk A.Ş. Direktörler Kurulu Başkanı Till Becker de, yeni üretim tesislerinin Türkiye’deki yatırım zincirinin son halkası olduğunu ve toplam yatırım tutarının 500 milyon doları geçtiğini bildirdi. Becker, Türkiye’deki istikrar ortamı ve büyümenin yatırımlarını artırmalarında etkisi olduğunu vurguladı. 

     
</TEXT>
</DOC>
