<DOC>
<DOCNO> 388314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo05.html </URL>
<DATE> 2005/10/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Trabzonspor bıraktı, Petkoviç süper ligin panteri oldu 
</HEADLINE>
<TEXT>

     Sivasspor'un Avustralyalı kalecisi Michael Petkoviç, Turkcell Süper Ligi'nin ilk 9 haftasında forma giydiği 8 maçta kalesinde gördüğü 3 golle ligin en az gol yiyen kalecisi unvanını elinde bulunduruyor. 
     Sezon başında Trabzonspor ile yollarını ayırarak, ligin yeni takımı Sivasspor ile 2 yıllık sözleşme imzalayan 29 yaşındaki tecrübeli kaleci Petkoviç, ligin ilk 9 haftasında forma giydiği 8 maçta ortaya koyduğu performans ile tüm futbolseverlerin beğenisini topluyor. 
     Kuruluşundan 38 yıl sonra Turkcell Süper Ligi'ne çıkan Sivasspor'un ilk yabancı kalecisi olan Petkoviç, ligin ilk 9 haftasında takımının 5 galibiyet, 3 beraberlik alarak, 18 puanla lider Galatasaray ile Fenerbahçe'nin ardından 3. sıraya yükselmesinde büyük rol oynadı. 
     Forma giydiği 8 maçtan sadece Malatyaspor, Samsunspor ve eski takımı Trabzonspor ile yaptıkları maçlarda birer gol yiyerek, kalesinde gördüğü toplam 3 golle ligin en az gol yiyen kalecisi unvanını elinde bulunduran Petkoviç, Trabzonspor maçının ardından oynanan Kayseri Erciyesspor, Denizlispor ve Gençlerbirliği müsabakalarında kalesinde gol görmedi. 
     En son Trabzonsporlu Kürşat'tan gol yiyen ve 339 dakikadır kalesinde gol görmeyen Petkoviç, Sivasspor'un başarısında, kendisi kadar takım arkadaşlarının, teknik heyetin ve yönetim kurulunun katkısı olduğunu söyledi. 
     
     ''TAKIMDA ÇOK İYİ BİR ARKADAŞLIK VAR'' 
     Sivasspor'da her şeyin çok yolunda gittiğini ifade eden Petkoviç, ''Takımda çok güzel bir arkadaşlık havası var. Bu da bizim başarımıza olumlu yönde yansıyor. Her şey çok güzel devam ediyor. Takım arkadaşlarım ve hocamız çok iyi. Herkes mutlu ve çok iyi çalışıyoruz'' dedi. 
     Ligin ilk 9 haftasında 18 puan toplamalarının çok önemli olduğunu kaydeden Petkoviç, geçen hafta zorlu geçen bir 90 dakikanın ardından Gençlerbirliği'ni mağlup ettiklerini, bu maçın geride kaldığını belirterek, hafta sonu oynayacakları Diyarbakırspor maçına iyi bir şekilde hazırlandıklarını söyledi. 
     Ligin 5. haftasındaki Galatasaray maçı öncesinde belinden ameliyat olduğu için bu zorlu maçta forma giyemeyen Petkoviç, karşılaşmada kaleyi koruyan Vedat'ın da çok iyi bir performans gösterdiğini, ancak şanssız 2 gol yediğini hatırlattı. 
     Kaleciler Vedat ve Akın ile çok iyi bir arkadaşlık kurduklarını, başarısında onların ve takımının iyi defans yapmasının da etkili olduğunu ifade eden Petkoviç, kırmızı-beyazlı ekipte tüm futbolcuların birbirleriyle çok iyi arkadaşlık kurduğunu vurguladı. 
     
     TRABZONSPOR'A KIRGIN MI 
     Teknik direktör Werner Lorant'ın taktik, teknik açıdan çok tecrübeli bir çalıştırıcı olduğunu belirten Petkoviç, Sivasspor ile 2 yıllık sözleşmesi olduğunu, ancak bir aksilik olmazsa uzun yıllar kırmızı-beyazlı ekibin formasını giymek istediğini ifade etti. 
     Petkoviç, ligde sıkıntılı günler geçiren ve kaleci sorunu olduğu belirtilen eski takımı Trabzonspor ile eski teknik direktörü Şenol Güneş'e kırgın olup olmadığının sorulması üzerine de yorum yapmaktan kaçındı. 
     
</TEXT>
</DOC>
