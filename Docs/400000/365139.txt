<DOC>
<DOCNO> 365139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur10.html </URL>
<DATE> 2005/07/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Öfkeli kayınpeder, Kalaşnikofla gelinini kovaladı 
</HEADLINE>
<TEXT>

     ERZİNCAN, DHA 

      ERZİNCAN'ın Tercan İlçesi'nde 68 yaşındaki Kahraman Görmüş, tartıştığı gelini 28 yaşındaki gelini Özay Görmüş’ü Kalaşnikof silahla kovaladı. Ahıra kaçan gelinin peşinden üç el ateş eden öfkeli kayınpeder gözaltına alındı. 
     Olay, Tercan’ın Başbudak Köyü'nde önceki akşam meydana geldi. Kahraman Görmüş, birlikte oturduğu oğlu Behzat Görmüş’ün eşi Özay Görmüş’le çocuklarını dövdüğü için tartıştı. Kahraman Görmüş sinirlerine hakim olamayarak önce gelini Özay Görmüş'ü tartakladı. Gelinin evden kaçarak ahıra saklanmasına daha çok sinirlenen kayınpeder, gönüllü köy korucusu olan oğlu Behzat Görmüş'ün üzerine zimmetli Kalaşnikofla ahıra rastgele ateş etti. Daha sonra ahırın penceresinden kaçan Özay Görmüş, komşuları Abbas Ali Taş’ın evine sığınarak canını kurtardı. 
     Şikayet üzerine yakalanan Kahraman Görmüş gözaltına alınırken, Kalaşnikof silaha el kondu. 
     
</TEXT>
</DOC>
