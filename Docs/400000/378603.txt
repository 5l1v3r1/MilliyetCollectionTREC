<DOC>
<DOCNO> 378603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun28.html </URL>
<DATE> 2005/09/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Rumlar İngiltere objektif davranmalı... 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, Türkiye'nin Kıbrıs deklarasyonuna yanıt olarak Avrupa Birliği'nin yayımlayacağı deklarasyon konusunda İngiltere AB dönem başkanlığını ''objektif davranmaya'' çağırdı. 
     Rum radyosunun haberine göre, Hrisostomidis, Baf'ta yaptığı açıklamada, ''Çok sayıda AB üyesi ülkenin karşı deklarasyon konusunda Kıbrıs Rum tarafının tezlerini desteklediğini'' öne sürdü. 
     ''İngiltere AB dönem başkanlığının Rum tarafının görüşlerini göz önünde bulundurması ve yeni taslak sunması gerektiğini'' ileri süren Hrisostomidis, ''İngiltere'nin objektif tavır takınarak, Rum tarafının görüşlerini de göz önünde bulunduracağını umduğunu'' söyledi. 
     AKEL Sözcüsü Andros Kipriyanu da ''Dünkü COREPER toplantısının Rum hükümetinin üye ülkelere yönelik çabalarının sonuç verdiğini gösterdiğini'' söyledi. 
     ''Rum yönetiminin AB içinde yalnızlığa itildiği'' yönündeki görüşlere karşı çıkan Kipriyanu, Rum hükümetinin çabalarının devam edeceğini belirtti ve İngiltere'nin tavrını eleştirdi. 
     
     RUM YÖNETİMİNİN TALEPLERİ 
     Bu arada, Rum basını, Rum yönetiminin, Türkiye-AB müzakere çerçeve metninde 6 noktanın değiştirilmesini istediğini yazdı. 
     Rum yönetiminin değişiklik talepleri arasında, ''Türkiye'nin tanıma ve protokolün uygulanmasına yönelik yükümlülüklerinin kaydedilmesi, Avrupa İnsan Hakları Mahkemesi AİHM kararlarının uygulanması, Türkiye'nin Rum yönetiminin bazı uluslararası kuruluşlara katılımına uyguladığı vetoyu kaldırması'' konularının bulunduğu belirtildi. 
     Öte yandan, AB Bölgeler Komitesi Dışişleri Komisyonu Güney Kıbrıs'ın Baf şehrinde bugün toplandı. Toplantıya, 25 üye ülkeden yetkililer katılıyor. 
     Toplantıda konuşan Atina Belediye Başkanı Dora Bakoyani, ''Toplantıya katılanları Kıbrıs sorunu hakkında detaylı olarak bilgilendireceklerini'' ifade ederek, ''Türkiye'nin tüm 25 üye ülkeyi tanımasının gerekli olduğunu'' savundu. 
     
</TEXT>
</DOC>
