<DOC>
<DOCNO> 371047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/ekonomi/eko11.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yanlışlık varsa bir yerlerden döner' 
</HEADLINE>
<TEXT>


ANKARA Milliyet 

Ulaştırma Bakanı Binali Yıldırım, Türk Telekom'un özelleştirilmesi konusunda sürecin devam ettiğini ve Danıştay'ın vereceği karar doğrultusunda prosedürün tamamlanacağını bildirdi. 
Yıldırım, telekomünikasyon sektöründeki şirket yetkililerini kabulü sırasında bir gazetecinin TIM'in, Oger ile ortaklığı olduğunu belirtip, Avea'daki hissesinden dolayı Telekom'a ortaklığının mevzuata uygun olup olmadığını sorması üzerine, muhataplarının yasalara ve mevzuata uygun davranmak zorunda olduğunu söyledi. Yıldırım, "Yanlışlık varsa bir yerlerden geri döner" dedi. 
Yıldırım, yerli üretimi teşvik konusundaki soru üzerine de "En belirgin proje denizcilik sektöründe kullanımı zorunlu hale gelen Otomatik Gemi Bilgi Sistemi. Amacımız bu cihazların Türkiye'de üretilmesi. Proje başarılı olursa akaryakıt ve insan kaçakçılığı gibi kanundışı eylemler ve faaliyetlerin önüne geçilmiş olacak" dedi. 

3. nesil gündemde değil 
Yıldırım, 3. nesil cep telefonlarına ilişkin lisansların ne zaman verileceği sorusunu yanıtlarken de bu teknolojinin yurtdışında yaşanan başarısız örnekleri olduğunu ve yakın zaman içerisinde gündemlerinde 3. nesil teknolojisi ile ilgili bir lisans konusunun bulunmadığını bildirdi. 




</TEXT>
</DOC>
