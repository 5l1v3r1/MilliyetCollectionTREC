<DOC>
<DOCNO> 360900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/siyaset/siy02.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar önde gidiyor 
</HEADLINE>
<TEXT>


Başkanı belirlemek için Anayasa Mahkemesi'nde yapılan oylamalardan yine bir sonuç çıkmadı. Fulya Kantarcıoğlu ve Tülay Tuğcu eşit oy aldı 

GÖKÇER TAHİNCİOĞLU Ankara 


Anayasa Mahkemesi'nde yaş haddinden emekliye ayrılan Başkan Mustafa Bumin'den boşalan koltuğun yeni sahibini belirlemek için 2 haftadır sandık başına giden üyeler, dün de başkan seçemedi. 
11 üyeli mahkemenin başkanlığa aday olan 5 üyesinden hiçbiri adaylıktan çekilmeyince, dün yapılan ve yarım saatte sonuçlanan seçimin 10 turundan da bir sonuç çıkmadı. 

Yedekler de katıldı 
Anayasa Mahkemesi Başkan Vekili Haşim Kılıç, son turda üyelerden Fulya Kantarcıoğlu ve Tülay Tuğcu'ya 3'er, kendisi ve Ahmet Akyalçın'a 2'şer, Mehmet Erten'e de 1 oy çıktığını belirtti. 
Kılıç, seçimde 3 yedek üyenin oy kullandığının anımsatılması üzerine, "Boş bulunan asıl üyeliklere Sayın Cumhurbaşkanı'nın atama yapmasını bekliyoruz. Cumhurbaşkanı boş üyelikler için 7 aydır seçim yapmadı" dedi. 

6 oy lazım 
Seçimlere önümüzdeki günlerde devam edileceğini belirten Kılıç, ağustosta üyelerin izin yapacağını, o zamana kadar sonuç alınmazsa, seçimlere eylülün ilk haftasında devam edileceğini kaydetti. 
Kılıç, "Seçimlerin uzaması mahkemenin saygınlığına zarar vermez mi " sorusuna da şu yanıtı verdi "Her arkadaşımız oyunun değerlendirmesini yapacaktır. Hiçbir kurul, kurum ve merci tarafından baskı veya telkinde bulunulması söz konusu değildir. Saygıyla karşılamak gerekir." 
Dün yapılan 10 turdan birinde, başkan adaylarından Akyalçın'a 4 oy çıktığı, ancak 4 oydan ikisinin daha sonra yine diğer adaylara dağıldığı öğrenildi. Başkan seçilmek için 11 üyeden 6'sının oyunun alınmasının gerektiği seçimde, 5 üyenin aday olması nedeniyle, aday olmayan üyelerden 5'inin oyunun toplanması gerekiyor. 

Seçimler sürer 
Önceki günlerde yapılan seçim turlarının aksine dünkü turların sadece yarım saatte sonuçlanması, adayların da seçimin hemen biteceği düşüncesini taşımadığı, bu nedenle turlar arasında kulis faaliyetinde bulunmadıkları şeklinde yorumlandı. 


</TEXT>
</DOC>
