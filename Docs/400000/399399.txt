<DOC>
<DOCNO> 399399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur20.html </URL>
<DATE> 2005/11/30/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Alanya'da fuhuş ve uyuşturucu operasyonu 
</HEADLINE>
<TEXT>

     Antalya’nın Alanya İlçesi’nde, jandarmanın düzenlediği eşzamanlı operasyonlarda, fuhuş, tarihi eser ve uyuşturucu ticareti ile zorla senet imzalatma suçlarından 20 kişi gözaltına alındı. 
     Alınan bilgiye göre, Konaklı, Payallar, Türkler ve Avsallar beldelerinde yaşayan bazı kişileri takip altına alan Alanya Jandarma Komutanlığı’na bağlı ekipler, Cumhuriyet Başsavcılığı’nın talimatıyla bazı ev ve işyerlerine operasyon düzenledi. 
     Eşzamanlı olarak düzenlenen ve iki gün süren operasyonlar sonucunda, zorla senet imzalattıkları, fuhuş yaptırdıkları, uyuşturucu sattıkları ve tarihi eser kaçakçılığı yaptıkları gerekçesiyle A.B, H.Ç, M.Ü, B.Ö, D.G, B.K, M.E, M.S, H.Ç, S.İ, H.C, İ.Y, M.D, A.K, U.K, A.Ü, B.Ç, M.E, A.Y ve E.D. gözaltına alındı. Operasyonlarda, bu kişiler tarafından fuhuş yaptırıldıkları belirtilen Ukrayna ve Kırgızistan uyruklu A.B, S.D, İ.K, N.K. ve K.D. adlı kadınlar da kaldıkları evde yakalandı. 
     Antalya İl Jandarma Komutanlığı’na bağlı timlerin de katıldığı operasyonlar sonucunda, gözaltına alınan kişilerin, ev, işyeri ve araçlarında yapılan aramalarda da 5 kilogram esrar, çeşitli marka ve çaplarda 4 tabanca, 1 otomatik av tüfeği, bu silahlara ait çok sayıda mermi, çok miktarda kaçak içki ve sigara ile Roma Dönemi’ne ait bir lahit ele geçirildi. 
     Lahit, Antalya Müze Müdürlüğü’ne gönderildi. 
     Yakalanan 20 zanlı ile fuhuş yaptığı gerekçesiyle gözaltına alınan 5 kadın, adliyeye sevk edildi. 
     
</TEXT>
</DOC>
