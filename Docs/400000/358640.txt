<DOC>
<DOCNO> 358640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko25.html </URL>
<DATE> 2005/07/06/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Hisarcıklıoğlu Erdemir ihalesi için ortak olabiliriz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Erdemir özelleştirilmesine katılmak isteyen girişimci grubun, TOBB'un ortaklığına ihtiyaç duyması halinde konunun değerlendirilerek ortak olunabileceğini söyledi. 
     Müstakil Sanayici ve İşadamları Derneği MÜSİAD yönetimi ve üyeleriyle ekonomi ve reel sektörün ele alındığı toplantıda bir araya gelen Hisarcıklıoğlu, toplantının ardından soruları yanıtladı. 
     Hisarcıklıoğlu, Erdemir'in özelleştirilmesine girmek isteyen, Türkiye'de yatırım yapmış girişimci grubun kendilerinden destek istediğini hatırlatarak, ''Bize geldiklerinde herkesin dağınık olduğunu, Başkan, ancak sen gelirsen kaynaklarımızı bir araya getirebiliriz diye ifade ettiler. O çerçevede, TOBB olarak milli konsorsiyum değil de Türkiye'de mevcut yatırım yapmış ve Erdemir'i almak isteyen girişimcileri bir araya getirme operasyonu söz konusu. İşin özü bu'' dedi. 
     Rifat Hisarcıklıoğlu, Türkiye'de faaliyet gösteren yabancı ortaklı firmaların da içinde yer aldığı 25 şirketin bu çerçevede gelmek istediklerini kaydederek, şöyle devam etti 
     ''TOBB bu girişimci grubu bir araya getirme, koordinasyon sağlama rolünü üstleniyor. Eğer, girişimci grup, Erdemir özelleştirilmesine katılmak isteyen girişimci grup, TOBB'un ortaklığına ihtiyaç duyarsa TOBB Yönetim Kurulu'nda konu değerlendirilerek ortak olunabilir ama esasında şu anda oynadığımız rol sadece koordinasyon görevi. TOBB'un ortaklığı için talep gelirse bu ele alınacaktır.'' 
     
     ''DEVLET ELİYLE YAPILAN HER İŞİN SONU HÜSRAN'' 

     Türk Telekom ihalesine ilişkin sorular üzerine de ihalede eşit şartlardaki rekabet ortamında tekliflerin verildiğini, bunun değerlendirmesini hükümetin yapacağını söyledi. 
     Rifat Hisarcıklıoğlu, ihalede verilen fiyatı yeterli görüp görmediği sorusu üzerine, ''Rekabeti ortaya çıkarmışsınız. Bütün dünyaya duyurmuşsunuz. Bununla ilgili dünyanın her bir ülkesinden katılımcılar ihaleye girmişler. İhalede en son gelmiş olunan rakam bu ise o zaman verilmesi lazım. Yoksa inandırıcılığınızı kaybedersiniz'' yanıtını verdi. 
     Türk Telekom'a ilişkin başka bir soru üzerine de Hisarcıklıoğlu, Tekel'in sigara fabrikaları örneğini vererek, 1.5 yıllık sürede satılamaması nedeniyle Tekel'in pazardaki payının düştüğünü ifade etti. 
     TOBB Başkanı Hisarcıklıoğlu, ''Gelinen noktada bugün Tekel 1.2 milyar dolar etmiyor. Perdenin önünde oynanan oyuna değil, arkasında ne senaryo yazılıyorsa biz bunu okumak zorundayız'' dedi. 
     Türk Telekom'un ''özelleştirilip özelleştirilmemesi'' yönündeki tartışmalara da değinen Hisarcıklıoğlu, şöyle konuştu 
     ''Devlet eliyle yapacağınız her işin sonu hüsran... Şu anda öyle bir garabet yaşıyoruz ki devlet kuralı koyuyor, devlet futbol maçında hem rakibimiz hem de hakem... Hadi çıkın bu maçı kazanın bakalım. Kazanabilir misiniz Kuralı koyan devlet, karşında oyuncu devlet, hakem devlet... Seni de karşına çıkarmış Hadi Türk özel sektörü çıkın bana karşı oynayın kazanmak mümkün değil. Hücum etsen, gol atacak olsan 68 milyonun hakkına tecavüz ediyorlar diyorlar, durduruyorlar.'' Modern devletlerin geldiği noktada, devletin kuralı koyduğunu, rakipleri sahada çarpıştırdığını ve kendisinin de hakemlik yaptığını ifade eden Hisarcıklıoğlu, şöyle devam etti 
     ''Biz de sabahtan akşama neyin değiştiğini, ertesi sabah neyle karşılaşacağımızı bilmiyoruz. Biz diyoruz ki artık kurallar olsun. Bu kurallara uygun oyunumuzu oynayalım. Devlet eşit şartlardaki rekabeti tahakküm altına alacak, kimseye de müsaade etmeyecek. Devletin bizi sahada eşit şartlarda koşturuyor olması lazım. Telekom ihalesine, özelleştirmesine bakış noktamız bu...'' Hisarcıklıoğlu, ''Türk Telekom'da sizce peşin ödeme mi, taksitli ödeme mi daha uygun '' sorusuna da, ''Tüccar olarak baktığımda benim işime peşin mi vadeli mi geliyor Getirisi, karı ne Buna bakmak lazım. Peşin paranın işime geldiği taraf da olur zararıma olduğu taraf da söz konusu...'' yanıtı verdi. 

     
</TEXT>
</DOC>
