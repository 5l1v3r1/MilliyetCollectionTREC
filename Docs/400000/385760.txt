<DOC>
<DOCNO> 385760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun49.html </URL>
<DATE> 2005/10/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
New York Times İsrail'in BM'de tecridi adım adım ortadan kalkıyor 
</HEADLINE>
<TEXT>

     ABD'de yayımlanan New York Times gazetesi, kurulduğundan bu yana BM platformlarında hep kenara itilen İsrail'in bu gayri resmi tecridinin adım adım ortadan kalktığını yazdı. 
     Gazeteye göre, BM ile hep gerilimli ve sorunlu ilişkilere sahip olan İsrail'in faaliyetleri, Kofi Annan'ın Genel Sekreterliği döneminde üye ülkelerin büyük çoğunluğu tarafından daha olumlu karşılanır hale geldi. 
     BM'de etkinliğini görünür şekilde artıran İsrail, 2018-2020 dönemi için BM Güvenlik Konseyi daimi olmayan üyeliğine aday olma yönünde Genel Kurul'a teklif verdi. İsrail Başbakanı Ariel Şaron'un Eylül ayında düzenlenen zirve sırasında Genel Kurul'da yaptığı konuşmanın fazla bir protestoyla karşılaşmaması da İsrail'in artık BM'de daha fazla kabul gören bir ülke olmasına bağlanıyor. 
     İsrail'in BM'de daha fazla kabul görür hale gelmesinin BM Genel Sekreteri Annan'ın bu ülkenin dışlanmasına karşı 18 aydır yürüttüğü çabanın ürünü olduğunu kaydeden gazete, bu konudaki ilk adımın 2004 Haziran ayında BM'de düzenlenen Yahudi karşıtlığına dair bir seminerle atıldığını belirtti. 
     Genel Kurul'a her yıl sunulan dini hoşgörüye dair karar tasarısına geçen Kasım ayında Yahudi karşıtlığının kınanması da eklenirken, bu karar tasarısı BM üyesi 177 ülke tarafından kabul edildi. Genel Kurul'da Ocak ayında Nazi ölüm kamplarının dağıtılmasına dair özel bir oturum düzenlenirken, BM merkez binası lobisinde Auschwitz toplama kampıyla ilgili bir sergi açıldı. 
     BM Genel Sekreteri Annan, Mart ayında Kudüs'teki Yad Vaşem Soykırım Müzesi ek binasının açılışına katılarak bir konuşma yaparken, Haziran ayında İsrail'in BM daimi temsilcisi Büyükelçi Dan Gillerman BM Genel Kurulu başkan yardımcılığına seçildi. Gillerman, İsrail'in üye olduğu 52 yıl içerisinde bu göreve gelen ilk Yahudi oldu. 
     Başta Arap ülkeleri olmak üzere BM'de sürekli sıkıştırılan İsrail'in en büyük destekçisi ise hep ABD oldu. ABD, 1972'den bu yana Güvenlik Konseyi'nde İsrail karşıtı tam 39 karar tasarısını veto etti. 
     İsrail'in BM içinde tecridinin hafiflemesi ise 2000 yılında komite üyelerine atama yapılan bir bölgesel gruba dahil edilmesiyle başladı. İsrail, böylece ABD ve Türkiye'nin de aralarında bulunduğu 30 üyeli Batı Avrupa ve Diğerleri Grubu'na dahil edildi. 
     Bununla birlikte, hala BM'nin Cenevre, Roma ve Viyana'daki merkezlerinde temsil edilmeyen İsrail'in yeni hedefinin, İsrail karşıtlığının birer merkezi haline geldiğini ileri sürdüğü Genel Sekreterlik'e bağlı Filistin Hakları Bölümü, Filistin Halkının Vazgeçilmez Haklarının Uygulanmasına Dair Komite ve İsrail Uygulamalarını Araştırmaya Dair Özel Komite'nin lağvedilmesi olduğu ifade ediliyor. 
     BM ile İsrail arasındaki sorunlu ilişkilerin geçmişi İsrail'in kuruluş yıllarına kadar dayanıyor. 1955 yılında İsrail Başbakanı David Ben-Gurion'un kabinede yaptığı bir konuşmada ''BM hiçbir şeydir'' dediği belirtilirken, BM Genel Kurulu 1975'te kabul ettiği bir karar tasarısıyla siyonizm ile ırkçılığı eş tuttu. Bu ifade 1991'de ABD'nin girişimine kadar bir belge olarak kalmaya devam etti. 
     
</TEXT>
</DOC>
