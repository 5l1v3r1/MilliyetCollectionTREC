<DOC>
<DOCNO> 379215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun35.html </URL>
<DATE> 2005/09/17/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Atina'da polis, göstericilere saldırma girişiminde bulunan grupla çatıştı 
</HEADLINE>
<TEXT>

     Yunanistan’ın başkenti Atina’da polis, gösteri yapan bir grup aşırı sağcı-ırkçıya saldırma girişiminde bulunan gruplarla çatıştı. 
     Yunan aşırı sağcı "Hrisi Avgi" Altın Şafak adlı örgütün, çeşitli Avrupa ülkelerinden davet ettiği Neo-nazi gruplarla birlikte Mora yarımadasında "Türkiye Avrupa’dan dışarı" sloganı altında düzenlemeyi planladığı "Kin festivalinin" Atina’nın engellemesi üzerine yapılamamasını protesto etmek için bu akşam yaklaşık 150 kişilik bir aşırı sağcı grup kent merkezinde gösteri yaptı. 
     İspanya, İtalya, Almanya ve Romanya’dan gelen neo-nazilerin de katıldığı bildirilen gösteriye tepki gösteren "Anarşist" grupların, aşırı sağcıların çevresinde polisin oluşturduğu güvenlik kordonunu yarmak istemeleri üzerine çatışma çıktı. 
     Polis, taş, sopa ve molotof kokteyllerle saldırıya geçen ve çevredeki araç ve işyerlerini tahrip eden gruptakilere gaz bombaları ile yanıt verdi. 
     Kentin Eksarhia semtinde 2 polis karakolu ve PASOK partisinin bir bürosuna da saldıran gruptakiler, Atina Teknik Üniversitesi’nin kapısını kırarak içeri girdiler ve üniversitenin bahçesinde Yunan bayraklarını yaktılar. 
     Yunan basın-yayın organları, olayların yatıştığı ve söz konusu grupların dağıldığının gözlendiğini, ancak polisin olayların yeniden alevlenmesi olasılığına karşı geniş güvenlik önlemleri aldığını duyurdular. 
     Bu arada, ırkçı grupların gösterisini protesto etmek için Yunanistan Komünist Partisi KKE gençlik kolları da olaysız geçen bir gösteri yaptı. 
     
</TEXT>
</DOC>
