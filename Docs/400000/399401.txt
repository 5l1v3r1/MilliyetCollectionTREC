<DOC>
<DOCNO> 399401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur22.html </URL>
<DATE> 2005/11/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
"Askerler, asfaltta yatarken üzerlerinden devriye aracı geçmiş " 
</HEADLINE>
<TEXT>

     Kayseri 12. Hava Ulaştırma Ana Üs Komutanlığı’nda meydana gelen ve 2 askerin şehit olmasıyla sonuçlanan trafik kazasıyla ilgili açıklama yapan, nöbetçi Cumhuriyet Savcısı Kenan Karabeyeser, "Askerler asfaltta yatarken üzerlerinden devriye aracı geçmiş" dedi. 
     Nöbetçi Cumhuriyet Savcısı Kenan Karabeyeser, Erciyes Üniversitesi Gevher Nesibe Hastanesi Morgu’nda, erler Davut Alkaç 20 ile İsmail Bakır’ın 20 cesetlerine otopsi yaptı. 
     Burada, AA muhabirine açıklama yapan Karabeyeser, trafik kazasının, çarpma şeklinde olmadığını, asfaltta yatan askerlerin üzerinden askeri aracın geçmesi sonucu meydana geldiğini söyledi. 
     Olayla ilgili askeri üste inceleme yaptığını ve askeri yetkililerin verdiği bilgiler doğrultusunda soruşturma başlattığını kaydeden Karabeyeser, şunları söyledi 
     "12. Hava Ulaştırma Ana Üs Komutanlığı çevre emniyet yolunda devriye görevini ifa eden askeri araç, ölen erlerin bulunduğu bölgeden bir kere geçmiş. Bu sırada herhangi bir olumsuzluğa rastlanmamış. Bir sonraki devriye sırasında kaza meydana gelmiş. Olay sırasında ışık donanımını kapalı tuttuğu anlaşılan askeri araç, asfalt yolda yatan erlerin birisinin göğüs bölgesinden, diğerinin ise kafasını ezerek geçmiş." Bu arada, Hava Kuvvetleri Komutanlığı Değerlendirme ve Denetleme Başkanı Korgeneral Hasan Aksay’ın, 12. Hava Ulaştırma Ana Üs Komutanlığı’nda incelemelere başladığı kaydedildi. 
     Dün gece, 12. Hava Ulaştırma Ana Üs Komutanlığı çevre emniyet yolunda meydana gelen trafik kazasında, Malatya doğumlu İsmail Bakır ile Gümüşhane doğumlu Davut Alkaç şehit olmuştu. 
     
</TEXT>
</DOC>
