<DOC>
<DOCNO> 365082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy12.html </URL>
<DATE> 2005/07/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İsviçreli parlamenterden Türkiye'ye tehdit 
</HEADLINE>
<TEXT>

     İsviçreli Parlamenter, ülkesinin Türkiye’ye sırtını dönmesi halinde bunun AB için kötü bir işaret olacağını savundu ve "Türkiye’nin saldırganca konuşmak ve şantaj yapmak yerine somut adımlar atması gerektiğini" söyledi. 
     İsviçre Temsilciler Meclisi Dış Politika Başkanı Erwin Jutzet, "Türkiye’nin artık saldırganca konuşmak ve şantaj yapmak yerine somut adımlar atmasının vakti geldi" dedi. 
     Jutzet’e göre Türkiye’nin sözde Ermeni soykırımını tanımaması halinde AB içinde bir takım sıkıntılar yaşanabilecek. 
     Jutzet ayrıca, "İsviçre’nin Türkiye’ye sırtını dönmesi halinde bu AB için kötü bir işaret olacaktır" diye konuştu. 
     Swissinfo sitesinde çıkan habere göre Doğu Perinçek’in İsviçre’de tutuklanması olayı konusuna da değinen Jutzet, Türkiye’nin bu tür durumlarda aşırı hassas olduğunu da savundu. 
     İsviçre’de Ermeni Soykırımı’nın yapılmadığını söylemek Irkçılık karşıtı yasalar açısından bir suç teşkil ediyor. 
     Lozan Barış Antlaşması anma töreni sırasında soykırımı iki kez reddettiği kaydedilen Doğu Perinçek, İsviçre polisince sorgulanmıştı. 
     Bunun üzerine İsviçre’nin Ankara Büyükelçisi Walter Gyger Dışişleri Bakanlığı’na çağrılmış ve kendisine Türkiye’nin memnuniyetsizliği dile getirilmişti. 
     Karşı atağa geçen İsviçre’de Bern’deki Türkiye Büyükelçisi Alev Kılıç, İsviçre Dışişleri’ne çağrıldı. 
     Konu ile ilgili Swissinfo sitesine konuşan Türkiye’nin Bern Büyükelçiliği basın ataşesi Sibel Gal, "Bir Türk politikacının İsviçre’de gözaltına alınması, Türkiye’de büyük bir rahatsızlık yaratmıştır" dedi. Gal, olayın ifade özgürlüğüne aykırı olduğunu söyledi. 
     Dışişleri Bakanı Abdullah Gül de olayı "kabul edilemez" olarak değerlendirmişti. 
     İsviçre’de halen 80 bin Türk ve 6 bin Ermeni yaşıyor. 
     
</TEXT>
</DOC>
