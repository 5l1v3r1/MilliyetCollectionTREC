<DOC>
<DOCNO> 353362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/guncel/gun01.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İlik bulundu ama enfeksiyona yenildi 
</HEADLINE>
<TEXT>


Kıbrıs Rum Kesimi'nden bulunan ilik, yakalandığı akciğer enfeksiyonu yüzünden kendisine bir türlü nakledilemeyen Emine, hayatını kaybetti 

İBRAHİM ÖZÇEKİÇ Kayseri DHA 

Lösemi hastası 20 yaşındaki Emine Özan, Kıbrıs Rum Kesimi'ndeki bir donörden bulunan ilik nakledilemeden akciğer enfeksiyonundan hayatını kaybetti. 
4 aydır hastanede yatan Emine'nin ölümüne enfeksiyon nedeniyle ani gelişen kanamanın yol açtığı bildirildi. Lösemi'nin yanı sıra akciğer enfeksiyonuyla 3 aydır mücadele eden Emine, dün ani gelişen sol akciğer kanaması nedeniyle tedavi gördüğü Erciyes Üniversitesi Mehmet Kemal Dedeman Onkoloji Hastanesi'nde yoğun bakıma kaldırıldı. Kanama nedeniyle ameliyata alınamayan genç kız, sabaha karşı hayata gözlerini yumdu. 

Rumlar da üzüldü 
İlik nakli, Türkiye ile Kıbrıs Rum Kesimi arasında yaşanan diplomatik krize takılan ancak, konunun kamuoyunda gündeme gelmesinin ardından Rumların insani amaçlı ilik vermeyi kabul ettiği Emine'nin nakil gerçekleşemeden ölmesi, ailesi ve hastane çalışanlarını kahretti. Emine, akşam saatlerinde memleketi Aksaray'da toprağa verildi. 
Erciyes Üniversitesi EÜ Tıp Fakültesi Hematoloji Bölüm Başkanı ve Kemik İliği Nakli Merkezi Başkanı Prof.Dr. Ali Ünal, Özan'ın kan tablosunun düzeldiği ve ilik nakline hazır hale geldiği bir zamanda enfeksiyondan ölmesinin kendilerini üzdüğünü söyledi. 
Kemik İliği Bankası Koordinatörü Doç. Dr. Sarper Diler de, Rum Kesimi Kemik İliği Bankası'nın kendileriyle sürekli irtibat halinde olduğunu, ancak Emine'nin ölüm haberini alınca çok üzüldüklerini ifade etti. 


</TEXT>
</DOC>
