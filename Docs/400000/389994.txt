<DOC>
<DOCNO> 389994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/ekonomi/eko04.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den ihale uyarısı 
</HEADLINE>
<TEXT>


Cumhurbaşkanı'na bağlı Devlet Denetleme Kurulu'nun inceleme raporlarında, 'ihalesiz özelleştirmeler' konusunda uyarı yapıldı 

GÜLÇİN ÜSTÜN Ankara 

Cumhurbaşkanı Ahmet Necdet Sezer, Cumhurbaşkanlığı Devlet Denetleme Kurulu DDK aracılığıyla ihaleleri inceleterek hükümete, "ihale prosedürüne uyun, ihalesiz iş yapmayın" uyarısı yaptı. 
Sezer'in talimatıyla geçtiğimiz haftalarda BOTAŞ'ın başta Bakü - Ceyhan projesi olmak üzere, 2000 yılından bu yana yaptığı ihaleler incelemeye alındı. DDK'nın, Telekomünikasyon Kurumu ve özelleştirme çalışmalarına ilişkin inceleme raporları, Köşk'ün hükümeti yakın takibe aldığını ortaya koydu. 
Başbakanlık'a gönderilen ve 2001 - 2004 arasında yapılan ihaleleri içeren özelleştirme raporunda SEKA, TDİ limanları, Tekel, Tüpraş özelleştirmelerine yer verildi. Özelleştirilen kurumların satış bedellerinin tahsil edilmesinde başarılı olunmadığı vurgulanarak, "Yapılacak satışlarda, kamu yararı için satış bedellerinin zamanında tahsil edilmesi gerekmektedir" denildi. 

Albayrak sorusu 
DDK'nın son dönemde yaptığı incelemelerde yer alan tespitler ve hükümete uyarılar şöyle 
Kamuya ait GSM operatörü Aycell'le 2004 başında birleşen Telekom Italia ve İş - TIM ortaklığındaki Aria birleşme öncesinde teknik olarak iflas etti. Ama bunu öz varlıklarını büyük göstererek sakladı. Bilançolara göre birleşmeden sonra kurulan Avea'da Aycell'e alması gerekenden az pay verildi. Aria ile eşit olarak şirkette yüzde 40'lık hissesi olan Aycell'in şirkette payı yüzde 40'ın üzerinde olmalıydı.TK, telsiz sistemi altyapısına ilişkin kullanım ücretlerini yanlış hesap ederek şirketlerden alması gereken ücretin sadece 8'de 1'ini tahsil edebildi. Radyo link ruhsat ücretleri de 139 milyon 972 bin YTL eksik hesaplandı. Ancak kullanım ücretleri yeniden hesaplanarak eksik kalan ücret firmalardan tahsil edilmedi.Turkcell, Telsim, Aria sistem kurma izin ve uygunluk belgesi olmayan toplam 42 GSM repeater cep telefonu sinyallerinin kapsama alanını iki katına kadar artıran cihaz cihazı kullandı. TK, bu kullanmadan dolayı alması gereken 20 bin YTL'yi tahsil etmedi. İsrailli işadamı Sami Ofer'in aldığı Kuşadası Limanı ile ilgili olarak da 2002'de satışına çıkılan ve 2003'te tamamlanan ihalede tekliflerin yeterli olmadığı kaydedilerek "Buna karşın Özelleştirme İdaresi Başkanlığı ihalenin aralarında Ofer'in de bulunduğu ortak girişim grubuna 27 milyon dolara satışına karar verdi" denildi. 
Raporda, Balıkesir SEKA Fabrikası Albayraklar tarafından 2003'te 1 milyon 100 bin dolara alınan ancak satışı iptal edilen fabrikanın devlete iade edilmediğine dikkat çekildi. 


</TEXT>
</DOC>
