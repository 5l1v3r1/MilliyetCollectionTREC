<DOC>
<DOCNO> 390216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonspo23.html </URL>
<DATE> 2005/10/27/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Canaydın ,Cavcav, Yıldırım, konuştu. Son sözü Mosturoğlu söyledi 
</HEADLINE>
<TEXT>

     Futbol Federasyonu Başkan Vekili Şekip Mosturoğlu, Gençlerbirliği ve Turkcell Süper Ligi Kulüpler Birliği Vakfı Başkanı İlhan Cavcav'ın son üç günde Türkiye'de futbola verdiği tahribatı hayal dahi edemediğini söyledi. 
     
     BİR KONUŞTU, PİR KONUŞTU... 

     Bir televizyonun canlı yayınında soruları yanıtlayan Mosturoğlu, iki kulüp arasında maddi ihtilaf bulunduğunu ve olayların başka yönlere çekilip, kişiselleştiğini ifade ederek, şöyle konuştu 
     ''Ben Sayın Cavcav'ın şu kısa dönem içinde futbola verdiği tahribatı hayal dahi edemiyorum. Bu kadar futbola gönül vermiş, futbolun kurumsallaşması ve özerkleşmesi için, havuz sisteminde birlikte mücadele ettiğimiz bir insanın, şu 3 günde futbola ve futbolun kurumsal yapısına verdiği tahribatı, sanırım futbol tarihinde kimse yapmamıştır. Son derece üzücü buluyorum. Aklıselim olarak oturduğu zaman, verdiği tahribatı anlayacaktır. İki kulüp oturup görüştüğü zaman mutlaka bu anlaşmazlığı çözecektir, ama futbolun kurumuna verdiği zararı kimse çözemez.'' 
     
     ''TAHKİM KURULU'NA MÜDAHALEM SÖZ KONUSU BİLE OLAMAZ'' 

     Mosturoğlu, Tahkim Kurulu'nun özerkliğine karşı gelebilecek bütün tehditlere karşı en önemli engelin kendisi olduğunu söyledi. Kurumsal menfaatler açısından da Tahkim Kurulu'nun özerkliğinin büyük önem taşıdığını vurgulayan Şekip Mosturoğlu, ''Bizim gibi bir federasyon yok. Çünkü tahkim kurulumuz özerk. En büyük problem, ihtilafların, özellikle maddi anlaşmazlıkların yerel mahkemelere gitmesidir. Bunu bilen, buna bu kadar destek veren ve bunu dava olarak kabul etmiş bir insanın, bu kurulun özerkliğine müdahale etmesi söz konusu bile olamaz. Tahkim Kurulu'nun da yanlış yapma hakkı var, buna saygı duyacağız. Biz bugüne kadar hiçbir yerde, hiçbir platformda Tahkim Kurulu kararlarını eleştirmedik. Bundan sonra da olmaz'' diye konuştu. 
     
     ''HAYAL KIRIKLIĞI YAŞADIM'' 

     Bu olaylardan sonra istifa etmeyi düşünmediğini de anlatan Mosturoğlu, Türkiye'de futbola 8 yıldır karşılıksız hizmet ettiğini söyledi. 
     Mosturoğlu, ''Türk futbolunun çınarı'' olan Fenerbahçe ve Gençlerbirliği'nin, bundan sonra yine transfer ilişkilerine gireceklerini belirterek, ''Gençlerbirliği daha çok, 1 milyon avro kazanır, Fenerbahçe daha çok, 1 milyon avro öder. Aralarındaki transfer ilişkileri yıllar boyu sürer, bizlere verdikleri zarar hiçbir zaman giderilemez. İlhan Cavcav'ın bana yönelik açıklamalarında böyle bir hayal kırıklığı yaşadım. Yoksa tabii ki Cavcav benim büyüğüm, belli konularda dava arkadaşlığı yaptık. Yaşına, duayenliğine saygım büyük ve kendisine en ufak söylemim olmaz, ama gerçekten kendisine kırıldım'' dedi. 
     
     ''OYUMU DENİZ BARIŞ ALEYHİNE KULLANDIM'' 

     Deniz Barış ile ilgili kararı alan yönetim kurulunda kendisinin de bulunduğunu ve futbolcunun aleyhine oyunu kullandığını anlatan Mosturoğlu, şöyle devam etti 
     ''Yani oyumu Gençlerbirliği lehine kullandım. Orada Gençlerbirliği lehine oy kullanan bir insan, sonra hangi aşamada, nasıl bir travma geçiriyor da başka bir takımın lehine dönüyor, bunu başka birinin izah etmesi gerekiyor. Ayrıca Deniz Barış olayına kadar özel sözleşmelere federasyon bakmazdı. Bakması yönünde büyük çaba harcayan iki hukukçudan biriyim. Bunları veri olarak ortaya koyduğumuzda, ben nasıl engel olmuşum, bunu anlayamıyorum. 
     Futbol Federasyonu'nda bir organ, İlhan Cavcav'ın alacağını engellemiyor ki. Yönetim ve Tahkim Kurulu bu kararı vermiş. Deniz ödeme yollarını arıyor. Sıkıntı, Deniz Barış'ın oynamamasından kaynaklanıyor. Alacağın tahsilini geciktiren talep Gençlerbirliği'nden geliyor. Futbolcuya oynama imkanı verirlerse, futbolcu zaten borcunu ödeyecek. Bunları yapan, söyleyen insanın, bu noktada, bu kadar eleştirilmesi benim gururumu incitiyor, bir açıklamasını da bulamıyorum.'' 
     
     ''KAMUOYU BUNU MİLAT OLARAK KABUL ETSİN'' 

     Şekip Mosturoğlu, kamuoyunun, bugün Futbol Federasyonu'nun aldığı kararları bir ''Milat'' kabul etmesini istedi. 
     Geçmişte federasyon ve kurullarının hataları ve eksikleri olabileceğini vurgulayan Mosturoğlu, şunları söyledi 
     ''Kendi camialarına verecekleri mesajı kurumlarımız üzerinden verecek spor yöneticilerine, bugünden itibaren Dur dedik. Kendi aralarındaki ihtilafı halletmek istiyorlarsa, kurullar ve yöntemler belli. Taraftarlara bir mesaj vermek istiyorlarsa, mesajı verecekleri alanlar belli. Futbol Federasyonu'nun hiçbir kurumu, sportif rekabetin seyir noktası değil. Biz bunu bugün deklare ettik. Buna uygun olarak da iki kulüp başkanımızı disiplin kuruluna sevk ettik. Bundan sonra aynı kararlılığımızı sürdüreceğiz. Kesinlikle, Futbol Federasyonu yöneticilerine, yönetim kuruluna, başkanına, kurullarına, kurulların kararlarına demokratik olmayan eleştiriler getiren, sadece sportif rekabet açısından eleştiri getiren, eleştiri boyutunu aşıp kişisel haklarına yönelen bütün yöneticilerimizin, sporcularımızın takipçisi olacağız.'' İlhan Cavcav'ın kendisi hakkındaki açıklamalarını hukuki açıdan değerlendirdiğini de belirten Mosturoğlu, ''dava arkadaşlığı yaptığı ve birçok riski, tehdidi birlikte göğüslediği'' Cavcav için, gerek görmesi halinde hukuki yollara ''üzüle üzüle'' başvuracağını anlattı. 
     
     FUTBOLDA ŞİDDETİ ÖNLEMEK 

     Mosturoğlu, Türkiye'de futbolda şiddeti önlemenin, futbolun ''Sahada olan'' gerçekleriyle uğraşmaktan geçtiğini söyledi. 
     Dünyanın hiçbir yerinde, kurum kararlarının bu kadar irdelenmediğini kaydeden Şekip Mosturoğlu, ''Biz FIFA, UEFA kararlarını bile tartışır duruma geldik. Biz magazine son vereceğiz. Futbolun gerçekleriyle uğraşacağız, futbolun gerçekleri sahada. Sahada oynanıyor, sahada kazanılıyor, orada bitiyor. Başka hiçbir yerde avantaj aramaya, başka yerlere rekabeti taşımaya gerek yok. Sorunun paydaşları, sorunun bilincine ulaşırlarsa ve sorunu kavrarlarsa, hep birlikte ortak ve samimi çaba gösterirlerse, bu şiddeti toplumdan sökeriz, atarız'' diyerek sözlerini tamamladı. 
     
</TEXT>
</DOC>
