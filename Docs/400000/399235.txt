<DOC>
<DOCNO> 399235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun36.html </URL>
<DATE> 2005/11/30/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Vatikan'a göre, Papa, Fener Rum Patrikanesi'ni ziyaret etmek istiyor 
</HEADLINE>
<TEXT>

     Vatikan Basın Bürosu, Roma Katolik Kilisesi’nin ruhani lideri Papa 16. Benediktus’un, "mümkün olan en kısa sürede" Fener Rum Patrikhanesi’ni ziyaret edebilme arzusunda olduğunu açıkladı. 
     Patrikhane’nin bugün yaptığı Aziz Andreas Yortusu kutlamalarında Vatikan’ı temsil eden heyet aracılığıyla Papa 16. Benediktus’un Patrik Bartolomeos’a sunduğu mesajı bugün basına açıklayan Vatikan yetkilileri, mesaja ilişkin kaleme aldıkları sunuş metninde, "Papa, 2005’te Aziz Andreas Yortusu kutlamaları sırasında bizzat İstanbul’da 
     olmaya niyetlenmişti. Halen de Ortodoksluğun ilk mekanına yapacağı seyahati en kısa sürede gerçekleştirmeyi arzulamaktadır" dediler. Açıklamada, Papalık Hıristiyanlararası Birlik Konseyi Başkanı Kardinal Walter Casper başkanlığındaki Vatikan heyetinin Fener Rum Patrikhanesi’yle İstanbul’da yapacağı görüşmelerin önemi konusunda ise, "2005’teki bu görüşmeler, Papa 16. Benediktus’un Fener’e yapacağı ziyarete hazırlık bağlamında da büyük önem taşımaktadır" ifadesi kullanıldı. 
     
     "EKÜMENİK" NİTELEMESİ 
     Bu arada Vatikan, Papa’nın Fener Rum Patriği Bartholemeos’a Aziz Andreas Yortusu münasebetiyle gönderdiği mesajın tam metnini de açıkladı. 
     Papa, İngilizce olarak kaleme aldığı ve Bartholomeos’a "ekümenik" diye hitap ettiği mesajında, Fener Rum Patriği’ne şöyle seslendi 
     "Sizlere olan sevgimi bizzat sunmak ve birlikte dua etmek için orada bizzat bulunabilmeyi isterdim. Her halükarda aramızda halen süren ve de bizleri efharistiya ayinini birlikte yapmamızı da engelleyen sorunları çözebilme konusunda son derece ümitvar olduğumu da bilgilerinize sunmam gerekiyor." Papa 16. Benediktus, Bartolemeos’a gönderdiği mesajda, 1965 yılında dönemin Papası Altıncı Paul ile Fener Rum Patriği Athenagoras arasında Kudüs’teki tarihi buluşmaya atıfta bulundu. Bu görüşmenin, Katolikler ile Ortodokslar arasındaki diyalogu başlatarak, "kilise yaşamında yeni bir dönem" başlattığına değinen 16. Benediktus, iki kilise arasındaki mevcut sorunları aşmak için 1979’da kurulan Karma İlahiyat Komisyonu’nun KİK yeniden çalışmalara başlayacak olmasından duyduğu memnuniyeti de dile getirdi. 
     Katolik ve Ortodoks ilahiyatçıların katılımından oluşan komisyon, en son toplantısını 2000’de ABD’nin Baltimore kentinde yapmıştı. 
     Ortodoks yetkililerin Katolikleri ağır bir üslupla yayılmacılıkla suçladıkları toplantı, komisyonun ortak çalışmalarının kesintiye uğramasını da beraberinde getirmişti. 
     Vatikan yetkililerinin konuya ilişkin açıklamasına göre, KİK’in yeniden faaliyete geçebilmesini sağlamak amacıyla, koordinasyon komitesinin 13-16 Aralık 2005’te Roma’da bir araya gelmesi öngörülüyor. 
     
     VATİKAN, OLASI ANKARA ZİYARETİ KONUSUNDA SUSKUN 
     Öte yandan gerek Papa’nın Patrik’e gönderdiği mesajda, gerekse Vatikan Basın Bürosu’nun bugün yaptığı açıklamada, 16. Benediktus’un Fener Rum Patrikhanesi’ni ziyaret arzusuna değinilmekle birlikte, Ankara’ya yapacağı olası ziyarete herhangi bir atıfta bulunulmaması dikkati çekti. 
     Papa 16. Benediktus, geçen aylarda, bu yılki Aziz Andreas Yortusu’na bizzat katılarak Fener Rum Patriği Bartholomeus ile İstanbul’da görüşmek istediğini açıklamıştı. 
     Vatikan yetkililerinin daha sonra Türkiye’yi ziyaret için Papa’nın Ankara yetkililerinden resmi davet beklediği yönündeki açıklamaları ise Cumhurbaşkanı Ahmet Necdet Sezer’in Papa 16. Benediktus’u Türkiye’ye resmen davet etmesiyle sonuçlanmıştı. Ancak Sezer, konuya ilişkin davet mektubunda Papa’yı Türkiye’ye bu yıl değil, 2006’da beklediklerini ifade etmiş, ziyaret tarihini belirlemeyi ise daha sonraya bırakmıştı. 
     Sezer’in 16. Benediktus’un 2005 yerine 2006 yılında Türkiye’ye davet etmesi ise diplomatik gözlemciler tarafından, Fener Rum Patrikhanesi’nin Ankara’dan görüş almaksızın Papa’yı 2005’te Patrikhane’ye davet etmiş olmasına bir tür tepki olarak yorumlanmıştı. 
     
</TEXT>
</DOC>
