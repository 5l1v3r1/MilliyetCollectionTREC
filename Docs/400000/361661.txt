<DOC>
<DOCNO> 361661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/soneko14.html </URL>
<DATE> 2005/07/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Un fabrikaları Irak'a çalışıyor... 
</HEADLINE>
<TEXT>

     GAP Bölgesi'nden buğday unu ihracatı, bu yılın ilk 6 ayında geçen yılın aynı dönemine göre yüzde 474 arttı. 
     Güneydoğu Anadolu İhracatçı Birlikleri GAİB Genel Sekreterliği Ocak-Haziran 2005 ihracat verilerine göre, GAP bölgesinden 318 bin 726 ton buğday ihraç edilerek 71 milyon 264 bin dolar döviz girdisi sağlandı. 
     Bölgeden geçen yılın ilk 6 aylık döneminde 12 milyon 407 bin dolar karşılığında 40 bin 759 ton buğday unu ihraç edilmişti. Bu yılın ilk 6 ayındaki buğday unu ihracatı geçen yılın aynı dönemine göre miktar bazında yüzde 682, döviz bazında yüzde 474 oranında artış gösterdi. 
     Ocak-Haziran 2005 döneminde buğday unu ihracatının bölgenin toplam ihracatı içindeki payı yüzde 8.4 olarak gerçekleşti. Bu oran geçen yılın aynı döneminde yüzde 2.1 olmuştu. 
     Bu arada, bölgeden geçen yıl toplam 200 bin 614 buğday unu ihraç edilerek karşılığında milyon 738 bin dolar döviz girdisi sağlanmıştı. Geçen yıl buğday unu ihracatıyla bölgenin toplam ihracatına yüzde 3.9'luk katkı verilmişti. 
     
     IRAK HÜKÜMETİNİN TALEPLERİ 
     Güneydoğu Un Sanayicileri Derneği GÜNSAD Başkanı Erhan Özmen, AA muhabirine yaptığı açıklamada, Irak hükümetinin taleplerini başarıyla karşılayıp buğday ihracatında önemli artış sağladıklarını söyledi. 
     Bu yılki buğday unu ihracatının tümünü Türk çiftçisinin yetiştirdiği buğdayı işleyerek gerçekleştirdiklerini vurgulayan Özmen, şöyle konuştu ''Irak bizim için yaşamsal bir pazar ve bu yılki ihracatımızın çok büyük bölümünü bu pazara yaptık. Irak sayesinde bölgede kurulu tesislerin kapasite kullanım oranları arttı. Irak hükümetinin büyük ölçekli buğday unu taleplerini başarıyla karşılayarak ihracatı artırdık. 
     Bir diğer sevindirici nokta, bu yıl henüz ithal buğday kullanmadık. Dolayısıyla ihracatla sağladığımız döviz girdisi bütünüyle net ihracat geliri. Buğday unu ihracatı net döviz girdisi sağlaması açısından önemli. Bizim üreticimizin alınterinin karşılığı olan ürünü değerlendirmiş olduk.'' Özmen, Irak pazarına ilişkin beklenmedik olumsuz bir gelişme yaşanmaması halinde, Gaziantep ve bölge illerinin 2005 yılı toplam buğday unu ihracatının 200 milyon dolara ulaşabileceğini bildirdi. 
     
</TEXT>
</DOC>
