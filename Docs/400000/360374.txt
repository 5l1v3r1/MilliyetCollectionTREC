<DOC>
<DOCNO> 360374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun52.html </URL>
<DATE> 2005/07/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Monaco Prensi Albert, taç giydi... 
</HEADLINE>
<TEXT>

     Monaco Prensi Albert, bugün taç giydi. 
     Babası Prens Rainier'nin ölümünden sonra 3 aylık yas döneminin tamamlanması üzerine, Prens Albert'in taç giymesi dolayısıyla bugün Monaco Katedrali'nde tören düzenlendi. 
     47 yaşındaki yeni Monaco Prensi'nin Togo asıllı bir Fransız hostesten gayri meşru bir oğlu olduğunu itiraf etmesinin, taç giymesine gölge düşüreceğinden korkuluyordu. 
     Ancak törene yüzlerce kişinin katılması ve katedral dışındaki özel ekranlardan da yüzlerce kişinin töreni izlemesi, Monaco halkının yeni prenslerine ''soğuk'' olmadığını gösterdi. 
     Katedral dışındaki orta yaşlı bir kadın, ''Yeni, küçük prensimizle gurur duyuyoruz'' dedi. 
     Törenler çerçevesinde, bu akşam Monaco'da havai fişek gösterileri yapılacak ve açık hava balosu düzenlenecek. Monaco Belediye Başkanı da yeni Prens Albert'e kentin anahtarlarını sunacak. 
     Prens Albert, Prens Rainier ve ünlü Hollywood yıldızı Grace Kelly'nin oğlu. 
     Prens Albert, babasının öldüğü 6 Nisan'dan bu yana devlet başkanı sıfatıyla onun görevlerini yerine getirse de bugün resmen tahta oturmuş oldu. 
     
</TEXT>
</DOC>
