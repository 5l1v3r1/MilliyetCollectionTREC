<DOC>
<DOCNO> 370624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo07.html </URL>
<DATE> 2005/08/17/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kily Gonzales tamam ama bir pürüz var... 
</HEADLINE>
<TEXT>

     Galatasaray, Inter’in Arjantinli yıldızı Kily Gonzalez’i resmen transfer edebilmek için geri sayıma geçti. Yaklaşık bir haftadan bu yana İtalya’da süren temaslarda önce Arjantinli sol kanat oyuncusuyla anlaşan, ardından bonservis bedeli için Milano ekibiyle uzlaşmaya varan Sarı - Kırmızılılar, kenara çekildi. Bu bekleyişin nedeni ise Kily Gonzalez ile İtalyan ekibi arasında süren para görüşmelerinin olumlu ya da olumsuz şekilde sonuçlanmasını beklemek. 
     
     Sadece imzaya kaldı 
     Cim Bom açısından transferin önünde herhangi bir engel kalmadı. Ancak Arjantinli futbolcu, son yıl için Inter’den alacağı 2 milyon Euro civarındaki garanti parasının ödenmesini, İtalyan ekibinden talep etti. Kily, Çizme ekibinden istediğini aldığı takdirde, sözleşmesi feshedilecek. Bu durumda, Galatasaray’ın Gonzalez’e resmi imzayı attırması için herhangi bir engel kalmayacak ve daha önce anlaşma sağlanan şartlarda resmi imzalar atılacak. 
     
</TEXT>
</DOC>
