<DOC>
<DOCNO> 372932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/ekonomi/aeko.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bankacılıkta Türkler'in kalması çok yararlı olur' 
</HEADLINE>
<TEXT>


Garanti Bankası'nın yüzde 25.5'ini General Electric'e 1.556 milyar dolara eşit ortaklıkla satan Doğuş Holding Yönetim Kurulu Başkanı Ferit Şahenk, sektörde Türkler'in kalmasının büyük yararı olacağını söyledi 

Kadife Şahin 

Doğuş Holding'in patronu Ferit Şahenk, grup bankası Garanti'nin yüzde 25.5'ini General Electric'in iştiraki GE Consumer Finance'a eşit ortaklık prensibi ile satarak Türk bankacılık sektöründe yeni bir model yarattı. 
Gelişmeyi, 'Türkiye'nin dünyaya ayak uydurması' şeklinde değerlendiren Şahenk, yabancıların Türk bankacılık sistemine olan ilgilerinin lokal yerel bir ortakla işbirliği biçiminde yaygınlık göstermeye devam edeceğini söyledi. 

'Yeni bir akım var' 
Garanti'nin yüzde 25'ini General Electric'e 1.556 milyar dolara satan Şahenk, anlaşmanın bankanın bölgesel büyüme stratejisinin bir parçası olduğunu ifade etti. Şahenk, "Bölgesel büyümemizi, General Electric gibi dünyanın en büyük kurumlarından birini içimize eş ortak olarak alarak gerçekleştirme kararı verdik. Onların sinerji ve bilgilerinden yararlanarak fırsatları değerlendirelim mantığı ile bu kararı aldık" dedi. 
'Türkiye'de bankacılığa yabancı sermaye ne oranda gelecek veya gelmeyecek gibi bir hesabı yapmamak gerekir diye düşünüyorum" diyen Şahenk, bankası olan grupların kendi kurumlarında alacakları kararların onları etkileyeceğini, sektörün bu yenilikler içinde kazanım elde etmesinin de dünyaya ayak uydurması anlamına geleceğini söyledi. 
Şahenk, uzun bir süredir Türkiye'de gündemde olan bankacılık sektöründeki yabancı sermaye yatırımları konusuna Doğuş Grubu'daki gelişmeyi göz önünde tutarak şu yorumu getirdi 
"Yalnız şunu da önplana alalım ki bankacılık sektöründe oluşacak olan değişimde Türkler'in kalmasının bence çok büyük yararı vardır. Çünkü sonunda bizler 24 saat Türkiye'yi izleyen ve bu tip ortaklıklarda da ortaklığa değişik bir bakış açısıyla büyük değer katabilecek kapasitede olan insanlarız. Bu anlamda da yabancıların Türkiye'deki bankacılık sektörüne lokal ortak ile girme mantalitesi bence çok daha yaygınlaşacaktır." 
Türkiye'de daha önce gerçekleşen TEB - BNP Paribas ve Koç - UniCredito ortaklıklarını bu gelişmeye örnek gösteren Şahenk, şöyle devam etti 
"Bu da gösteriyor ki dünyada artık yeni bir akım var. Küreselleşen dünyada ulusal kurumlar faaliyetlerine tek başlarına devam etmediği gibi başka ülkelerde yatırım yapmak isteyen büyük kurumlar da kendi mantalitelerinin uyuşabileceği ve orada bir ev sahipliği yapabilecek kişilerle ortaklık yapmaya açıklar. Bu açıkca görülüyor." 

Bölgesel güç 
Dünyada ekonomik hayatın değiştiği ve bu nedenle de her türlü gelişmeye açık olunması gerektiğini söyleyen Şahenk, yabancıların Türkiye'de Türk kurumlarının bölgesel ticari ilişkilerinden yararlanmak için yatırım yaptıklarını söyledi. 
Şahenk, "Türkiye'deki potansiyeli realize etmek için geliyorlar. Türkiye'nin ticaret aleminin bölgedeki ticaret ilişkilerinden de pay almak için geliyorlar. Bence bu açılardan baktığımız zaman ürkmemiz lazım" dedi. 

'General Electric'i Türkiye'ye getirmekten onur duyuyoruz' Garanti'nin yüzde 40'ını bir yıl önce 940 milyon dolara Intesa'ya satmadığı için, dün yapılan anlaşma ile karşılaştırarak 'İyi ki satmamışım gibi' bir muhasebe yapmadığını ifade eden Şahenk, şöyle konuştu 
"İnanın içimde hiç böyle bir his veya düşünce yok. Tamamıyla o, o günkü şartlarla yapılmış bir gerçektir. O günkü Türkiye'nin şartları, o günkü görüşmeler yapan, kararları alan veya almayan kurumların öngördüğü şartlar içinde yapılan bir iştir. Bunların muhasebesini yapmamak lazım. Bugünkü mutluluğumuz herşeyin ötesinde. Türkiye'nin son üç yılda nereye geldiğini görmemiz ve bunun sonucunda da General Electric gibi dünyada belli başlı büyüklüğe ve değere sahip bir şirketi Türkiye'ye getirmekten dolayı onur duyuyoruz. Hislerim budur." 

'Milli Piyango'ya talibiz' Doğuş Grubu'nun 1999 sonunda oluşturduğu stratejiyi kadame kademe uygulamaya koyduğunu ve bu plan kapsamında yatırımlarını finans, otomotiv, inşaat, turizm ve televizyonculuğa yönlendirdiğini belirten Şahenk, bu stratejinin sürdürüleceğini söyledi. Şahenk, Doğuş Grubu'nun Garanti ve Tanşaş'tan elde edeceği nakit kaynağı faaliyet gösterdiği alanlara yatırım yaparak kullanacağını bildirdi 
"Faaliyet gösterdiğimiz sektörler dünya rekabetine açık ve hepsi büyüme gösteren sektörlerdir. Türkiye de büyüyor. Yaptığımız işlerde yarattığımız know how ve markaların Türkiye'nin dışına da çıkacağına inanmaya başladım. Bu Türkiye'nin belli sektörlerdeki şirketlerinin nerede olduğunu gösteriyor. Bu anlamda bu yaratılan fonun hem yurtiçinde hem de şirketlerin yurtdışına açılmasında kullanılmasını çok tabii görmek lazım. Milli Piyango ile de ilgileniyoruz." 


</TEXT>
</DOC>
