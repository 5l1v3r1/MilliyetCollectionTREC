<DOC>
<DOCNO> 398433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonsiy11.html </URL>
<DATE> 2005/11/27/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Erdoğan "Türkiye ve Almanya yarınlara el ele yürüyecektir..." 
</HEADLINE>
<TEXT>

     İspanya'nın Barselona kentinde bugün başlayan 10. AB-Akdeniz zirvesine katılan Başbakan Recep Tayyip Erdoğan, Almanya Başbakanı Angela Merkel ile görüştü. 
     Erdoğan, ikili görüşme sonrası basına yaptığı değerlendirmede, ''Bundan sonraki süreçte gerek ekonomi gerek siyasi alanda dayanışma içerisinde çalışmalarımızı yapacağız. Türkiye ve Almanya her zaman olduğu gibi ileriye doğru, yarınlara el ele yürüyecektir'' dedi. 
     Almanya başbakanı olmasından sonra Merkel'i telefonda tebrik ettiğini söyleyen Erdoğan, bugünkü görüşme vesilesiyle de Merkel'i yüz yüze tebrik etme imkanı bulduğunu ifade etti. 
     Almanya Başbakanı Merkel'i Türkiye'ye davet ettiğini kaydeden Erdoğan, ''Bunun sözünü aldığım için mutluyum. Hemen ardından ben de Almanya'ya gelmek suretiyle resmi ziyarette bulunacağım. Böylece Almanya'da yaşayan vatandaşlarımız açısından entegrasyonu da müşterek görüşmelerle başaracağımıza inanıyorum'' diye konuştu. 
     
     MERKEL 
     Merkel de basına yaptığı değerlendirmede, Erdoğan ile çok güzel bir atmosferde ikili ilişkileri görüştüklerini belirterek, ''Beni Türkiye'ye davet etti, ben de bu daveti kabul ettim, öncelikli olarak ekonomik işbirliği ve Almanya'da yaşayan Türklerin entegrasyon sorununu konuştuk'' dedi. 
     Erdoğan'ın Almanya'da yaşayan Türkler konusunda çok ilgili olduğunu ifade eden Merkel, Başbakan Erdoğan'ın, Almanya'daki Türklerin Almanca öğrenmeleri konusunda ısrarlı olduğunu, bu konuda projeler hazırlayacaklarını söyledi. 
     Merkel, bir soru üzerine, ''Türkiye'nin AB üyeliği konusundaki siyasetimiz bu konuda AB'nin aldığı kararı temel almaktır'' değerlendirmesinde bulundu. 
     Görüşme yaklaşık yarım saat sürdü. 
     
</TEXT>
</DOC>
