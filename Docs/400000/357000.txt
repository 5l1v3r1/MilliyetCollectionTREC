<DOC>
<DOCNO> 357000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko29.html </URL>
<DATE> 2005/06/30/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Mayıs'ta dış ticaret açığı yüzde 44.3 arttı... 
</HEADLINE>
<TEXT>

     DİE'ye göre, bu yılın Mayıs ayında ihracat, geçen yılın aynı ayına kıyasla yüzde 9.9 artarak 5 milyar 681 milyon dolar, ithalat ise yüzde 22.1 artarak 9 milyar 756 milyon dolar oldu. 
     Mayıs ayında dış ticaret açığı yüzde 44.3 artarak, 4.1 milyar dolar olurken, ihracatın ithalatı karşılama oranı ise yüzde 64.7'den, yüzde 58.2'ye geriledi. 
     Öte yandan Ocak-Mayıs döneminde, ihracat yüzde 22.1 artışla 28.9 milyar dolar, ithalat da yüzde 22.3 artışla 45.1 milyar dolar oldu. 
     Söz konusu dönemde, dış ticaret açığı yüzde 22.7 artışla, 16.1 milyar dolara çıkarken, ihracatın ithalatı karşılama oranı ise yüzde 64.3 oldu. 
     
     EN FAZLA ARTIŞ YATIRIMDA MALLARINDA... 

     Türkiye'nin bu yıl Mayıs ayı ihracatında en fazla artış yüzde 20,1 ile yatırım mallarında, ithalatta en fazla artış ise yüzde 31,1 ile ara mallarda oldu. 
     Mayıs ayında yüzde 8 artışla 2.4 milyar dolarlık ara malı ihracatı, yüzde 9 artışla 2,5 milyar dolarlık tüketim malı ihracatı gerçekleşti. 
     İthalata bakıldığında ise Mayıs ayında yüzde 13,4 artışla 1.8 milyar dolarlık yatırım malı ithalatı, yüzde 4,5 gerileme ile 1.1 milyar dolarlık tüketim malı ithalatı gerçekleşti. 
     
     ÜRÜN BAZINDA İHRACAT VE İTHALAT 

     Bu yıl Mayıs ayında, 5.4 milyar dolarla imalat sanayi ihracatındaki artış yüzde 9'u buldu. 
     Tarım ve ormancılık sektörü ihracatı yüzde 39 artışla 192.1 milyon dolar, balıkçılık ihracatı yüzde 68,3 gerileme ile 1.9 milyon dolar olurken, madencilik ve taşocakçılığı sektörü ihracatında yüzde 14,1 artış ile 69.6 milyon dolarlık ihracat yapıldı. 
     İmalat sanayinde ithalat yüzde 18,1 artarak 7.9 milyar dolar, madencilik ve taşocakçılığı ithalatı yüzde 52.5 artışla 1.2 milyar dolar, tarım ve ormancılık ithalatı yüzde 3,9 artışla 257,4 milyon dolar, balıkçılık sektöründe de yüzde 205,1 artışla 1.4 milyon dolarlık ithalat gerçekleştirildi. 
     
     ÜLKE GRUPLARINA GÖRE DIŞ TİCARET 

     Bu yıl Mayıs ayında, Avrupa Birliği AB ülkelerine yapılan ihracat yüzde 5,4 artarak, 2.9 milyar dolar oldu. 
     Ekonomik İşbirliği ve Kalkınma Teşkilatı OECD ülkelerine yapılan ihracat yüzde 0.7 gerileme ile 3,3 milyar dolar, Avrupa Serbest Ticaret Alanı EFTA ülkelerine yüzde 14,8 artışla 53.4 milyon dolar, Karadeniz Ekonomik İşbirliği ülkelerine yüzde 34.9 artışla 688.1 milyon dolar, Ekonomik İşbirliği Teşkilatı ülkelerine yüzde 40,6 artışla 213.6 milyon dolarlık, Bağımsız Devletler Topluluğu BDT ülkelerine yüzde 31 artışla 381.7 milyon dolarlık, Türk cumhuriyetlerine yüzde 28,5 artışla 113.5 milyon dolarlık, İslam Konferansı Teşkilatı İKT üyesi ülkelere yüzde 20,6 artışla 1.1 milyar dolarlık ihracat yapıldı. 
     Söz konusu ayda AB ülkelerinden yapılan ithalat da yüzde 10,5 artışla 4.3 milyar dolar düzeyinde gerçekleşti. 
     OECD ülkelerinden yapılan ithalat 10,3 artarak 5.7 milyar dolar, EFTA ülkelerinden ithalat yüzde 35 artışla 382,8 milyon dolar, Karadeniz Ekonomik İşbirliği ülkelerinden ithalat yüzde 67,2 artışla 1,7 milyar dolar, Ekonomik İşbirliği Teşkilatı ülkelerinden ithalat yüzde 51,2 artışla 405.8 milyon dolar, BDT üyesi ülkelerden ithalat yüzde 60.7 artışla 1.4 milyar dolar, Türk cumhuriyetlerinden yapılan ithalat yüzde 36,1 artışla 98.8 milyon dolar, İslam Konferansı Teşkilatı üyesi ülkelerden yapılan ithalat da yüzde 29,6 artışla 1.1 milyar dolar düzeyinde gerçekleşti. 
     
</TEXT>
</DOC>
