<DOC>
<DOCNO> 394916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur53.html </URL>
<DATE> 2005/11/14/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Üniversiteye giriş, Uluslararası Yükseköğretim Konferansı'nda tartışıldı 
</HEADLINE>
<TEXT>

     ÖSYM Başkanı Ünal Yarımağan, ''iktidara gelen her hükümetin ilk vaadinin, üniversiteye giriş sınavını kaldırmak'' olduğunu belirterek, ''Fakat üniversiteye giriş sınavı bugüne kadar kaldırılamadı, koşullar değişmedikçe kaldırılamaz'' dedi. 
     YÖK'ün, Bilkent Otel'de düzenlediği, ''Uluslararası Yükseköğretim Konferansı''nın öğleden sonraki bölümünde, ağırlıklı olarak üniversiteye giriş sistemi tartışıldı. 
     İngiltere'den eğitim uzmanı Quentin Thompson, ''Yabancı Gözüyle Türk Yükseköğretimi'' başlıklı bir konuşma yaptı. 
     Thompson konuşmasında, Türkiye'de eğitim sistemini tanıyacak kadar uzun yıllar bulunduğunu ve Türkiye dışında 20'ye yakın ülkenin yükseköğretim sistemini incelediğini anlattı. 
     Bu konularda 35 yıldır araştırmalar yaptığını söyleyen Thompson, bir ülkenin ekonomisinde, yükseköğretimin son derece tetikleyici olduğunu vurguladı. Türkiye'deki meslek yüksekokulları sistemine değinen Thompson, ''Meslek yüksekokulları, sistemin Sinderellası gibi. Çok önemli olsalar da çoğu zaman unutuluyorlar'' dedi. 
     Meslek yüksekokullarının gelecekteki durumlarıyla ilgili daha fazla çalışma yapılması gerektiğini söyleyen Thompson, bu okulların bir üniversiteye bağlı, ancak özerk olması gerektiği görüşünü dile getirdi. 
     Türkiye'deki yaklaşık 600 meslek yüksekokulundan, ancak 50'ye yakının iyi durumda olduğunun söylenebileceğini belirten Thompson, birçok meslek yüksekokulunun eğitim kalitesinin iyi olmadığını söyledi. Thompson, ''Türkiye'de mesleki eğitimde oynanan siyasi oyunları bilecek kadar sistemi iyi tanıdığını'' ifade etti. 
     
     ''3 SAATTE GELECEK BELİRLENİYOR'' 
     ÖSS sistemine de değinen Thomson, bu sınavın, ''3 saatte öğrencilerin geleceğini belirlediğini'' ifade etti. Thompson, sınavın öğrencilerin yeteneklerini ve becerilerini ölçmeye yönelik olmadığını savundu. Bu sınav nedeniyle ayrıca çok fazla dershanenin ortaya çıktığını ve yoksul öğrencilere haksızlık yapıldığını kaydeden Thompson, ''Bu sınavın mutlaka doğasının değişmesi gerekiyor. Beceriye, yeteneğin de dahil ettiği daha kapsamlı bir sistem önerilebilir. Çünkü bugünkü sınav çok karmaşık, bir takım katsayılar, ağırlıklandırmalar var'' diye konuştu. 
     Thompson, konuşmasında, üniversitelerin, kendi öğrencilerini seçebilecekleri standartlar oluşturulması önerisinde de bulundu. 
     YÖK'e de değinen Thompson, YÖK'ün, ''çok fazla ayrıntıya giren görevleri bulunduğunu'' söyledi. Thompson, YÖK için, sadece bir çerçeve oluşturulması gerektiğini, ancak bu çerçevenin, ''YÖK'ün elini kolunu bağlayan bir deli gömleği olmaması gerektiğini'' kaydetti. 
     Thopmson'un, üniversitelerin alacakları öğrencileri kendilerinin belirlemesi önerisine, toplantıya katılan bazı rektörler itiraz etti. 
     İnönü Üniversitesi Rektörü Prof. Dr. Fatih Hilmioğlu, böyle bir durumda, rektörlere fazla sayıda telefon geleceğini ve öğrenci alınması için baskı yapılacağını, bu nedenle, bu önerinin kabul edilemeyeceğini söyledi. 
     Eski YÖK Üyesi Burhan Şenatalar da böyle bir sistemin, Türkiye gibi üniversiteye çok fazla talebin olduğu bir ülkede gerçekleşmesinin mümkün olamayacağını dile getirdi. 
     
     ÖSYM BAŞKANI'NIN KONUŞMASI 
     ÖSYM Başkanı Ünal Yarımağan da konferansta, ''Türkiye'deki Yükseköğretime Giriş Sistemi'' konulu bir konuşma yaptı. 
     Yarımağan, kuruma ilişkin bilgi vererek, ÖSYM'nin idari ve mali özerkliğe sahip olduğunu söyledi. 
     Türkiye'de yükseköğretime girişte sınav uygulamasının 1950 ve 1960'lı yıllarda başladığını, aday sayısı artınca sınav ihtiyacının ortaya çıktığını belirten Yarımağan, merkezi yerleştirmenin, ilk kez 1974 yılında yapıldığını ve aynı yıl ÖSYM'nin kurulduğunu anımsattı. Yarımağan, şöyle devam etti 
     ''Bugün eleştirilen sistemin ilk doğuşu 1974'tür. 1974'ten beri Türkiye'de iktidara gelen her hükümetin ilk vaadi, üniversiteye giriş sınavını kaldırmak olmuştur. Fakat, üniversiteye giriş sınavı bugüne kadar kaldırılmadı, kaldırılamaz, koşullar değişmedikçe kaldırılamaz. 
     Sayın Thompson da bu sınavın çok karışık olduğunu söylüyor ve veliler de yakınıyorlar. Neresinden bakarsanız bakın, üniversiteye giriş sistemi Türkiye'de sürekli tartışma konusu olmuştur. Bunun, bütün kitleleri tatmin edici bir şekli yoktur. Çünkü, bir tarafı tatmin ettiğinizde bazı kişiler biraz mutlu olduğunda, diğerleri mutsuz oluyor. Bu tartışma sürecektir. Amacımız, iyiyi bulmaktır.'' 
     
     ''TEK SINAVLA İKİ SINAV YAPIYORMUŞ GİBİ...'' 
     Üniversiteye giriş sistemi kapsamındaki sınavların, 1974'ten bu yana değişikliklere uğradığını, bazı yıllar tek, bazen de çift sınav sistemi uygulandığını anlatan Yarımağan, bu yılki sınav sistemini yeniden değiştirdiklerini belirtti. Yarımağan, ''Sanki, tek sınavla iki sınav yapıyormuş gibi bir sistem oluşturduk. Bunu, bu yıl deneyeceğiz. İleride tekrar değişecektir. Türkiye'nin gelişmesi belli bir noktaya ulaşıncaya kadar, adaylar için üniversitede okumak tek kurtuluş olmaktan çıkıncaya kadar, bu herhalde büyük ölçüde devam edecektir'' diye konuştu. 
     Yarımağan, sınavın, sürekli olarak ''öğrencilerin kaderini 3 saatte belirlediği'' yönünde eleştirildiğini belirterek, ''Biz de bu yılki sistemde sınavı 3 saatten, 3 saat 15 dakikaya uzattık'' diye espri yaptı. 
     Yarımağan bu konuyla ilgili eleştirileri yanıtlarken, ''Biz bu sınavı iki defada yapmak istemiyoruz. Bu stresi bir kerede bitirmek istiyoruz. Çünkü sınav yapılırken Türkiye'de hayat duruyor. Bu yüzden tek sınava devam ediyoruz'' dedi. 
     
     ''SINAVA GİREN SAYISINI İNDİRMELİYİZ'' 
     Öte yandan, konferansa verilen ara sırasında gazetecilerin, Thompson'ın üniversite giriş sistemiyle ilgili eleştirilerini anımsatması üzerine, Ünal Yarımağan, Türkiye'de sınava giren öğrenci sayısının mutlaka azaltılması gerektiğini vurguladı. Yarımağan, şunları söyledi 
     ''Sınava giren öğrenci sayısı 500 binin altına indiğinde, biz AB'ye girmeye hazır hale gelmiş oluruz. Sadece 2 yıllık programlarda değil, 4 yılık programlarda da sınavsız girilen yerler olmalı. Meslek sahibi yapmayan bölümler var, bunlar olabilir. Sınav, sadece çok istenilen yerler için odaklanmalı. Örneğin, ODTÜ'nün Elektronik Bölümü'ne on binlerce kişi girmek istiyor, ancak bir başka bölüme bu kadar talep yok. Bu nedenle sınav, belli yerler için odaklanmalı. Böyle olursa sınava giren sayısında azalma olacaktır. Sınava giren aday sayısını ilk etapta 1 milyona, uzun vadede 500 binin altına indirmeliyiz.'' Konferansa, YÖK Başkanı Prof. Dr. Erdoğan Teziç, YÖK üyeleri, rektörler, eski YÖK üyeleri ve eski rektörler, akademisyenler ve Avrupa ülkelerinden eğitim uzmanlar katıldı. 
     Konferans yarın da devam edecek. 
     
</TEXT>
</DOC>
