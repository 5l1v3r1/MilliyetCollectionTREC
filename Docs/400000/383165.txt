<DOC>
<DOCNO> 383165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo25.html </URL>
<DATE> 2005/10/01/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Görme engelli taraftarlardan, Konyaspor yönetimine protesto 
</HEADLINE>
<TEXT>

     Turkcell Süper Ligi'nde bugün yapılan Konyaspor-Fenerbahçe maçında, maça girmeleri için gerekli önlemlerin alınmadığını söyleyen görme engelli taraftarlar, Konyaspor yönetimini protesto etti. 
     Kamu Yararına Görmeyenleri Koruma Derneği Konya Şubesi Başkanı Veli Özalan, bir grup engelliyle birlikte Atatürk Stadı önünde yaptığı açıklamada, uzun süredir Konyaspor'un maçlarını takip etmek istediklerini ancak tüm girişimlerine rağmen maça girmeleri için gerekli önlemlerin alınmadığını belirtti. 
     Görme engellilerin hayatın her alanında toplumla iç içe olması gerektiğini kaydeden Özalan, diğer illerde olduğu gibi görme engellilerin maçlara güvenli giriş ve çıkış yapabilmeleri için önlemler alınması, kendilerine özel bir yer gösterilmesi için ilgili birimlere başvuruda bulunduklarını ancak bugüne kadar taleplerinin karşılanmadığını ifade etti. 
     Konyaspor yönetimini kendilerine sahip çıkmamakla suçlayan Özalan, ''Bu nedenle burada oturma eylemi yapacağız. Fenerbahçeli olsaydık, bize mutlaka sahip çıkılırdı. Biz de sosyal hayatın içinde yer almak istiyoruz'' diye konuştu. 
     Özalan, önümüzdeki haftalarda maçlara gireceklerini ve karşılaşma sonunda stadı terk etmeyerek protestolarını sürdüreceklerini sözlerine ekledi. 
     Görme engelliler, bir süre oturma eylemi yaptıktan sonra dağıldı. 
     
</TEXT>
</DOC>
