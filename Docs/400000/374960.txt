<DOC>
<DOCNO> 374960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/yasam/yas04.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Silikonlu yerine 'genli' göğüsler 
</HEADLINE>
<TEXT>


İngiliz bilim adamları, göğüs ve göğüs uçlarının gelişimini sağlayan bir gen buldu. Gelecekte, isteyen göğüslerini bu yolla büyüttürebilecek 

DIŞ HABERLER SERVİSİ 

LONDRA'daki Kanser Araştırma Enstitüsü bilim adamları, ürettiği bir proteinle göğüs ve göğüs uçlarının gelişimini teşvik eden bir gen buldular. Gen sayesinde göğüs dokuları ileride, estetik göğüs büyütme ameliyatları ile tedavi amaçlı operasyonlarda kullanılmak üzere laboratuvar ortamında geliştirilebilecek. Bu durumda, silikonla göğüs büyütme operasyonları tarihe karışacak. 

Kanser ararken bulundu 
ENSTİTÜ Başkanı Prof. Alan Ashworth, söz konusu genin göğüs ve göğüs ucunun gelişimini tetiklediğini belirterek, bu genin kanser oluşumundan da sorumlu olduğunun saptandığını açıkladı. Prof. Ashworth, "Bulduğumuz gen ve ürettiği protein hakkında bilgilerimiz arttıkça normal göğsün nasıl geliştiğini daha iyi anlayacağız. Daha da önemlisi normal gelişme ile kanser oluşumu arasındaki farkı göreceğiz" diye konuştu. 


</TEXT>
</DOC>
