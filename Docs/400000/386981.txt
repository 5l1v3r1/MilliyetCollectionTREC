<DOC>
<DOCNO> 386981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur20.html </URL>
<DATE> 2005/10/15/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Muayene kuyruğunda öldü 
</HEADLINE>
<TEXT>

     
     Reşit ÇELEBİOĞLU KİLİS, DHA 
     
KİLİS’te 74 yaşındaki Aslıhan Rehan, Devlet Hastanesi’nde mide bulantısı şikayetiyle muayene olmak için sıra beklerken öldü. 
     Evinde rahatsızlanan Aslıhan Rehan, torunu 25 yaşındaki Mustafa Rehan tarafından Kilis Devlet Hastanesi’ne götürüldü. Acil Servis’te mide bulantısı şikayetiyle ilk müdahalesi yapılan Aslıhan Rehan, dahiliye servisine gönderildi. Burada 25 hastanın arkasında sıra bekleyen Rehan’ın yakınları iddiaya göre Dahiliye Uzmanı Dr. Aygün Tekşen’e, durumu iletip, hastanın acil olduğunu belirterek, öncelik tanınmasını istedi. Ancak, Dr. Tekşen, hastanın acil servise götürülmesini istedi. Mustafa Rehan, kendilerinin acil servisten gönderildiğini bildirmesine rağmen, hasta sırada bekletildi. Yaklaşık 2 saat muayene olmak için servisin önündeki bankta oturtularak bekletildiği ileri sürülen Aslıhan Rehan fenalaşıp, bankta yığılıp, kaldı. Mustafa Rehan ve diğer yakınlarının çığlıkları üzerine dışarı çıkan Dr. Tekşen’in kontrol ettiği Rehan’ın öldüğü anlaşıldı. 
     Mustafa Rehan, Dr. Aygün Tekşen’in babaannesinin doktoru olduğunu, bir çok kez özel muayenesine götürüp ücret karşılığında muayene ettirdiğini söyledi. Rehan, Acil olduğunu söylememize rağmen babaannemi muayene ettiremedim. Dahiliye servisi ile acil servis arasında mekik dokuduk. Bu sırada babaannem öldü. Sorumlular hakkında şikayetçi olacağım'' dedi. Hastane yetkilileri, Rehan'ın yaşlılığa bağlı kalp yetmezliği sonucu yaşamını yitirdiğini açıkladı. 
     
</TEXT>
</DOC>
