<DOC>
<DOCNO> 357823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/soneko11.html </URL>
<DATE> 2005/07/03/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Memur maaşlarına 3 yıllık zam oranları belirlendi... 
</HEADLINE>
<TEXT>

     Memur maaş zamlarını belirlemek için memur konfederasyonlarıyla 15 Ağustos’ta masaya oturacak olan Hükümetin, 2006-2007 ve 2008 yılında yapmayı planladığı zam oranları şimdiden belirledi. 2006 yılında memurlara ortalama yüzde 7.4, 2007’de yüzde 6.4, 2008’de ise yüzde 3.5 oranında zam yapılması planlanıyor. 
     Maliye Bakanlığı tarafından hazırlanan ve Yüksek Planlama Kurulu YPK tarafından da onaylanan Orta Vadeli Mali Planla belirlenen ödenek tavanları 2006-2008 yıllarında memurlara yapılacak zam oranlarını da ortaya çıkardı. Buna göre tüm kuruşların 2006 yılı personel giderlerinde 2005 yılına göre yüzde 7.4 oranında artış öngörüldü. 2006 yılı için öngörülen memur maaş zammı 2006 yıl sonu enflasyon hedefinin 2.4 puan, yıllık ortalama enflasyon hedefinin de 1.2 puan üzerinde bulunuyor. Hükümet, 2006 yılı için yıllık enflasyonu yüzde 5 olarak hedeflemişti. 2006 yılında GSMH zımni fiyat deflatörünün ise ortalama fiyat artışı yüzde 6.2 düzeyinde olacağı hesaplanıyor. 
     2007 yılında ise memurlara yüzde 6.4 oranında zam yapılması planlanıyor. Memurlara yapılacak zam oranı hükümetin 2007 yılı enflasyon hedefinin 2.4 puan, yıllık ortalama enflasyon hedefinin de 2 puan üzerinde olması öngörülüyor. Hükümet, 2007 yılı için yıllık enflasyonu yüzde 4 olarak hedefliyor. Anılan yıldaki ortalama enflasyonun GSMH Zımni fiyat deflörü ise yüzde 4.4 olarak belirlendi. 
     
     2008’DE ENFLASYONUN ALTINDA ZAM ÖNGÖRÜSÜ 

     Memur maaşlarına 2008 yılında ise ortalama yüzde 3.5 oranında zam yapılması öngörülüyor. Söz konusu artışın aynı yıl için hedeflenen yüzde 4’lük enflasyonun yarım puan altında kalacağı hesaplanıyor. Hükümet, 2008’de yıl sonu için ve yıllık ortalamada yüzde 4 oranında enflasyon hedeflemişti. 
     
     HÜKÜMET MEMURLARLA MASAYA OTURACAK AMA... 

     Kamu Görevlileri Sendikaları Yasası’na göre Hükümetin 2006 yılında memur maaşlarına yapılacak zam oranını belirlemek için 15 Ağustos’ta yetkili memur konfederasyonlarıyla masaya oturması gerekiyor. Ancak yeni bütçe tekniği uyarınca hükümetin ödenek tavanlarını önceden belirleyerek, bir bakıma zam oranları konusundaki eğilimini dre belli etmesi, memur sendikalarının tepkisine neden oluyor. 
     Yasaya göre, 15 Ağustos’ta başlaması öngörülen toplu görüşmelerin en geç 15 gün içinde sonuçlandırılması gerekiyor. Bu süre içinde anlaşmaya varlması durumunda düzenlenen mutabakat metni taraflarca imzalancak ve Bakanlar Kurulu’na sunulacak. Bakanlar Kurulu üç ay içinde mutabakat metniyle ilgili uygun idari ve icrai düzenlemeleri yaparak tasarıyı TBMM’ye sevketmesi gerekiyor. 
     Taraflar arasında anlaşma sağlanamaması durumunda Yüksek Hakem Kurulu Başkanı’nın başkanlığında Uzlaştırma Kurulu toplanacak, uyuşmazlık konularanı inceleyecek ve 15 gün içinde raporunu hazırlayarak Bakanlar Kurulu’na sunacak. 
     Ancak son kararı yine Bakanlar Kurulu verecek. 

ANKA 

     
</TEXT>
</DOC>
