<DOC>
<DOCNO> 383201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonyas01.html </URL>
<DATE> 2005/10/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
3. uzay turisti Olsen'i taşıyan soyuz uzay aracı yola çıktı... 
</HEADLINE>
<TEXT>

     3. uzay turisti Gregory Olsen’i taşıyan uzay aracı bugün yola çıktı. 
     Amerikalı milyoner Olsen ile birlikte Amerikalı astronot Bill McArthur ve Rus kozmonot Valeri Tokarev’in bulunduğu uzay aracı Kazakistan’daki Baykonur üssünden bu sabah fırlatıldı. 
     Soyuz uzay aracının iki gün içinde yörüngedeki Uluslararası Uzay İstasyonu UUİ ile kenetlenmesi bekleniyor. 
     Baykonur üssünden uzay aracının fırlatılışını Olsen’nin kızı Krista Dibsie, Dibsie’nin eşi ve 4 yaşındaki erkek çocukları Justin, aile dostları, Rus ve Amerikalı uzay görevlilerinin de aralarında bulunduğu 100 den fazla kişi izledi. 
     Soyuz uzay aracı kalkıştan 9 dakika sonra yörüngeye girerken, araçtaki mürettebatın iyi olduğu haber verildi. 
     Merkezi New Jersey kentindeki bir kızıötesi kamera şirketinin kurucularından ve aynı zamanda fizik alanında çalışmaları bulunan 60 yaşındaki Olsen, uçuştan önce Associated Press’e yaptığı açıklamada, "Umarım uçuşum, uzay uçuşlarının daha sıradan hale gelmesine yardımcı olacak" demişti. 
     Uzay turizminin uzayı ticarileştireceği iddialarına karşı çıkan Olsen, uçuşa katılmasının, uzay uçuşunun gelişiminde gerekli bir adım olduğunu savunmuştu. 
     Olsen, "Yüzyıl önce sadece birkaç cesur kimse kendini uçakla uçuşa adamıştı. Günümüzde herkes uçaklarla uçuyor. Aynı şey uzay uçuşu için de gerçek olacak" diye konuşmuştu. 
     60 yaşındaki Amerikalı Denis Tito ve 27 yaşındaki Güney Afrikalı 
     Mark Shuttleworth’ün ardından uzaya giden Olsen’in bu yolculuk için 20 milyon dolar ödediği belirtiliyor. 
     Olsen, uzayda bir hafta geçirdikten sonra geçtiğimiz Nisan ayından bu yana istasyonda bulunan Rus kozmonot Sergey Krikalev ve Amerikalı astronot John Philips ile birlikte dünyaya dönecek. 
     
</TEXT>
</DOC>
