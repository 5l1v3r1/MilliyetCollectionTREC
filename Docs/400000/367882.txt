<DOC>
<DOCNO> 367882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur27.html </URL>
<DATE> 2005/08/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Diyarbakırlı köylüler, Taksim'de 'Ağalık Sistemi'ni protesto etti 
</HEADLINE>
<TEXT>

     Diyarbakır'ın Bismil İlçesi Sinan Köyü sakinleri, köylerindeki ağalık sistemini protesto etti. 
     Taksim Gezi Parkı'nda toplanan Sinan Köyü'nden yaklaşık 50 kişi, ''Emek bizim ekmek ağanın'', ''Ağa değil, adalet ve eğitim istiyoruz'', ''Çocuklarımızın hırsız ve tinerci olmasını istemiyoruz'' ve ''Ağalık zulmüne son'' yazılı dövizler açtı. 
     Türk Bayrağı ve Atatürk posteri de taşıyan gruptakiler, çeşitli sloganlar atarak eylemlerini sürdürdüler. 
     Grup adına Heybet İldeniz tarafından yapılan basın açıklamasında, Sinan Köyü'nün ağalığını yapan Sinanlı ailesinin, 1956 yılında yapılan kadastro çalışmaları sırasında köyün tüm arazilerini kendi üzerlerine kaydettikleri savunuldu. 
     ''Bizim arazilerimiz kendi arazilerinden fazla olmasına rağmen hiçbir tapumuz kayda alınmamış ve işlem görmemiştir'' denilen açıklamada, köydeki yaklaşık 2 bin kişinin uzun yıllardan beri ağa baskısı altında olduğu öne sürüldü. 
     Açıklamada, şu görüşlere yer verildi 
     ''Köyümüzde 1 metrekare bile ekin ekecek alanımız yoktur. Kendi köyümüzde yabancı duruma düşmüşüz. Yapılan bu yanlışın düzeltilmesi de devlete düşmektedir. Çocuklarımızın eğitim masraflarını karşılayamıyoruz. Gençlerimiz büyük kentlerde kimliklerini kaybedip gasp çetelerinin ya da terör örgütlerinin eline geçme tehlikesiyle karşı karşıya. Biz de bu ülkenin evlatlarıyız. Devletin asli görevi vatandaşlarının hak ve hukukunu korumaktır.'' 
Eylemlerini bir süre sloganlarla sürdüren gruptakiler, daha sonra dağıldılar. 
     
</TEXT>
</DOC>
