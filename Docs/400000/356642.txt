<DOC>
<DOCNO> 356642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy05.html </URL>
<DATE> 2005/06/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ağar mahkemelik olduğu muhalifleri uyardı 
</HEADLINE>
<TEXT>

     DYP Genel Başkanı Mehmet Ağar, mahkemelik olduğu parti içi muhalefete karşı sessizliğini bozdu. 
     14 Mayıs’ta yapılan Büyük Kongre’nin ardından başı muhalefetle 
     ağrıyan Ağar, olağanüstü kongre için imza toplayan, bununla da yetinmeyip genel başkanlık seçimi de dahil kongre ile tüzüğün iptalini isteyen muhalifleri uyardı. Kongrenin ardından bazı muhalif isimlerle diyalog yolu arayan, ancak bunda başarılı olamayan Ağar, muhaliflerin iptal girişimini değerlendirirken "Mahkemede particilik yapılmaz" mesajı gönderdi. "Kendi partisini mahkemeye vererek kimin bir yere vardığı görüldü" diye soran Ağar, açıklamalarını şöyle sürdürdü "Daha tarih yazmadı. Parti ve siyaset sokakta yapılır, kongrede yapılır, alanda yapılır. Fikri temele ve gerçeklere dayalı muhalefete her zaman ihtiyaç vardır. Parti için de eleştiri, öz eleştiri doğruları yapmakta itici güç olur. Kişisel arzulara bağlı, ayağı yere basmayan bir anlayışa muhalefet denmez. Partinin en ihtiyaç olduğu dönemde AKP iktidarıyla bugün en güclü mücadelenin gerektiği noktada meseleyi parti içine döndürerek muhalefet yapıyorum demenin bir doğru tarafı yok. Bugün Türkiye’de önemli mesele bu iktidarı değiştirmek." Balıkesir eski Milletvekili İlyas Yılmazyıldız, Ağrı eski Milletvekili Musa Konyar, Ankara eski İl Başkanı Nevzat Ceylan ve İstanbul eski İl Başkanı Süleyman Soylu tarafından açılan dava Temmuz ayında görüşülmeye başlanacak. 
     
</TEXT>
</DOC>
