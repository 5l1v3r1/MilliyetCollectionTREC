<DOC>
<DOCNO> 373531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/yazar/guclu.html </URL>
<DATE> 2005/08/28/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Okulların açılışı ertelenecek mi 
</HEADLINE>
<TEXT>


İlk ve orta dereceli okullar, yeni öğretim yılına 12 Eylül'de başlayacak. Ama erteleneceği yönünde ciddi duyumlar var. Ertelenir mi Ertelenmez mi Hiç belli olmaz. Şu an için alınmış bir karar yok deniliyor. Ama birkaç gün sonra tam tersi bir açıklama yapılabilir. 
Ders kitapları ihalesinin gecikmesi, öğretmen atamalarının henüz tamamlanamamış olması, liselerin 4 yıla çıkması, müfredat programlarının değişmesi, Anadolu liseleri ve kolejlerde kayıtların hala devam ediyor olması ve buna benzer daha pek çok neden ertelemeye gerekçe olarak gösteriliyor. Son sözü Bakan Çelik söyleyecek. Ertelemenin olup olmayacağını bugün yarın açıklayabilir... 
Bu arada, yarıyıl tatilinin yanı sıra iki ara tatil daha veren, yani iki yerine dört yarı yıllı sistem uygulayan okullarda yeni öğretim yılı gelecek hafta başlıyor. Bu okullar, bir hafta önce açılıyor, bir hafta da sonra kapanıyor. Bu iki haftalık fazlalığı da öğrencilerine ekstra ara tatil vererek değerlendiriyorlar. 
Aslında Batı ülkelerinin çoğunda benzer sistem uygulanıyor. 3 aylık yaz tatili yerine 1, 1.5 aylık yaz tatili yaparak, hem kış tatilleri hem de öğretim süresi uzatılıyor. Benzeri denemelerin bizde de yapılma zamanı geldi de geçiyor. 

Ödevler bitti mi 
Türkiye gibi çok farklı iklim koşullarına sahip bir ülkede, okulların aynı tarihlerde açılıp, aynı tarihlerde kapanıyor olması, bir handikap. Ama çeşitli gerekçelerle, farklı öğretim takvimi uygulaması hep erteleniyor. Eminim bu öğretim yılında da yine bir başka bahara ertelenecek... 
Yaz tatilinin bitmesine öyle ya da böyle birkaç hafta kaldı. Özellikle tatil ödevlerini bitirmeyenlere hatırlatılır Ödevlerin ağırlığını kitap okuma oluşturuyor. Birkaç roman okuyun ve özetleyin şeklindeki ödevler bile öğrenciye ağır bir külfet gibi geliyor. Onun da kolayını bulmuşlar. İnternet sitelerinden roman özetlerini bulup, ödevi de kitabına uyduruyorlar. Pes doğrusu. 
Ama eminim, öğretmenler, böylesi tek tip ödevleri titizlikle ayırt edeceklerdir. Proje ödevleri konusunda da yine internet üzerinden destek alanlar çoğunlukta. Bu konularda öğrenciye destek çıkıyoruz diyenler aslında en büyük kötülüğü yapıyorlar. Onları kolaycılığa ve tembelliğe alıştırıyorlar.... 

Dershane sezonu açıldı 
Dershanelerin çoğunda yeni öğretim yılı başladı. ÖSS'de kurs saatleri yeni sisteme göre düzenlendi ve pek çok dershanede bir yıllık öğretim süresi 600, 650 saatten, 750, 800 saate yükseltildi. Tabi ders saati ile birlikte kurs ücretleri de fırladı. 
Önümüzdeki yıl, ÖSS'de ilk kez lise son sınıftan da soru sorulacak olması, kurs saatlerinin uzamasında en önemli etken oldu. 
ÖSS'ye girenlerin üçte ikisini eski mezunlar oluşturuyor. 2006 ÖSS'de en çok onlar zorlanacaklar. Soru sorulmuyor diye ciddiye almadıkları lise son derslerini tekrar etmeye bir an önce başlasalar çok iyi ederler. 
Bir başka yenilik ise OKS'de olacak. OKS'den ayrı olarak yapılan kolejler sınavı, önümüzdeki yıldan itibaren OKS'nin içinde olacak. Bu yıl aynı puanda 15 bine varan yığılmalar nedeniyle, gelecek yıl soru sayısı büyük bir ihtimalle artacak. 
En az 120 sorudan söz ediliyor. Sınav hazırlıklarınızı sürdürürken, soru sayısı ve sürenin uzatılacağını göz önünde bulundurmanız gerekiyor... 
Özetin özeti Öğrencilerin bir kısmı okulu özlese de, h l tatile doyamayanlar çoğunlukta. Özellikle sınava girecekler için zor bir yıl olacak. Şimdiden havaya girmelerinde yarar var. Bu yıl açıkta kalan birkaç kişi ile görüşürlerse konunun önemini çok daha iyi kavrayabilirler... 



</TEXT>
</DOC>
