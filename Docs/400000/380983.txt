<DOC>
<DOCNO> 380983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur39.html </URL>
<DATE> 2005/09/23/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Ünlü reklamcı tabancasının valizde olduğunu unutunca... 
</HEADLINE>
<TEXT>

     Ünlü reklamcı Alinur Velidedeoğlu, çantasında unuttuğu tabanca nedeniyle Atatürk Havalimanı’nda sıkıntılı anlar geçirdi. 
     Hollanda’ya gitmek üzere Atatürk Havalimanı Dış Hatlar Terminali’ne gelen Velidedeoğlu’nun x-ray cihazından geçen valizinde bir tabanca olduğu fark edildi. 
     Tabancanın ruhsatını evde unuttuğunu belirten Velidedeoğlu, havalimanında bir süre gözlem altında tutuldu. Yetkililer, tabancanın ruhsatının olduğunu ve savcılığın talimatı üzerine Velidedeoğlu’nun serbest bırakıldığını, ancak tabancasının emniyette muhafaza altına alındığını bildirdiler. 
     Daha sonra basın mensuplarının sorularını yanıtlayan Alinur Velidedeoğlu, şunları kaydetti 
     "Ruhsatlı silahımı giriş yaparken tespit ettiler. Üzerimde hiçbir zaman silah taşımadım ben. Çantamda unutmuşum. Silahı aldılar. Ruhsatı unuttuğum için oldu. Emniyetten ruhsatın fotokopisi geldi. Gördüler. 
     Dönüşümde alacağım. 150’nin üzerinde eleman çalıştırdığınız vakit devlet silah taşıma hakkı veriyor. Biz de zamanında almışız. Arabada ya da şirkette duruyordu. Silahla alakam yoktur. Geri vermeyi düşünüyorum zaten." Velidedeoğlu, daha sonra Lufthansa Havayolları’na ait tarifeli uçakla Hollanda’ya gitmek üzere Frankfurt’a hareket etti. 
     
</TEXT>
</DOC>
