<DOC>
<DOCNO> 370797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/spor/ydilmen.html </URL>
<DATE> 2005/08/18/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Adı üzerinde 
</HEADLINE>
<TEXT>



Adı üzerinde hazırlık maçı. Ancak Bulgaristan sınavı sanki sezon sonu oynanan bir karşılaşma gibiydi. Açıkça böyle mücadelelerde her iki takım adına da bol bol pozisyonlar yaşanır. Genel anlamda ciddi bir konsantrasyon eksikliği olur. Bulgaristan açısından değil ama bizim açımızdan bu böyle oldu. 
Oyun düzenimiz yine Ersun hoca döneminin aynısıydı. Fatih Terim de maça 4-2-3-1 ile başladı ve de öyle bitirdi. İlk yarıda en uçta Fatih Tekke, ikinci yarı Hakan Şükür vardı. Bu oyun düzeni genelde çok takımın kullandığı bir sistemdir. Bizim takımımız bu oyun düzeni ile tüm grup maçlarında sadece zayıf takımları yenmişti. İki Yunanistan, bir Danimarka maçını kaybetmedik ama kazanamadık da. Bence oyun düzeni değiştirilmeli. Tahmin ediyorum ki, Fatih hoca değiştirecektir. 
Tipik kontratak takımı gibi oynuyoruz bu düzende. Kontratak düzeni ne demek savunmada rakibe boş alan bırakmamak, kazandığın toplarla da hızlı çıkmak. Ama biz rakibimize bayağı geniş alan bıraktık. İlk yarıda üç gol yedik, ikinci yarı da çok pozisyon verdik. 
Danimarka, Bulgaristan'a göre daha oturaklı ve iyi bir takım. Bu yüzden başka bir sistemle oynayacağımız kesin. Ayrıca o maçın konsantrasyonu da farklı olacaktır. Bu maç açıkçası benim için ölçü değil. 



</TEXT>
</DOC>
