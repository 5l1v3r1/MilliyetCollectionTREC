<DOC>
<DOCNO> 383467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/spo03.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'e tam destek 
</HEADLINE>
<TEXT>


Galatasaray taraftarının bahis suçlamalarıyla karşılaşan Trabzonspor'un yıldızına Sarı-Kırmızılılar sahip çıktı. Hakan Şükür, "Herkes adına Fatih'ten özür diliyorum" dedi 


Sarı - Kırmızılı taraftarlar, maçın ikinci yarısında Trabzonspor'un golcüsü Fatih Tekke'ye bahisle ilgili çirkin tezahüratlarda bulununca Ali Sami Yen Stadı'nda buz gibi bir hava esti. Tribünlerinden yükselen, "Fatih bize bahis yapsana, Fatih bize tüyo versene" sesleri, yıldız futbolcuya adeta yıktı. 
Maç sonrası Galatasaraylı futbolcular, Fatih'e sahip çıktı. Hakan Şükür, arkadaşına kefil olduğunu belirterek, "Hayatında bahis kağıtlarını eline bile almadığına eminim. Herkes adına Fatih'ten özür diliyorum" dedi. Hasan Şaş ise, "Fatih kardeşimiz. Taraftarlarımızdan bu tezahüratı tekrarlamamalarını rica ediyoruz" diye konuştu. 
Fatih Tekke de hayatının en üzücü gecelerinden birini yaşadığını açıkladı. Yıldız oyuncu, "Suçluların üzerine gitsinler, iftira atmasınlar. Galatasaray seyircisine bunu yakıştıramadım. Her tepkiyi kabul ederim, ama böyle bir şeyi asla kabul edemem" yorumunu yaptı. 


</TEXT>
</DOC>
