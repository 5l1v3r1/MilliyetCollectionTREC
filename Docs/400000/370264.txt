<DOC>
<DOCNO> 370264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko33.html </URL>
<DATE> 2005/08/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
TÜSİAD'tan Başbakan Erdoğan'a tam destek 
</HEADLINE>
<TEXT>

     Türk Sanayicileri ve İşadamları Derneği TÜSİAD , Başbakan Tayyip Erdoğan’ın aydınlarla gerçekleştirdiği görüşme sonrasında yaptığı açıklamaları ve Diyarbakır gezisi sonrasında ortaya çıkan siyasi yaklaşımı desteklediğini açıkladı. 
     Erdoğan’ın Diyarbakır gezisini yazılı açıklama ile değerlendiren TÜSİAD, Erdoğan’ın yaptığı girişimle çizdiği siyasi çerçeveyi olumlu değerlendirerek, Güneydoğu Anadolu Bölgesi ile ilgili olarak barış ortamında demokratikleşmeye ve ekonomik gelişmeye katkısı bulunan tüm girişimlerin desteklenmesi gerektiğini ifade etti. Açıklamada, dış basında da olumlu bir bakış açısıyla aktarılarak kapsamlı yer tutan bu siyasi yaklaşımın, Türkiye’de barış ve demokrasi ortamını güçlendirici niteliğiyle uluslar arası kamuoyunda da destek bulduğu kaydedildi. 
     
     BÖLGESEL FARKLILIK GİDERİLMELİ 
     TÜSİAD açıklamasında, 17 Aralık 2004 tarihli AB Zirvesi’nde, Türkiye ile 3 Ekim 2005’te müzakerelerin başlaması kararının alınmasının, Türkiye’nin tam üyelik sürecinde demokratik standartların yükseltilmesi yolunda attığı adımların başarısının bir göstergesi olduğu hatırlatıldı. Türkiye’de demokratik standartların yükseltilmesi kapsamında değişen yaklaşım sonucu, bölgede kültürel haklar alanında gelişme sağlandığına dikkat çekilen açıklamada, buna paralel olarak sosyoekonomik kalkınmada yaklaşım değişimi ile birlikte, bölgesel farklılıkların giderilmesinde de önemli bir mesafe alınması gerektiği ifade edildi. 
     
     "DEVLET YARDIMLARI SÜRDÜREBİLİR OLMADI" 
     "Geçmişte, bölgesel kalkınma politikaları çerçevesinde planlanan devlet yardımları ya gerçekleştirilememiş ya da sürdürülebilir olmamıştır" eleştirisinin yapıldığı açıklamada, "AB ile üyelik müzakereleri sürecinde bölgesel kalkınma politikalarında benimsenecek yeni bir yaklaşım ile, Güneydoğu Anadolu Bölgesi’nin gelişimini sınırlayan faktörlerin tam ve doğru olarak tespit edilmesi ve bu engellerin ortadan kaldırılarak yerine elverişli bir yatırım ortamının tesis edilmesi mümkün olacaktır" denildi. 
     TÜSİAD açıklamasında şu önerilerde bulunuldu 
     "Bu çerçevede, Güneydoğu Anadolu Bölgesi’nin, Türkiye’deki büyüme sürecinden payını almasında ana ekseni, ulusal ve bölgesel stratejiler arasındaki ilişkinin yeniden ve hiyerarşik olmayan bir biçimde, çok boyutlu ve katılımcı bir süreç olarak tasarlanması oluşturmaktadır. TÜSİAD, ’Büyüme Stratejileri’ çalışmaları kapsamında, bölgeler arası gelişmişlik farklılıklarını da masaya yatırmış ve her yörenin kendine özgü bazı avantajları ve potansiyelleri bulunduğunu göstermişti. Bu potansiyellerin harekete geçirilebilmesi için, yöresel düzeyde katılımcı bir yönetim anlayışı, bölgesel stratejilerin ulusal strateji ile uyumunun sağlanması ve ulusal ve bölgesel düzeyde çeşitli mekanizmalar ile desteklenmesi gerekmektedir." 
     
     "BÖLGE ÖZEL SEKTÖRÜ VE STÖ’YE ÖNEMLİ ROL DÜŞÜYOR" 
     Güney Doğu Anadolu Bölgesi’nde ekonomik gelişimi engelleyen bazı faktörlerin, Türkiye’deki yatırım ortamının da elverişsizliğinden kaynaklandığına işaret eden TÜSİAD, Yatırım Ortamının İyileştirilmesi Koordinasyon Kurulu’nun, genel olarak, ülkede yatırım ortamının elverişli kılınması için yaptığı çalışmaların, özel olarak, bu bölgedeki yatırım ortamını da olumlu etkileyeceğini kaydetti. Açıklamada, bölgenin kendisine özgü sorunlarının tespiti ve çözümlenmesi için, bölgedeki özel sektör ve sivil toplum örgütlerine önemli bir rol düştüğü vurgulandı. Açıklamada, şöyle denildi 
     "Bölgenin zorlukları rekabet avantajlarına dönüştürülebildiği ölçüde, sadece yerel yatırımlarda değil, ulusal ve uluslar arası sermaye yatırımlarında da artış sağlanabilecek, üretim için cazibe merkezleri oluşturulabilecek, yeteri kadar istihdam yaratılabilecek, bölgenin ekonomik ve sosyal gelişimi hızlandırılabilecektir. 
     Bu yolda tasarlanan Bölgesel Kalkınma Ajansları’na da bu alanda önemli bir koordinasyon görevi düşmektedir." 
     
</TEXT>
</DOC>
