<DOC>
<DOCNO> 363061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/soneko13.html </URL>
<DATE> 2005/07/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Alman iş dünyası "Merkel" diyor... 
</HEADLINE>
<TEXT>

     Almanya'da 18 Eylül'de yapılması beklenen erken genel seçimler öncesinde iş dünyasının Başbakan Gerhard Schröder'den desteğini çekerek Hıristiyan Demokrat Birlik Partisi CDU Genel Başkanı Angela Merkel'e yöneldiği bildirildi. 
     Finans dergisi Capital'in ülke genelinde yaptırdığı araştırmaya göre Almanya'nın seçkinleri mevcut hükümetin performansından memnun görünmüyor. 
     Haziran ve Temmuz aylarında gerçekleştirilen kamuoyu yoklamasına göre Alman iş dünyasında Merkel'e destek verenlerin oranı yüzde 68 seviyesindeyken Schröder'i destekleyenlerin oranı yüzde 27'de kalıyor. 
     Almanya'da Cumhurbaşkanı Horst Köhler'in kararını açıklamaması nedeniyle henüz kesinleşmeyen erken seçime iş dünyası, ekonominin güçleneceği beklentisiyle istekli bakıyor. 
     Capital dergisinin anketine katılan Alman elitlerin yüzde 92'si erken seçime taraftar olduklarını belirtirken yüzde 85'i de hükümetin değişmesiyle ekonomik büyümenin hızlanacağına inanıyor. 
     Almanya Cumhurbaşkanı Horst Köhler, erken genel seçimlerle ilgili kararını, 22 Temmuz cuma günü vereceğini açıklamıştı. 
     Cumhurbaşkanı Köhler'in erken seçim kararı alması durumunda, bu tarihten sonra en geç 60 gün içinde seçimlerin yapılması gerekiyor. 
     Almanya'daki tüm eyaletlerde yaz tatili sona ermiş olacağı için erken seçimin 18 Eylül'de yapılacağına kesin gözüyle bakılıyor. 
     
</TEXT>
</DOC>
