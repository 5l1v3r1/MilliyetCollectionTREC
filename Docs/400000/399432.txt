<DOC>
<DOCNO> 399432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonyas07.html </URL>
<DATE> 2005/11/30/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Madonna Film yapımcılığına el atabilirim 
</HEADLINE>
<TEXT>

     Ünlü pop yıldızı Madonna film yapımcılığına el atmayı düşünebileceğini söyledi. 
     İsveçli yönetmen Jonas Akerlund’un yönetmenliğini yaptığı "I’m Going to Tell You a Secret" Sana Bir Sır Vereceğim adlı belgesel filmin Londra’daki bir gösterimine katılan Madonna burada basın ile sohbet etti. Sohbet sırasında "film yapımcılığına girmeyi düşünüp düşünmediği"nin sorulması üzerine film yapımcılığına el atabileceğini belirten Madonna, "Evet bu büyük bir öğrenim deneyimi oluyor ve Jonas pek çok karar verme aşamasında benim fikrimi de alıyor, bu yüzden bunu seviyorum" diye konuştu. Madonna’nın sözlerine eşi ünlü yönetmen Guy Ritchie ise gülerek, "rekabet olmadan da idare edebilirim" karşılığını verdi. 
     Ritchie, eşi Madonna’nın film yapımcılığına el atmasını nasıl karşılayacağı yolundaki soruları ise "Bilmiyorum. O zaten bir bakıma bazı şeyleri yönetiyor. Bu yüzden bunun yeni bir şey olacağı kanısında değilim" şeklinde yanıtladı. 
     
</TEXT>
</DOC>
