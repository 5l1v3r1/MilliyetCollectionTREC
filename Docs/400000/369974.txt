<DOC>
<DOCNO> 369974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy15.html </URL>
<DATE> 2005/08/15/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
CHP'li Topuz Başbakan aydınları kullanmıştır 
</HEADLINE>
<TEXT>

     CHP TBMM Grup Başkanvekili Ali Topuz, Başbakan Recep Tayyip Erdoğan’ın geçtiğimiz hafta Diyarbakır’a yaptığı gezi öncesinde görüştüğü 12 kişiyi kullandığını öne sürerek, "Aydınlar şimdi bana kızacaklar, ama kullanıldıklarını bir süre sonra anlayacaklardır" dedi. 
     TBMM’de gazetecilerle sohbet toplantısı yapan Topuz’a, bir gazeteci, Başbakan Erdoğan’ın son Diyarbakır gezisi öncesi ve sonrasındaki gelişmeler ve Güneydoğu sorunu ile ilgili olarak CHP Genel Başkanı ve sözcülerinin açıklamalarının, parti politikasında bir değişiklik içerip içermediğini sordu. "CHP’nin politikalarında bu konuda kesinlikle bir değişiklik söz konusu değildir" diyen Topuz, Başbakan’ın Diyarbakır gezisi öncesi 12 aydınla görüşerek yeni bir gündem oluşturduğunu ifade etti. 
     Ali Topuz, daha önce 4 kez iptal edilen bu gezinin, PKK terör örgütünün terörü yeniden canlandırmaya başladığı bir dönemde gerçekleştirildiğine dikkat çekilmesi gerektiğini belirterek, sözlerini özetle şöyle sürdürdü 
     "Başbakanın gezi öncesi yaptığı görüşme ve gezi sırasında söylediklerinin tam tersini daha önceki değerlendirmelerinde bulmak mümkün. Biz başbakanın bu zikzaklarına alışığız. 
     Konu çıplak olarak şudur, Başbakan 4 kez ertelediği bu gezi öncesinde ürperiyor ve korkuyor. Başbakan bu korkuları nasıl yenerim diye çare ararken, imdadına aydınlar yetişti. Başbakan aydınların randevusu kabul etti ve görüştü. Başbakan bu 12 aydını kullanmıştır, bu 12 aydın kullanıldıklarını bir süre sonra anlayacaklardır. Şimdi bu açıklamam nedeniyle bana çok kızacaklardır, ama daha sonra bana hak vereceklerdir. 
     Terörün yeniden tırmanmaya başladığı bir dönemde, Türkiye Cumhuriyeti’nin Başbakanı resmi politikanın dışında sözde insan hakkı ve demokrasi görüntüsü ve o geziyi kurtarmak için bu görüşmeyi yapmıştır." Başbakan’ın Diyarbakır gezisine AB çevrelerinden olumlu tepkiler geldiğini ve 3 Ekim öncesi suni bir rahatlama sağlandığının dile getirildiğini belirten Topuz,"Bu tıpkı AB ile Kıbrıs konusunun bir ilgisi yoktur söylemine benziyor. Bu sözlerden sonra neler yapıldığı ortada. AB ülkeleri korkarım bir süre sonra Başbakan’dan Güneydoğu’ya özerklik ve Kürtlerle masaya oturun taleplerini önümüze süreceklerdir"dedi. 
     Kürt halkı ya da Kürt kökenli insanların teröre zorla itilmeye çalışıldığını ve bu sorunun Osmanlı İmparatorluğu döneminden günümüze kadar uzanan bir geçmişi olduğunu belirten Topuz, şunları söyledi 
     "Burada yaşanan terör, Ermeni ve Kürt diasparolarının geçmişten bu yana ortaya koyduğu ve zaman zaman birbirlerine taşeronluk yaptıkları bir harekettir. 
     Hükümet terörle ilgili olarak Kuzey Irak’ta varolan gerçekleri görmezden gelerek bu konuda takiyye yapmaktadır. AB ülkelerinin Türkiye’nin üniter yapısını hiçe sayarak azınlıklarla ilgili olarak talep ettiklerini biz başka bir ülkeden isteyebilir miyiz, Hükümet bunu düşünmelidir. 
     Türkiye’de son dönemde sanki terör sona ermiş gibi bir hava yaratılması çok doğru bir yaklaşım olmamıştır. Terörle mücadele eden bazı çevreler bazı yetkiler konusunda tereddütlerini dile getirmişlerdir. Askerlerin bu yaklaşımı herhalde, geçmişte yaşanan olağanüstü dönemlerdeki bazı yetkileri içermektedir. Terörle mücadelede olağanüstü bir durum yaşanırsa ve bu olağandışı durumla ilgili bir ihtiyaç ortaya çıkarsa meclis oturur kararını verir. 
     Bizim kan ve ölüm üzerine siyaset yaptığımızı söylüyor sayın Başbakan. Bu sözler tam Recep Tayyip Erdoğan için söylenecek sözlerdir. Siyaseten tükenme noktasına gelen insanlar bu söylemlere sarılırlar." Başbakan Erdoğan’ın Diyarbakır gezisinde kendisini 700-800 kişilik bir grubun dinlediğini belirten Topuz, "Tepki olmadı diyor Başbakan. 
     Yahu bundan büyük tepki olur mu Niye halk yoktu orada hiç düşündünüz mü " dedi. 
     Başbakan’ın gerek Güneydoğu halkına gerekse AB’ye rüşvet verdiğini ileri süren Topuz, bu yaklaşımın sonu olmadığını ve Türkiye’yi bundan sonra devralacak iktidarın ağır yükler altına sokulduğunu söyledi. 
     Almanya’da yapılacak seçimler öncesinde Alman Sosyal Demokrat Parti SPD ’nin Şişli Belediye Başkanı Mustafa Sarıgül’ü kampanyaları için Almanya’ya davet ettiğinin hatırlatılması üzerine de Topuz, "Bunlar Ozan Ceyhun’un ifadesi. Eğer onlar Sarıgül’ün bu kampanyaya katkı yapacağını düşünerek çağırmışlarsa bilemem. Ama pek ihtimal vermiyorum. Haber biraz abartılmış ve çarpıtılmış olabilir diye düşünüyorum" diye konuştu. 
     
</TEXT>
</DOC>
