<DOC>
<DOCNO> 354717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun48.html </URL>
<DATE> 2005/06/23/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Refah sınır kapısında binlerce Filistinli bekliyor... 
</HEADLINE>
<TEXT>

     Mısır ile Gazze Şeridi arasındaki sınır geçişi Refah kapısında, İsrail’in güvenlik önlemlerini arttırması yüzünden binlerce Filistinlinin Gazze Şeridi’ne geçiş için beklediği bildirildi. 
     Adını açıklamak istemeyen Mısırlı bir yetkili, "Gazze Şeridi’ne geçmek isteyen birçok Filistinli kontrol noktasında üç gündür bekliyor, Filistin topraklarına geçişi kontrol eden İsrailli yetkililer azar azar geçiş izni veriyorlar. Burada bekleyen Filistinliler arasında yaşlılar, hastalar, hamileler ve çocuklar da var" dedi. 
     Yetkili, bu kişilerin geçiş için gerekli işlemlerin Mısır tarafında tamamlanmasına rağmen İsrail tarafının giriş izni vermediğini kaydederek, bu durumu "İsrail’in arttırdığı güvenlik kontrollerinin İsrail tarafındaki gerekli formalitelerin tamamlanmasını yavaşlatmasına" bağladı. 
     Sınırın diğer tarafında bulunan bir Filistinli yetkili de "Mısır tarafında Gazze Şeridi’ne geçmeyi bekleyen 1400’den fazla Filistinlinin bulunduğunu, son iki gün içerisinde sadece 500 ila 600 Filistinliye geçiş izni verildiğini" kaydetti. 
     İsrail askeri kaynakları daha önce, İsrail’e geçişi sağlayan Erez ve Mısır’a geçişi sağlayan Refah sınır kapılarını saldırı ihtimali sebebiyle ikinci emre kadar kapattıklarını bildirmişti. 
     
</TEXT>
</DOC>
