<DOC>
<DOCNO> 384533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy22.html </URL>
<DATE> 2005/10/06/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
AP Komisyonu ile Elkatmış görüşmesinde Ermeni soykırımı da konuşuldu 
</HEADLINE>
<TEXT>

     Avrupa Parlamentosu AP İnsan Hakları Alt Komisyonu'nun, TBMM İnsan Haklarını İnceleme Komisyonu Başkanı Mehmet Elkatmış ile görüşmesinde, sözde Ermeni soykırımı konusu gündeme geldi. 
     Alınan bilgiye göre, AP İnsan Hakları Alt Komisyonu Delegasyon Başkanı Helene Flautre başkanlığındaki heyet, Elkatmış başkanlığındaki heyetle TBMM'de yaptıkları görüşmede, Türk tarafına, sözde Ermeni soykırımından işkenceye kadar bir çok konuda sorular yöneltti. 
     Konuk heyet, sözde Ermeni soykırımı konusundaki görüşlerini açıkladıktan sonra, İnsan Hakları Komisyonu'ndan bu konudaki düşüncelerini sordu. Heyetin Polonyalı üyesi Jozef Pinior, ülkesinin 2. Dünya Savaşı'ndan sonra geçmişi ile yüzleştiğini belirterek, Türkiye'nin de aynı şeyi yapıp yapmayacağı sorusunu yöneltti. 
     
     ERMENİ SOYKIRIMI İDDİALARI REDDEDİLDİ 
     Türk heyeti de Ermeni soykırımı iddialarını reddederek, o dönemde savaş ortamında her iki tarafın da kayıplar verdiğini ve Ermenilere soykırım yapılmadığını belirtti. Dönemin hükümetinde Ermeni bakan bile bulunduğunu dile getiren Türk heyeti, bu konuda, başta Genelkurmay Başkanlığı olmak üzere Türkiye'nin bütün arşivlerini açtığını ancak Ermenilerin buna yanaşmadığını kaydetti. AP komisyonu üyeleri, Türkiye'nin işkence ile mücadele konusunda önemli gelişmeler kat ettiğini dile getirdiler. 
     
</TEXT>
</DOC>
