<DOC>
<DOCNO> 353137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/guncel/gun03.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sanat dünyasında erkekler egemen' 
</HEADLINE>
<TEXT>


Genç sanatçıları bir araya getiren "Genç Portreler" başlıklı sergi, tuval resmine yeni önermeler getiriyor. Sergiye katılan 24 sanatçının 20'si kadın 

Yasemin Bay 

Genç sanatçılar, Teşvikiye Sanat Galerisi'nde bir araya geldi. Günümüzün genç sanatçılarının kendilerini tanıtabilme ve sanat deneyimlerini geniş kitlelerle paylaşabilmeleri amacıyla düzenlenen "Genç Portreler" adlı sergide yaş ortalaması 25-26 olan 24 sanatçının çalışmaları bulunuyor. 
Tuval resmine yeni öneriler sunan serginin çıkış noktası, Genç Sanat dergisinde yayımlanan 'Genç Portreler' başlıklı çalışma. Sergiye katılan sanatçılar da söz konusu yazıda yer alan isimlerden, son dönemde yapılan yarışma kataloglarından ve gündemdeki genç sanatçılar arasından seçilmiş. Seçim sırasında farklı tarzların bir arada sunulmasına çalışılmış. 
Sergi için sanatçılar özel bir çalışma yapmadı, herkes istediği bir eserini verdi. Her yıl düzenlenmesi planlanan sergiye katılan sanatçıların 20'si kadın ama kadın sayısının fazla olması tesadüfi. 

Toptan değişim yok 
Sergiye katılan sanatçılardan Aslı Özok, kadın sanatçı olarak var olmanın zor olduğunu söylüyor "Çünkü erkeklerin egemen olduğu bir sanat dünyası var Türkiye'de. Galeriler, yetenekli genç kadın sanatçılar için evlenecek, çoluk çocuk derken kaybolacak diye düşünüyorlar. O yüzden de onlara güven duymuyorlar. Türkiye'nin hemen her alanında yaşanan genel bir problem bu." 
Sanatçılar, sanat alanında özellikle son dönemde kadınların artık kendilerini daha fazla göstermeye başladıklarını belirtiyorlar. 
Bu artışın nedenini ise, kadınların sosyal hayatta daha fazla var olmalarına, özgüven duygularının artmasına, ataerkil sistemin yavaş yavaş değişmesine, aileler tarafından desteklenmelerine bağlıyorlar. Tabii söz konusu olan toptan bir değişim değil. 
Sergi, 23 Haziran tarihine kadar devam edecek. 


</TEXT>
</DOC>
