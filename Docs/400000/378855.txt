<DOC>
<DOCNO> 378855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/ygokce.html </URL>
<DATE> 2005/09/16/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Yeni bir travma 
</HEADLINE>
<TEXT>



Yazık...Beşiktaşlı futbolcular futbolu unutmuşlar. Malmö karşısında geçmişin yaralarını sarmaları beklenirken dün İnönü'de yeni bir yara açtılar. Günlerden beri Beşiktaş'ın sistematik sıkıntılarını eleştirerek dile getiren medya, dün Beşiktaş taraftarlarından bir grubun hedefiydi. Maçtan önce basın tribünü önüne gelip ellerinde sopa biçiminde kıvırdıkları ve bantladıkları gazetelerle basının aleyhine gösteri yaptılar. Tribüne medya karşıtı pankartlar astılar. Anlaşılan o ki yönetim, Fenerbahçe maçı için gereken motivasyonu yapmış, taraftarların önüne federasyondan sonra yeni bir günah keçisi çıkarmıştı. Her neyse... Bu günler gelir geçer, ama Beşiktaş'ın tarihine yazılan bu kara yazılar silinmez. 

Çalımbay'ın ezberi 
Malmö 15 yıl önceki takımın ruhunu değil, adını taşıyordu sadece. İple dizilmiş sıralar halinde 4-4-2'yi disiplinle uyguluyorlar, Beşiktaş takımına sahanın hiçbir yerinde oyun oynama olanağı tanımıyorlardı. Çalımbay yine o muhteşem ezberini bozmadan sarkık liberoyla üçlü savunma oynatıyor, Kleberson'un yanına Pancu'yu koyup, Tümer'in önünde Ahmed Hassan ve Ahmet Dursun ile hücum planlıyordu. Ama bu oyundan doğru dürüst ne şut, ne pozisyon ne de gol çıktı. Beşiktaş aradığı golü yine kendi kalesinde gördü. Çalımbay'ın sakatlanan Mustafa Doğan'ın yerine bulduğu stoper Pancu'ydu. Gole bakalım... Alves'i adam markajıyla durdurmaya çalışan Pancu, Malmö'nün ikinci korner atışında dört numaralı P.Abelsson ile köşe kapmaca oynuyordu. Atış kullanıldı, Abelsson Cordoba'nın önünü kaparken Pancu'nun adamı Alves kaleye sırtı dönük, sistematik ve ezbere kafa vuruşuyla golünü atıverdi. Ne biçim oyundu bu. Güya adam markajı yapıyorsunuz ve adam elinizden kaçıyor. 

Bunu da yazarız 
Milli maçların kahraman golcüsü Tümer, evlere şenlik bir oyun oynadı. Buluştuğu toplar ya rakibe, ya havaya... Bu kadar çok top kaybıyla oynaması bizi şaşırttı. Ama Tümer maç sonuna kadar uyanamadı. Youla'yı ve Veysel'i de oyuna aldı Çalımbay. Ama bu forvetlerden gol pozisyonu da, şut da göremedik. Beşiktaş'ın en çok şut atan adamı 7 Kleberson'du. Anlayın artık gerisini. 
Rıza hocam, severim seni. Ama sen de bıkmadın şaşırtmaktan bizi. Ezbere Malmö raporları alıyorsun. Bülent Albayrak sana Real Madrid raporu verdi de onun için mi bu takımı bu kadar korkak oynatıyorsun 
Dünkü oyunun tek kurbanı Kleberson'du. Ona gerçekten yazık oldu. Çünkü maçı dolu dolu yaşayan, takımını taşımaya çalışan oydu. Gerisi sanal kahramanlar. Hepsi hayal, hepsi hayal kırıklığı. Sahadaki gerçek Beşiktaş'ın topu attığı... 
Olur, sevgili protestocu arkadaşlar. Bunu da yazarız. 
Gerçekler neredeyse biz oradayız 



</TEXT>
</DOC>
