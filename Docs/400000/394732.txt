<DOC>
<DOCNO> 394732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun39.html </URL>
<DATE> 2005/11/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Schröder veda etti, 15 dakika ayakta alkışlandı 
</HEADLINE>
<TEXT>

     Almanya Başbakanı Gerhard Schröder, Almanya’yı başbakan olarak yönettiği geçen 7 yılda daha modern, dünyaya açık ve daha demokratik hale getirdiklerini söyledi. 
     Schröder, Sosyal Demokrat Parti’nin SPD Karlsruhe kentinde düzenlediği parti kurultayında, başbakan olarak son kez yaptığı konuşmada, SPD’nin Birlik partileri CDU CSU ile birlikte hazırladığı koalisyon sözleşmesini savunarak, "Almanya’yı daha modern, dünyaya açık ve daha demokratik hale getirdik. Almanya’nın imajını geçen 7 yılda iyi hale getirdik, bunu birlikte sürdürebileceğimize inanıyorum" dedi. 
     Koalisyon hükümeti oluşturmak isteyen partilerin mutlaka kendi seçim programlarından tavizler vermek zorunda olduklarını ifade eden Schröder, hiç kimsenin koalisyonları sevmek zorunda olmadığını, ancak Almanya için böyle bir fırsatın kaçırılmasının büyük bir hata olacağını söyledi. 
     Schröder, konuşmasının sonunda, delegeler tarafından büyük bir coşkuyla ayakta, yaklaşık 15 dakika alkışlandı. 
     
</TEXT>
</DOC>
