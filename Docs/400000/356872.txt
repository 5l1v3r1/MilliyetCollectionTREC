<DOC>
<DOCNO> 356872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/spo08.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'nun büyüsü 
</HEADLINE>
<TEXT>


Rally D'Orient Anadolu'nun tozlu topraklı yollarında devam ediyor. Kamyon kategorisinde Ethem Genim'in ekibi Motorspor, İtalyan rakipleriyle arayı açıyor. 4x4 araç kategorisinde Vural Ak 14. sıraya kadar yükseldi 


Türkiye Otomobil Sporları Federasyonu, Fransa Federasyonu ve Rene Metge Concept işbirliği ile gerçekleştirilen Dünya Cross Country Şampiyonası' nın 4. ayağı Rally D'orient Anadolu'nun nefes kesen doğası ve büyülü ortamında devam ediyor. Kamyon, Motosiklet ve 4x4 araç kategorisinde birbirlerinin yanı sıra sert bir zeminde doğa ile de mücadele eden ekipler Sivas'tan Erzurum'a doğru yola çıktılar. 
Ünlü pilotların yön bulma konusunda oldukça zorlandığı ve organizasyonun en zorlu etabı olarak değerlendirdiği Ürgüp - Sivas etabını 4x4 araç kategorisinde Ford pilotu Schlesser ilk sırada tamamlarken, Wolkswagen'in iki tecrübeli ismi De Villiers ve Saby finişe ikinci ve üçüncü sırada girdiler. Zorlu organizasyonda Mitsubishi Pajero ile Türkiye adına yarışan Vural Ak üçüncü günü 14. sırada tamamladı. 17 ülkeden 58 yarışmacının mücadele ettiği Rally D'orient'te pistin rüzg r ismi Ethem Genim ise ilk kez böyle bir yarışa katılmasına rağmen oldukça başarılı bir performans sergiliyor. 

Genim'in zaferi 
Kamyon kategorisinde Motorspor İtalya takımında yarışan Genim'in ekibi üçüncü günü lider olarak tamamladı. Bu yarışın kendisi için farklı bir tecrübe olduğunu belirten Genim, Miki Biasion ve Markku Allen gibi dünyaca ünlü pilotların kullandığı bir araçta yarışmaktan gurur duyduğunu söyledi. 
Motosiklet kategorisinde ise Carlo De Gavardo üçüncü gün sonunda etap birinciliğini elde ederken genel klasman lideri Cyril Despres finişe ikinci sırada girerek liderliğini kaptırmadı. Organizasyon Sivas - Erzurum etabının ardından aynı güzergahta tersine dönüşle start noktası olan Ankara'da 2 Temmuz'da sona erecek. 

Komşu Kazaz'ı alkışladı 

Dünya Ralli Şampiyonası'nın komşumuz Yunanistan'da koşulan 8. ayağı Akropolis Rallisi'nde Atölye Kazaz fırtınası esti. Üç gün süren zorlu ralliye Türk pilot katılmazken, Türk takımı Kazaz, tecrübeli pilotları Vovos ve Sohlberg'le fabrika takımlarına kafa tuttu. Oldukça zorlu ve kırıcı bir parkurda gerçekleşen yarış Citroen pilotu Loeb'ün liderliğinde sona ererken Atölye Kazaz pilotları Kristian Sohlberg ve Aris Vovos genel klasmanda 11. ve 12. sırada finiş görerek Yunanistan'da muhteşem bir sonuca imza attılar. 
İki Subaru Impreza S10 WRC ile Akropol Rallisi'nde üst sıralarda finiş gören Atölye Kazaz ekibi bu başarının ardından 5 - 7 Ağustos tarihleri arasında yapılacak şampiyonanın 9. ayağı Finlandiya Rallisi'nde gözünü ilk beş arasına girmeye dikti. 

Yayla yolları taşlı 

Bu sene üçüncüsü düzenlenen ve ilk defa Lassa çalışanları ve İSOFF üyelerinin dışında katılımcıların da dahil edileceği Lassa Competus Keşif Konvoyu 7 Temmuz'da Doğu Karadeniz yaylalarına doğru yola çıkıyor. Üstün performanslı 4x4 Competus lastiği takılı araçlarla dik yamaçlı dağ yollarında üç gün sürecek keşif turu, katılımcılara zorlu doğa koşullarında off-road sürüşünün heyecanını yaşatacak. 

Nostaljik tur 

Türkiye büyük bir heyecanla Formula 1'in İstanbul ayağını 
beklerken, Klasik Otomobil Kulübü, 21 Ağustos'da yapılacak yarıştan önce İstanbul Park'ta Drivers Parade Sürücüler geçidi düzenleyecek. Klasik otomobil severler 1950 ile 1970 yılları arasında üretilmiş olan üstü açık klasik araçlarıyla yanlarına dünyaca ünlü pilotlardan birini alarak pistte iki tur dolaşacak ve seyircileri selamlayacaklar. 

Haydi yarış okuluna 

İstanbul Motorsporları Kulübü, profesyonel eğitmen kadrosuyla 1997 senesinden beri düzenlediği Karting Yaz Okulları'nın kayıtlarına başladı. Kuryenet Tuzla Karting Pisti'nde adrenalin dolu heyecanlı ve zevkli bir eğitimden geçecek olan minik pilotlar, başarılı olmaları halinde 2006 sezonunda resmi yarışlarda start alabilme şansı yakalayacaklar. Eğitimler 20'şerlik gruplar halinde 8 gün sürecek. 

OTODRAG 

Efes'te hız şov 
OPET Otodrag Türkiye Şampiyonası'nın üçüncü ayağı pazar günü Selçuk Efes Havaalanı'nda start alacak. 700 metrelik düz parkur üzerinde yapılacak yarışlara İzmirli motor sporları meraklılarının büyük ilgi göstermesi bekleniyor. Geçen yılın şampiyonları OPET pilotları Ekrem Ekmenci ve Levent Kesen Efes'te liderlik için nefes kesecek bir mücadele girişecekler. 

PİST YARIŞI 

Muhabbetli yarış 
TURKCELL'in Türkiye'nin dört bir yanına kesintisiz konuşma özgürlüğü sunan hizmeti Muhabbet Kart, Polo Ladies Cup ve Seat Cup organizasyonları ile motorsporlarına girdi. Pistin en iddialı iki yarışında ter döken Ömer Erdem ve Güneş İpekkan, bundan böyle Muhabbet Kart sponsorluğunda direksiyon sallayacaklar. 

RALLİKROS 

Ertarman Kazan'dı 
Ankara Otomobil Sporları Kulübü tarafından düzenlenen Türkiye Rallikros Şampiyonası'nın üçüncü ayağı Kazan Rallikros Yarışı'nda zirve Hakan Ertarman'ın oldu. Sonucu merakla beklenen Kategori 1 'de favori pilotlardan Vedat Diker, antrenmanların en hızlısı olmasına rağmen yarışta birinciliği diğer iddialı isim Hakan Ertarman'a kaptırdı. Kategori 2'de Mustafa Göçer, Kategori 3 'de ise Nuri Sertoğlu podyumun en üst basamağına çıkan pilotlar oldu. 

MOTOSİKLET 

Bergama'da festival 
Bergama Kaymakamlığı, Bergama Ticaret Odası ve Endura Motosiklet Kulübü EMOK işbirliğiyle düzenlenen Motosiklet Festivali, bugün İzmir'in Bergama İlçesi'nde başlıyor. EMOK'tan yapılan açıklamaya göre, daha önce Kütahya'da düzenlenen festivale bu yıl Bergama ev sahipliği yapacak. 



</TEXT>
</DOC>
