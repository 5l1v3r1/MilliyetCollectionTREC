<DOC>
<DOCNO> 377245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/spor/spo01.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bak şu kadere 
</HEADLINE>
<TEXT>


Beşiktaşlı olduğu bilinen PFDK Başkanı Adnan Türkkan, Siyah - Beyazlılar'a ceza verilmesi için bastırdı, Fenerbahçe kongre üyesi avukat Zeki Çalışkan da Kartal'ı savunup istifa etti 


Futbol Federasyonu Profesyonel Disiplin Kurulu, Beşiktaş İnönü Stadı'nı bir maç kapama kararı alırken ilginç olaylar yaşandı. Toplantı sırasında, üç isim sahanın kapanması, diğer üçü de para cezası alması için görüş bildirdi. Ancak Beşiktaşlı olduğu bilinen Disiplin Kurulu Başkanı Adnan Türkkan, olaya müdahale ederek, bu toplantıdan saha kapama cezasının çıkması gerektiğini söyledi. 
Kurulda, Beşiktaş'ın ceza almaması için diretenler arasında Avukat Zeki Çalışkan da vardı. Çalışkan'ı diğerlerinden ayıran durum, Fenerbahçe kongre üyesi olmasıydı. Ancak Zeki Çalışkan, Başkan Türkkan ile ceza konusunda ters düştü ve Reşat Bostan ile birlikte istifa etti. Çalışkan'ın, Beşiktaş 2. Başkanı Murat Aksu ile aynı hukuk bürosunda çalıştığı öğrenildi. 
Çalışkan, federasyona gönderdiği istifa dilekçesinde şu görüşlere yer verdi 
"PFDK Başkanı'nın, kurul üyelerinin iradelerini hiçe sayarak ve adeta PFDK babasının çiftliği imiş havasındaki antidemokratik ve dayatmacı tutumu karşısında, kendisine saygısı olan bir insanın istifa etmesi gerektiğini düşünmekteyim." 
Türkkan, doğru bildikleri yolda ilerlediklerini, icraatlarının zaman içerisinde değerlendirileceğini belirterek, "Herkesin bir fikri vardır. Bu açıklamalara şimdilik karşılık vermeyi düşünmüyorum" şeklinde konuştu. 

Kartal evinde gibi 

Beşiktaş, Rizespor ile deplasmanda oynayacağı maç için dün öğleden sonra uçakla Trabzon'a gitti. Kafileyi havaalanında az sayıda taraftar karşıladı. Rize'ye hareket etmeden önce bol bol imza dağıtan futbolcular zor bir maçın kendilerini beklediğini söylediler. Teknik Direktör Rıza Çalımbay, "En büyük şansımız Rize takımını çok iyi tanımamız. Kimse geride kalan maçlarla bu takımı değerlendirmesin. Burada güzel ve özel günlerim geçti. Benim için ayrı bir maç olacak" dedi. 
Otobüsle ulaştıkları Rize'de de büyük ilgi gören Siyah-Beyazlılar, ayaklarının tozuyla Mehmet Cengiz Tesisleri'nde antrenman yaptı. 

Tümer Metin tek başına 

MİLLİ Takım'da attığı goller ile bir anda gündeme oturan Beşiktaş'ın tecrübeli oyuncusu Tümer, Rize seyahati öncesi oldukça sessizdi. Takım arkadaşlarının aksine, alanda PAF takım oyuncularının arasına oturup müzik dinlemeyi tercih eden yıldız futbolcunun bu tavrı gözden kaçmadı. Tümer arkadaşlarından uzak kaldı. 

İbrahim ve Sergen şokta 

BELİ ağrıdığı için hafta arası yapılan bazı çalışmalarda yer alamayan Sergen Yalçın ile bir türlü beklenen düzeye gelemeyen İbrahim Üzülmez'in 18 kişilik maç kadrosuna dahil edilmemesi iki oyuncuda büyük hayal kırıklığı yarattı. Cezası biten Ali Tandoğan ise Rize'ye götürüldü. 

'Hollywood'a gitmelisin' 

ATTIĞI goller ile taraftarı coşturan Ailton, Rize yolculuğu sırasında yaptığı esprilerle arkadaşlarını gülmekten kırıp geçirdi. Havaalanında Ahmet Dursun'un yanına oturan Brezilyalı yıldız, "Ahmet'in, futbolcu değil Hollywood'da olması lazımdı. Tam artis tipi var" diye takıldı. Ahmet ise "Sen de Cosby ailesindeki baba olmalıydın" karşılığını verdi. 



</TEXT>
</DOC>
