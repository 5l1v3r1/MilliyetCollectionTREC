<DOC>
<DOCNO> 354266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yasam/yas01.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Her şey kontrol altında' 
</HEADLINE>
<TEXT>


Edirne'de 5 gün içinde ölen bebeklerin sayısı 8'e çıkarken, Başhekim Doç. Dr. Armağan Altun, "Ölümlerin nedeni Serratia adlı bir bakteri. Bu bakteriyi üretip halen serviste bulunan 8 bebeğe tedavi başlattık" dedi 

KEMAL ÖZGÜLER NURDAN BAYRAK DHA 

Trakya Üniversitesi Edirne Tıp Fakültesi Hastanesi Yeni Doğan Servisi'nde 1 bebeğin daha ölmesiyle, 5 günde yaşamını yitiren bebeklerin sayısı 8'e yükseldi. Hastanenin Başhekimi Doç. Dr. Armağan Altun, ölümlerin "Serratia" adlı bakteriden kaynaklandığını ve bakterinin servise nasıl girdiğinin araştırıldığını söyledi. 

Servis izole edildi 
Edirne Tıp Fakültesi'ndeki tıbbi otopside alınan örneklerin biyokimya laboratuvarında yapılan incelemesi sonucu ölümlere neden olan bakteri bulundu. Bakteri üretilerek, servisteki 8 bebeğe daha etkili tedavi başlatıldı. Basın toplantısında, söz konusu bakteriye ilk kez rastladıklarını söyleyen Altun, "Servise girip çıkan annelerden ve tıbbi cihazlardan bulaşmış olabilir. Servisi izole ettik. Bakteriyi ürettikten sonra servisteki durumu kontrol altına aldık" dedi. 

'Organları gelişmemişti' 
Ölen bebeklerin ailelerine sürekli bilgi verdiklerini belirten Altun, şöyle devam etti "Ölen son 2 bebek savcının talimatıyla, otopsi için İstanbul Adli Tıp'a gönderildi. Bebeklerin kronik akciğer hastalığı vardı, gelişmemiş organları nedeniyle ileri yoğun bakım ünitesinde kalıyorlardı. Gelinen noktada haklı olduğumuzu görüyoruz. Cesetleri ailelere teslim etmiş olsaydık bu noktada olmazdık. Tesadüf de olabilirdi. Öyle kabul etseydik, hastane yönetimi inceleme yapma kararı almazdı. Ben 'Birçok yerde tesadüf olarak değerlendirilebilir' dedim." 

'Adli Tıp aceleci' 
Adli Tıp'ın raporunu değerlendiren Altun, "Bakteriyi üretmek için 48 - 72 saat gibi süre lazım. Biz üretmeden ne olduğunu söylemedik. Adli Tıp aceleci davrandı. Yeterli süreleri yoktu" diye konuştu. 
Adli Tıp'ın açıklamalarını önyargılı olarak değerlendiren Altun, "Hastanede enfeksiyon yok diyen bir yönetim yalan söylemiş olur. Ancak hastanemizdeki oranlar dünyadaki enfeksiyon oranlarının altında" iddiasında bulundu. 

'Yaygın rastlanan bir sorun' 

Sağlık Bakanlığı'ndan dün yapılan açıklamada ise, kurulan Bilimsel Komisyon'un, bebek ölümlerinde, ihmal olup olmadığını araştıracağı belirtildi. Komisyon'un ilk değerlendirmesine de yer verilen açıklamada, hastane enfeksiyonlarının tüm dünyada değişen oranlarda olduğu, özellikle yoğun bakım üniteleri gibi bağışıklık sistemi düşük hastaların tedavi gördüğü ünitelerde yaygın olarak rastlanan önemli bir halk sağlığı sorunu olduğu bildirildi. 


</TEXT>
</DOC>
