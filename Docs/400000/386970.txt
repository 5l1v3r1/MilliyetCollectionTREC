<DOC>
<DOCNO> 386970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur09.html </URL>
<DATE> 2005/10/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Komşu kavgasına polis kurşunu 1 ölü 2 yaralı 
</HEADLINE>
<TEXT>

     
     Ergün AYAZ İZMİT Kocaeli , DHA 
     
İZMİT Gündoğdu Dünya Bankası Kalıcı Konutları'nda apartman yöneticisi kayınpederi Nizamettin Hamzaoğlu'na iftar yemeğine giden 35 yaşındaki polis memuru C.K., komşu kavgasına karıştı. Kavgayı ayırmak isterken saldırıya uğradığı öne sürülen C.K.'nın silahından çıkan kurşunlar 1 kişinin ölmesine 2 kişinin de yaralanmasına neden oldu. 
     Dünya Bankası Kalıcı Konutları 24'üncü Ada'da oturan ve Pirelli Fabrikası’nda işçi olarak çalışan Emin Eldeş ve eşi Melek Eldeş, bugün öğle saatlerinde çocuk yüzünden başlayan tartışma nedeniyle komşusuyla kavga etti. Apartman sakinlerinin müdahalesiyle olay büyümeden yatıştırıldı. Ancak iftardan sonra tartışma tekrar alevlendi. 
     Apartman yöneticisi Nizamettin Hamzaoğlu, komşu tartışmasına müdahale ederek ayırmak istedi. İddiaya göre sinirlerine hakim olamayan Emin Eldeş, apartman yöneticisi Nizamettin Hamzaoğlu'na sözlü saldırıda bulundu. İftar için kayınbederi Hamzaoğlu'nun evinde bulunan Kocaeli Adliyesi’nde görevli polis memuru C.K. da, olaya müdahale etti. Ancak Emin Eldeş ve kayın biraderi 26 yaşındaki Tayfun Bayrak ve 22 yaşındaki Ayhan Bayrak da olaya karıştı. Kavganın büyümesi üzerine polis memuru C.K., havaya uyarı ateşi açtı. Emniyetten verilen bilgiye göre, Emin Eldeş ve kayınbiraderleri, polis memuru C.K.'ya sözlü ve fiili saldırıda bulunarak darp etti. Bunun üzerine kontrolünü kaybeden polis memuru C.K da silahını ateşleyerek, Emin Eldeş ile kayınbiraderleri Tayfun Bayrak ve Ayhan Bayrak'ı yaraladı. 
     Vücutlarının çeşitli yerlerinden yaralananan Tayfun ve Ayhan Bayrak kardeşler, Kocaeli Devlet Hastanesi Acil Servisi’ne kaldırıldı. Ağır yaralı olarak hastaneye getirilen göğsünden ve koltuk altından iki kurşun isabet eden Emin Eldeş ise tüm müdahalelere karşın kurtarılamadı. 
     Polis memuru C.K., Kocaeli Üniversitesi Tıp Fakültesi’nde yapılan tedavisinin ardından ifadesi alınmak üzere gözaltına alındı. 
     
</TEXT>
</DOC>
