<DOC>
<DOCNO> 367286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun16.html </URL>
<DATE> 2005/08/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bulgaristan'da aşırı yağışlar baraj çökertti, kasabalar su altında 
</HEADLINE>
<TEXT>

     Bulgaristan'da başkent Sofya ve çevresindeki kasabalarda 24 saattir devam eden sağanak yağış sele neden oldu. 
     Sofya'ya yakın Kostenets, İhtiman ve Gorna Malina adlı kasabalarda, gök gürültülü sağanak yağış sonucu küçük barajın çöktüğü ve 350 evin yıkıldığı bildirildi. Bu kasabalarda su seviyesinin 1.5 metreye ulaştığı belirtildi. Bölge halkının tahliye edildiği kaydedildi. 
     Kostenets Belediye Başkanı Margarita Petkova, kentten tahliye edilen 1500 dolayında kişinin iki okulda barındırıldığını belirtti. 
     Petkova, halkın, çökmek üzere olan evlerini terk etmeleri için ikna edilmeye çalışıldığını, bir okulun spor salonunda barındırılan 500'e yakın çocuk ve kadına acil gıda ve battaniye yardımı yapılması gerektiğini bildirdi. 
     Sivil savunma ekiplerince gönderilen 3 panzerin, kent sokaklarında şiddetli sel nedeniyle kurtarma çalışmalarını zorlukla sürdürdüğü ifade edildi. 
     Bulgaristan meteoroloji uzmanları, sağanak yağışın birkaç gün daha süreceği uyarısında bulundu. 
     
</TEXT>
</DOC>
