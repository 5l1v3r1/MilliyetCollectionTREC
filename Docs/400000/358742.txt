<DOC>
<DOCNO> 358742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur26.html </URL>
<DATE> 2005/07/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Anne vitrine bakarken bebek arabasının freni açıldı, minik Emirhan öldü 
</HEADLINE>
<TEXT>

     Mamak’ta annesinin gezdirmek için dışarı çıkardığı 1 yaşındaki Emirhan adlı bebek, bebek arabasından düşerek hayatını kaybetti. 
     AA muhabirinin aldığı bilgiye göre, Akdere Mahallesi’nde oturan Gülseren Ö. adlı kadın, 1 yaşındaki oğlu Emirhan’ı gezdirmek için bebek arabasıyla dışarı çıkardı. 
     Gezinti sırasında bir mağazanın önünde durarak, vitrine bakmak isteyen Gülseren Ö, bu sırada oğlunun bebek arabasının frenini kilitledi. Gülseren Ö. vitrine göz gezdirdiği sırada bebek arabasının freni açıldı ve araba hareket ederek kaldırımdan aşağıya yuvarlandı. 
     Bu sırada bebek arabasından düşen küçük Emirhan, başını kaldırıma çarptı. Durumu fark eden anne, feryat ederek çevredekilerden yardım istedi. Vatandaşların yardımıyla hastaneye kaldırılan Emirhan bebeğin, hayatını kaybettiği belirlendi. 
     Şoka giren annenin, "tedbirsizlik ve dikkatsizlik sonucu çocuğunun ölümüne sebep olmak" iddiasıyla Cumhuriyet Savcılığı’nca ifadesi alındıktan sonra serbest bırakıldığı kaydedildi. 
     
</TEXT>
</DOC>
