<DOC>
<DOCNO> 376919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/guncel/gun03.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyetçi siviller örgütleniyor 
</HEADLINE>
<TEXT>


'Vatanın elden gittiğini' düşünen milliyetçi kesim, herhangi bir partinin çatısı altına girmeden örgütlenmeye başladı 

ÖNDER YILMAZ Ankara 

Herhangi bir siyasi çatıda yer almak istemeyen ancak "vatanın elden gittiğini" düşünen milliyetçi kesim örgütlenmeye başladı. Vatansever Kuvvetler Güç Birliği VKGB hareketi sözcüleri, 4 ayda 1 milyon üyeye ulaştıklarını öne sürerken Mersin'de de Türkiye Kuvva-i Milliye Derneği için ilk adım atıldı. 

Her kesimden var 
Bir dönem MHP Genel Başkanlığı'na aday olan VKGB Başkanı Taner Ünal, hareketin kuruluşunda emekli generaller, akademisyenler, bürokratlar ve kamuoyu önderlerinin yer aldığını söyledi. 
Ünal, hareketin hedefini de, "Türkiye içte ve dışta yıkıcı ve bölücü faaliyetlerle karşı karşıya. Atatürk'ün Gençliğe Hitabı'nı dikkate alarak yeniden İstiklal Savaşı'nı başlattık" sözleriyle açıkladı. 

40 ilde 90 şube 
Hareketin Nisan 2005'te kurulduğunu ve 40 ilde 90 şubeye ulaştığını belirten Ünal, 600 birimde daha örgütlendiklerini kaydetti. Çıkardıkları "Türkeli" adlı dergiyi binlerce kişiye gönderdiklerini ifade eden Ünal, "Bizimki tehlikeli gidişe karşı bilgilendirme faaliyeti. Elimizde sopa alarak sokağa çıkmayacağız, ama gerekirse Kızılay'da 5 milyon kişi ile eylem yapacağız" diye konuştu. 


</TEXT>
</DOC>
