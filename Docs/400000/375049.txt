<DOC>
<DOCNO> 375049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/soneko10.html </URL>
<DATE> 2005/09/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
GAP'tan 1.2 milyar dolarlık ihracat... 
</HEADLINE>
<TEXT>

     GAP illerinden, bu yılın 8 ayında yüzde 38’lik artışla 1 milyar 165 milyon 964 bin 819 dolarlık ihracat yapıldı. 
     AA muhabirinin Güneydoğu İhracatçı Birlikleri Genel Sekreterliği verilerinden derlediği bilgiye göre, Ocak-Ağustos 2005 döneminde bölge illerinden 737 milyon 706 bin 303 dolarlık tekstil ve hammaddeleri, 226 milyon 475 bin 928 dolarlık hububat ve bakliyat, 2 milyon 318 bin 487 dolarlık canlı hayvan, su ürünleri ve mamulleri ile 62 milyon 402 bin 876 dolarlık kuru meyve ve mamulleri ihraç edildi. 
     Diğer ürünlerin ihracatı kombine ihracat ise 8 aylık dönemde, 137 milyon 61 bin 225 dolar olarak gerçekleşti. 
     Ocak-Ağustos 2005 döneminde geçen yılın aynı dönemine göre, en fazla ihracat artışı yüzde 72 ile hububat ve bakliyatta görüldü. Aynı dönemde tekstil ve hammadde ihracatı yüzde 43 ve diğer ürünler ihracatı kombine ihracat yüzde 4 artarken, canlı hayvan, su ürünleri ve mamulleri ihracatı yüzde 18, kuru meyve ve mamulleri ihracatı yüzde 5 azaldı. 
     Bölge illerinden Ocak-Temmuz 2004 döneminde toplam 845 milyon 512 bin 835 dolarlık ihracat yapılmıştı. 
     
</TEXT>
</DOC>
