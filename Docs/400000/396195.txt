<DOC>
<DOCNO> 396195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/ekonomi/eko06.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İmarzedeye ödeme kesinleşti 
</HEADLINE>
<TEXT>


ANKARA Milliyet 

Danıştay İdari Dava Daireleri Kurulu, İmar Bankası'ndaki off shore hesaplarını bankaya el konulmadan bir ay önce mevduat hesabına çevirenleri mutlu edecek bir karara imza attı ve hükümetin bu durumdakilere ödeme yapılmayacağına ilişkin kararının iptalini onadı. 
Kurul, bankaya el konulmadan bir ay önce Hazine bonosu almak için hesaba para yatıran ancak bono almadan paraları mevduat hesabına aktarılanlara ödeme yapılmayacağına ilişkin Bakanlar Kurulu kararının iptalini hukuka uygun buldu. 

Hükümet ödeme yapacak 
Danıştay 13. Dairesi, Bakanlar Kurulu'nun 3 Ocak 2004'te aldığı söz konusu kararları iptal etmiş, Başbakanlık ve Tasarruf Mevduatı Sigorta Fonu da TMSF bu kararları temyiz etmişti. 
Danıştay İdari Dava Daireleri Kurulu'nun dairenin kararlarını onamasıyla, bankaya el konulmadan bir ay önce off shore hesaplarındaki paralarını mevduat hesabına çevirenlerle, Hazine bonosu almak için yatırdıkları paralar mevduat hesabına aktaranların, paralarını hükümetten alabilme hakkı kazandılar. Ancak davalı idareler, olağanüstü kanun yolu olarak bilinen karar düzeltme isteminde de bulunabilecekler. Bu istemi de yine Danıştay İdari Dava Daireleri Kurulu karara bağlayacak. 


</TEXT>
</DOC>
