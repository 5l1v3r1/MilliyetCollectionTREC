<DOC>
<DOCNO> 357915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/ekonomi/eko03.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet sosyal güvenlikte sözünü tutamadı 
</HEADLINE>
<TEXT>


Ahmet Erhan Çelik - Ankara 

IMF'nin "yasalaşmazsa ilk dilim krediyi vermeyiz" dediği Sosyal Güvenlik Tasarısı ekim ayına kaldı. Tasarının görüşüleceği TBMM Plan ve Bütçe Komisyonu'nun toplanamayacağı dün sabah saat 10.30'ta kesinleşti. Meclis Genel Kurulu da dün akşam tatile girme kararı alınca, tasarı ekime kaldı. 
Hazine yetkilileri, sosyal güvenlik tasarısındaki taahhüdün yerine getirilememesi karşısında IMF'nin nasıl bir tepki vereceğini henüz kestiremediklerini belirtti. 
"Tasarı en azından iki gün komisyonda görüşüldü" diyen yetkililer, durumun IMF'ye "mücbir sebep" haliyle anlatılabileceğini kaydetti. Aynı yetkililer, 10 gün öncesinde de, bugünkü tabloyu görebildiklerini, bu nedenle de IMF'ye daha önceden IMF'ye "sosyal güvenlik tasarısı ancak komisyona gelebilir" yönünde "bilgi verildiğini" dile getirdi. 

Yapısal performans kriteriydi 
IMF'ye verilen son niyet mektubunda, sosyal güvenlik reformunun emeklilik ve kurumsal yeniden yapılandırma yasalarının "haziran sonuna kadar Meclis'ten geçmesi beklenmektedir" taahhüdüne yer verildi. Haziranda IMF ile ilk gözden geçirme görüşmleri tamamlanırken, "yapısal performans kriteri" ilan edilen Sosyal Güvenlik Yasası'nın Meclis'ten geçirilmesi ön şarta dönüştü. Ancak gelinen noktada bu söz tutulamadı. 

Maliye'nin temel unsuru 
Hükümetin taahhüdünü yerine getirememesinin, uygulanan bütçe politikaları açısından fiilen önem taşımayacağı bildirildi. 
Yeni Sosyal Güvenlik Yasası, niyet mektubunda "kamu maliyesindeki kökten iyileşmenin temel unsuru" olarak nitelendirildiği halde, Emekli Sandığı, Sosyal Sigortalar Kurumu ve Bağ - Kur'un birleştirilmiş mali dengesinin "gösterge" olarak izleneceği bildirildi. Bu taahüdün fiilen hayata geçirildiği ve mali bakımdan sorun yaşanmayabileceği bildirildi. 
Diğer taraftan emeklilik ve kurumsal yeniden yapılandırma yasalarının yürürlük tarihi de 1 ocak 2006'dan 1 Ocak 2007'ye çekildi. 

CHP faktörü 
CHP'lilerin Genel Kurul'u terkederek komisyon görüşmelerine yüklenmesi nedeniyle TBMM Plan ve Bütçe Komsiyonu, geçen hafta cuma ve cumartesi günleri itibariyle kilitlenmişti. Komisyon üyesi olmayan CHP'liler, sürekli söz isteyerek görüşmelerin uzamasına neden oldu. 


</TEXT>
</DOC>
