<DOC>
<DOCNO> 387479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/ekonomi/eko02.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
T-box, prezentabl maymun arıyor 
</HEADLINE>
<TEXT>


'Uyuyan müşteri kitlesini uyandırmak' amacıyla yeni bir reklam kampanyasına başlayan T-box, ilanlarla 30 - 60 - 30 ölçülere sahip, muz dostu maymun arıyor 

ÖZGÜR GÖZLER 

Boyner tarafından üretilen sıkıştırılmış giysi koleksiyonu T-box, ilginç reklam kampanyalarına devam ediyor. Eğlenceli reklamları ve farklı pazarlamasıyla dikkat çeken T-box bu seferde, 'Prezentabl maymun aranıyor' sloganıyla yeni bir kampanya başlattı. 
T - box yetkilileri, verilen bu ilanların eleman ilanı olmadığını, yeni bir kampanyanın merak uyandıran sloganı olduğunu belirtti. T - Box Reklam ve Halkla İlişkiler Sorumlusu Deniz Menemenci, "T - Box zaten her sezon kampanyalarını değişik şekillerde yapıyor. Bu sefer de böyle bir yöntem kullandık" dedi. 
Yeni kampanyaya başlarken amaçlarının 'Bir süredir uyuyan müşteri kitlesini uyandırmak' olduğunu söyleyen Menemenci, kampanyanın detaylarının 2 - 3 hafta içinde ortaya çıkacağını ancak şimdilik bir açıklama yapmayacaklarını söyledi. Gazetelerde yer alan T - box teaser'ı şöyle 
"Prezentabl maymun aranıyor. T - box'ın yeni ürünlerini taşıyabilecek, özgüveni tam bir maymun arıyoruz. Fiziğinize güveniyorsanız, 30 - 60 - 30 gibi mükemmel ölçülere sahipseniz, genç, enerjik ve gerçek bir muz dostuysanız, herşeyden önemlisi T - box'ın maymunu olmak istiyorsanız, bir adet g - string'li boy fotoğrafı ve kısa özgeçmişinizle vakit kaybetmeden başvurun." 

Eleman aranmıyor 
İlanı görüp internet sitesine tıklayanlar, sitede aşağıda yer alan uyarıyla karşılaşıyorlar 
"Eleman ilanımızı görünce olayı tamamen yanlış anladınız herhalde. Prezentabl maymun diyerek aradığımız tabii ki de siz değilsiniz. Bizim asıl istediğimiz T - box ürünlerini taşıyabilecek, kendine güvenen bir maymun model. Ancak ileride bir gün sizi arayacak olursak mutlaka haberiniz olacaktır. İlginiz için teşekkür ederiz." 
Boyner Holding'in farklı şirketleri çalışanlarından oluşan bir ekibin geliştirdği T - box, tekstil dışı ürünlerle birlikte 58 çeşide ulaşıyor. 


</TEXT>
</DOC>
