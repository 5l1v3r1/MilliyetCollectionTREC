<DOC>
<DOCNO> 350219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/ydilmen.html </URL>
<DATE> 2005/06/09/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Sıklet farkı 
</HEADLINE>
<TEXT>



Almaata'daki dünkü randevuda ağır sıklet boksörü ile tüy sıklet arasındaki maçı izledik. Tek fark ikinci golden sonra nakavt olan rakibin kurallar gereği 90 dakikayı bitirmek zorunda olmasıydı. 
Kolay maç, daha karşılaşmanın başında bitti. Zaten Ersun hoca ofansif oyuncularla oyuna başlamıştı. Maçın başından itibaren de kaleci Ömer ve Tolga'nın dışında da ailece hücum yaptık. Zaten 2-0'dan sonra maçın başındaki disiplinimizi kaybettik. Oyuncularımız maçı istediği gibi götürürken pozisyonlar buldu. Zaman zaman az da olsa rakibine pas yapma olanağı tanıdı. 
Her iki takım oyuncuları da ikinci yarı, bir an önce maç bitsin diye düşünüyordu. Muhtemelen de oyuncularımız dönüşteki tatil yerlerini hayal ediyorlardı. 
Sezon sonu olmasına ve üç gün önce çok eleştirilmelerine rağmen maçın başındaki tempo ve ciddiyet olumluydu. Mücadelenin diğer bölümündeki rölanti oyunu da normal karşılamak gerekir. 
Çıkmayan candan ümit kesilmez derler ya... Müjdeli haber saat 23.15'te geldi... Yunanistan - Ukrayna maçının skoru da istediğimiz gibi gelişti. Hakikaten çıkmayan candan umut kesilmezmiş... 



</TEXT>
</DOC>
