<DOC>
<DOCNO> 398877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/yazar/tamer.html </URL>
<DATE> 2005/11/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
'Biz kızı öldürüyoruz, siz de oğlanı öldürün' 
</HEADLINE>
<TEXT>

Ülkemizdeki namus cinayetlerinin ilk belgeselini çeken Melek Ulagay Taylan, bizleri susturulmuş kadınların karanlık dünyasına götürüyor 

Ben İstanbul'da doğdum. Özgür bir ortamda... Babam ve ağabeyim en yakın dostum oldu. 
Hayatta kendi kararlarımı hep kendim verdim ve sonuçlarına da katlandım. 
Şimdi susturulmuş kadınların karanlık dünyasına bir yolculuğa çıkıyorum... 
Yukarıdaki satırların sahibi, namus cinayetlerinin ilk belgeselini çeken Melek Ulagay Taylan, Bilgi Üniversitesi'nin Dolapdere Kampüsü'ndeki sinema salonunda cuma akşamı bizleri yaman bir yolculuğa çıkardı. 
Ekranda başları örtülü Güneydoğulu 2 kadın. Biri yaşlı, biri genç. Birinin bıraktığı yerden diğeri lafı alıp anlatıyor 
"Bunlar birbirlerini sevmişler ve ailelerinden gizli kaçmışlar. Kızı öldürdüler, baraja attılar. Oğlanı öldürdüler mi bilmiyoruz, ortada yok. Ama ailesine 'biz kızı öldürüyoruz, siz de oğlanı öldürün' dediler. Kızı barajdan çıkartıp muayenesini yaptılar. Hiçbir şeyi yok, tertemizdi..." 

BM'nin namus raporu 
Ve dün sabah gazeteye geldiğimde masamda bulduğum, Birleşmiş Milletler Nüfus Fonu'nun "Türkiye'deki Namus Cinayetlerinin Dinamikleri" raporunda, Batman'da 31 yaşındaki bir kadının şu sözleri 
"Bizde namus kavramı, sadece cinsel ilişkiye girmek değildir. Konuşmak, sinemaya gitmek, radyodan şarkı istemek bile bir ölüm kararıdır. Urfa'da böyle bir olay yaşandı. Bir kız radyoya çıkıp 'Bütün seven ve sevilenlere' deyip şarkısını isteyince, ölüm kararı çıktı ve sokağın ortasında infaz edildi. Bir kadın Mardin'de, sinemaya gittiği için öldürüldü. Yine Batman'da kız düğüne pantolon giyip gittiği için öldürüldü..." 

Namus nedir 
Ve Melek Ulagay'ın filminde de, BM'nin raporunda da görüldüğü gibi namus ille de cinsel ilişkiye girmek, bekaretini kaybetmek, hamile kalmak değil Bazen kadının giysisi olabiliyor, bazen istemediği kişiyle evlenmeye karşı çıkması, hatta bazen okumak istemesi 
BM'nin raporuna göre Türkiye'de namus cinayetlerinin en çok işlendiği 4 il, İstanbul, Adana, Şanlıurfa ve Batman. Raporda, Adana'da 42 yaşındaki bir kadının "Namus nedir " sorusuna verdiği yanıt da çok düşündürücü 
"Namus deyince, kadının namusu geliyor aklıma. Toplumda bir sürü kurumun çöktüğü söyleniyor. Bir tek kadın kalıyor. Namus kalesi Yani elden giden her şeyin temsilcisi. Namus yok edici bir kavram..." 

Suskunuz ve suçluyuz 
65 dakikalık belgesel sona erdiğinde kimimizin yüreği taş olmuş, kimimizin gözü yaşlı. 
Melek Ulagay, film başlamadan önceki kısa konuşmasında "Esas sorun, sadece bu işi yapanlar değil, sessiz kalarak bunu hoşgören, zımnen onaylayan geniş bir kitlenin varoluşu. Benim yaptığım sadece bir durum tespiti. Bu meselelerin artık yüksek sesle konuşulması, tartışılması lazım" demişti. 
Ben de Melek gibi İstanbul'da doğdum. Kendi kararlarımı hep kendim verdim. Doğu'nun zor koşullarıyla hiç tanışmadım. 
Filmi izledikten sonra üstüme garip bir suçluluk duygusu çöktü. Aslında bu duyguyu hiç tanımadığım Van Üniversitesi Rektörü Prof. Dr. Yücel Aşkın'a karşı da duyuyorum... 



</TEXT>
</DOC>
