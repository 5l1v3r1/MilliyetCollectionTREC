<DOC>
<DOCNO> 373060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun47.html </URL>
<DATE> 2005/08/26/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Portekiz'de orman yangınları artarak devam ediyor... 
</HEADLINE>
<TEXT>

     Portekiz’in çeşitli bölgelerinde 2 hafta önce başlayan orman yangınlarının bir kısmı kontrol altına alınırken, 11 yeni yangının daha çıktığı bildirildi. 
     Yetkililer, ülkenin güneyi, orta kesimleri ve kuzeyinde çıkan yangınların, 119 itfaiye aracı ve 11 su tankıyla çalışan yaklaşık 459 itfaiye görevlisi tarafından söndürülmeye çalışıldığını kaydettiler. 
     Meteoroloji servisleri de, hava sıcaklıklarındaki düşüşün birkaç gün daha süreceğini, ancak gelecek hafta yeniden yükseleceğini tahmin ediyorlar. 
     Portekiz’de bu yaz çıkan orman yangınlarında 15 kişinin öldüğü, binlerce hektar ormanlık ve tarım alanının yandığı, onlarca evin harap olduğu, yüzlerce kişinin evlerini terk etmek zorunda kaldığı belirtiliyor. 
     Bir Portekiz gazetesinde yer alan haberde, yangınların çoğuna ihmalin yol açtığı, yüzde 20’sinin kundaklama sonucu çıktığı bilgisine yer verildi. Polisin, yıl başından bu yana kundakçılık suçlamasıyla 126 kişiyi tutukladığı kaydedildi. 
     
</TEXT>
</DOC>
