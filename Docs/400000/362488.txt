<DOC>
<DOCNO> 362488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo33.html </URL>
<DATE> 2005/07/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Konyaspor'da Zafer Biryol, Volkan ve Ozan'ın tedavileri sürüyor... 
</HEADLINE>
<TEXT>

     Konyaspor, Bolu Abant kampında yeni sezon için çalışmalarını sürdürüyor. 
     Konyaspor Basın Sözcüsü Sefa Ortaç, yeni sezon hazırlıklarının 2. etabı olan Abant kampının günde çift antrenmanla devam ettiğini, teknik kadronun ligde uygulanacak oyun sistemini oturtmak ve takımın verimini artırmak için yoğun çaba sarf ettiğini söyledi. 
     Kamp sırasında oynanan hazırlık maçlarında ortaya konulan futbolun ve alınan sonuçların lig için ölçü olamayacağını anlatan Ortaç, ''Ayağından ameliyat olan Zafer Biryol ile kampta sakatlanan Volkan ve Ozan'ın tedavileri sürüyor. Teknik kadromuz tarafından özel antrenmana tabi tutulan bu 3 futbolcumuzun yeni sezona yetiştirilmesi için sağlık ekibimiz adeta seferber olmuştur. Bu oyuncularımız durumu her geçen gün iyiye gidiyor'' dedi. 
     Kulübe gelir temin etmek amacıyla yeniden düzenlenen protokol tribünleri için sezonluk olarak bilet satışı yapılacağını ifade eden Ortaç, ''Koltukların konumu gereği protokol tribünü kombine biletleri bin 500 ile bin 750 YTL'den satılacak. Kapalı tribün kombine biletlerinin fiyatını 500 YTL olarak belirledik. Maraton ve kale arkası için kombine bilet satılmayacak. Ancak, Yeşil tribünler için 200 YTL'den toplam bin 500 adet kombine bilet satılacak'' diye konuştu. 
     
</TEXT>
</DOC>
