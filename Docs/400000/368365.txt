<DOC>
<DOCNO> 368365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko56.html </URL>
<DATE> 2005/08/09/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
''Beşikdüzü Organize Sanayi Bölgesi'nde 2 bin kişiye iş imkanı" 
</HEADLINE>
<TEXT>

     Trabzon Valisi Hüseyin Yavuzdemir, Beşikdüzü Organize Sanayi Bölgesi bittiği zaman yaklaşık 2 bin kişiye istihdam sağlanacağını söyledi. 
     Yavuzdemir, Beşikdüzü İlçesi’nde yapılmakta olan Organize Sanayi Bölgesi’nde incelemelerde bulunarak, yetkililerden bilgi aldı. 
     Beşikdüzü Organize Sanayi Bölgesi’nin bir an önce bitirilmesi için gereken her türlü yardımı yapacaklarını belirten Yavuzdemir, "Sanayi bölgesinin taahhüt edilen zamanda bitirilmesi gerekir. Bunun için biz elimizden gelen yardımı yapacağız. Ancak herkesin de üzerine düşen görevi yerine getirmesi gerekmektedir" dedi. 
     Yaklaşık 300 dönümlük sanayi bölgesinin 2006 sonunda bitirilmesinin planlandığını ifade eden Yavuzdemir, "Burası bittiği zaman yaklaşık 2 bin kişiye istihdam sağlayacaktır. Bu da yaklaşık 10 bin kişinin bu bölgeden fayda sağlaması anlamına gelmektedir. Bu nedenle bürokratik engellere takılıp kalmayacağız. Sorun nerede olursa olsun müdahale edip çözeceğiz" diye konuştu. 
     
     EĞİTİME DESTEK 

     Vali Yavuzdemir, daha sonra Çarşıbaşı İlçesi Gazi İlköğretim Okulu’nda, "Hami Kurum Projesi" çerçevesinde hayırsever işadamı Hasan Remzi Kaya’nın ilçedeki 17 okulun 5 yıl boyunca hamiliğini üstlenmesi ve bu okullara 150 bin YTL değerinde çeşitli eşyalar bağışlaması nedeniyle düzenlenen törene katıldı. 
     Yavuzdemir, burada yaptığı konuşmada, Trabzon’da göreve başladığından beri eğitim sorunlarıyla yakından ilgilendiğini söyledi. 
     Trabzon’un eğitim sorunlarının çözülmesi için pek çok işadamıyla toplantı yaparak, "Eğitime Yüzde 100 Destek Kampanyası" ve "Hami Kurum Projesi"ni anlattıklarını belirten Yavuzdemir, "Hayırsever işadamlarından eğitime el uzatmalarını istiyoruz. Elbetteki devletimiz, her sorunun üstesinden gelebilecek güçtedir. Ancak devlet ile halkın el ele vermesiyle sorunların üstesinden daha kolay gelinebilir" diye konuştu. 
     Yavuzdemir, Trabzon’da bazı işadamlarıyla 26 okulun yapılması için protokol imzaladıklarını, bu okulların bir kısmının temelini attıklarını, 37 işadamıyla da okullara maddi destek sağlamaları konusunda anlaşmaya vardıklarını kaydetti. 
     Konuşmaların ardından Vali Yavuzdemir, işadamı Kaya’ya yaptığı yardımlar nedeniyle plaket verdi. Gazi İlköğretim Okulu Müdürü Gülhan Emir ise Kaya’ya okulun temsili tapusunu hediye etti. 
     Daha sonra işadamı Kaya’nın kızı Ayşe Kaya, Okul Müdürü Emir’e Türk Bayrağı hediye etti. 
     
</TEXT>
</DOC>
