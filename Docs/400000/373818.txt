<DOC>
<DOCNO> 373818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonsiy16.html </URL>
<DATE> 2005/08/29/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Sanatçılar "devlet tiyatroları" için biraraya geldi 
</HEADLINE>
<TEXT>

     Devlet Tiyatroları DT Genel Müdürü Lemi Bilgin’in görevden alınması ve ardından yaşanan istifalar sonrasında bugün Devlet Tiyatroları Sanatçıları Derneği’nin çağrısıyla İstanbul’da Atatürk Kültür Merkezi AKM önünde bir araya gelen sanatçılar, DT çalışanlarına destek verdi. 
     AKM önünde toplanan sanatçılar, yakalarına, tiyatronun simgesi olan "gülen ve ağlayan yüz"e atıfta bulunan "beyaz zemin üzerine siyah ağlayan ve ağlayan yüz" yer alan kartlar taktılar. 
     Alkışlarla toplanan sanatçılar, daha sonra DT çalışanlarını destekleyen bildiriler okudular. 
     "Devlet Tiyatrosu Çalışanları" imzalı bildiriyi okuyan Can Gürzap, şöyle dedi 
     "Devlet Tiyatroları’nda yaşanan deprem, Cumhuriyetimizin en büyük sanat kurumlarından birini daha bitirme operasyonudur. Hedefi, ülkemizdeki kültür-sanat ortamını çölleştirmek ve ortaçağ anlayışına sürüklemektir. Bu girişim kendine Devlet Tiyatroları’nın fikri ve vicdanı hür çalışanları arasından işbirlikçiler bulamayacaktır. Biz Devlet Tiyatrosu çalışanları, halkın tiyatrosunun tüzel kişiliğinin keyfi atamalarla çiğnenmesine izin vermeyecek, kurumumuz özerk bir yapıya kavuşturulana kadar direneceğiz." Yıldız Kenter, Lemi Bilgin’in görevden alınmasını, "Böyle bir icraatın tam tiyatrolar perdelerini açacağı zaman yapılması tiyatronun tepesine inmiş kocaman bir yumruktur" diye değerlendirdi. 
     Türk tiyatrolarının yenilenmeye ihtiyacı olduğunu ifade eden Kenter, Bilgin’in hangi icraatının izlenerek görevden alındığının sorulması gerektiğini söyledi. 
     Kenter, bugün tiyatrodaki birliği görmenin kendisini mutlu ettiğini de ifade etti. 
     Ayten Gökçer de Lemi Bilgin’in görevden alınmasının ardından her yerden reaksiyon alındığını dile getirerek, "Demek ki bir yanlış var. 
     Tiyatroya sahip çıkmak gerekli" dedi. 
     Haldun Dormen de dayanışma ve destek için burada bulunduğunu ifade ederek, "Türk tiyatro tarihinde ilk defa böyle bir dayanışma oluyor. 
     Bu iş Lemi Bilgin’in gidişini aştı. Demek ki bir haksızlık var ortada" diye konuştu. 
     Göksel Kortay da sanatın özgür ve özerk olmasının önemine vurgu yaptı. 
     Genco Erkal, tiyatroda olmaması gereken işlerin olduğunu söyledi. 
     Rutkay Aziz de "Bırakın tiyatroyu tiyatrocular yönetsin" şeklinde konuştu. 
     İzmit Belediyesi Şehir Tiyatroları sanatçılarının yolladığı bildiri de okundu. Bildiride, siyasi erkin Devlet Tiyatroları’ndan elini çekmesi gerektiği savunuldu. 
     İstanbul Şehir Tiyatroları Sanatçıları Derneği bildirisinde de Devlet Tiyatroları’nın onurlu karşı koyuşunun desteklendiği ifade edildi. 
     Özerk Sanat Konseyi bildirisini okuyan Vecdi Sayar da demokratik, özerk kamu tiyatrolarını savunduklarını söyledi. 
     Devlet Opera ve Balesi Çalışanları Vakfı bildirisinde de çözümün özerk sanat kurumları olduğu kaydedildi. 
     Devlet Tiyatroları Opera ve Balesi Çalışanları Yardımlaşma Vakfı TOBAV İstanbul Şube Başkanı Murat Karasu da "Biz perdelerimizi hep alkışlarla kapattık. Şimdi alkışlarla yeni bir başlangıç yapmak istiyoruz" diye konuştu. 
     AKM’nin önündeki etkinliğe, aralarında Tarık Akan, Tamer Karadağlı, Cihat Tamer, Aliye Uzunatağan’ın da yer aldığı çok sayıda sanatçı katıldı. 
     
</TEXT>
</DOC>
