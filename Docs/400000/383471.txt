<DOC>
<DOCNO> 383471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/spo07.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gururumuz Hamza 
</HEADLINE>
<TEXT>


Dünya Grekoromen Güreş Şampiyonası'nda 96 kiloda altın madalya kazanan Hamza Yerlikaya, Avrupa'dan sonra ikinci kez zirveye çıkarak minderdeki yüz akımız oldu. 120 kiloda Yekta Yılmaz Gül bronz kazandı 

HAMİT TURHAN 


Asrın Güreşçisi Hamza Yerlikaya, Macaristan'daki Dünya Şampiyonası'nda altın madalya kazanarak, minderdeki gururumuz oldu. 96 kiloda güreşen Yerlikaya, finalde Macar Virag'ı 2 - 0 yenerek 10 yıl sonra üçüncü kez Dünya'nın zirvesine çıktı. 
İki olimpiyat, yedi Avrupa şampiyonluğu bulunan güreşçimiz, ilk turda Norveçli Aanes'i uzatmada 2-1, ikinci turda Polonyalı Sitnik'i 2-0, çeyrek finalde de Alman Englich'i 2 - 0 yendi. Yerlikaya yarı finalde Rus Teploukhov'u 4 - 0'lık iki periyotta sürklase etti. Finalde puansız geçilen bir dakikanın ardından Virag' belden bağlayan Yerlikaya, ilk 30 saniyede puan alamayınca Macar sporcu 1-0 öne geçti. Periyodun ikinci bölümünde bu kez Hamza puan vermedi ve eşitlik sağlandı. Sporcumuz kural gereği son puanı aldığı için 1-0 öne geçti. İkinci devreyi 4-1, müsabakayı da 2-0 kazanan Yerlikaya, Avrupa Şampiyonluğu'ndan sonra 2005'te ikinci zaferine imza attı. 
120 kiloda ilk turda İsveçli Sjöberg'i 2-0 geçen Yekta Yılmaz Gül, ikinci turda Kübalı Lopez'e 2-0 yenildi. Güreşçimiz repesajda Kanadalı Taub'u ve Finli Ahokas'ı 2-0 yendi. Gül, bronz maçında ise Kazak Tsurtsumia'ya karşı her iki devrede de 2-0'lık üstünlük sağladı. 60 kiloda Bünyamin Emik ise Ukraynalı Vakulenko'ya karşı uzatmada tuş olduğu ikinci turda kolundan sakatlandı. Hastaneye kaldırılan Emik'in dirseğinde kırık tespit edildi. 


</TEXT>
</DOC>
