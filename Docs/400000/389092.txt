<DOC>
<DOCNO> 389092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/ekonomi/eko01.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li turizm devi Türkiye'yi 'üs' seçti 
</HEADLINE>
<TEXT>


ABD'nin 4 bin otel ve 10 milyon müşteri portföyüne sahip Best Western zinciri Doğu Akdeniz üssünü İsrail'den Türkiye'ye taşıyor 

Dilek Taş 

Türkiye'nin Avrupa Birliği AB ile müzakerelere başlamasının ilk olumlu etkileri turizm sektöründe görüldü. 
Dünyanın en büyük otel zinciri ve rezervasyon sistemine sahip ABD'li Best Western, Türkiye'yi kasım ayından itibaren Doğu Akdeniz'deki üssü ilan edecek. Türkiye, grubun aralarında Mısır, Ürdün, İsrail'in de bulunduğu Doğu Akdeniz ülkelerini çatısı altına alacak. 

ABD'li turist artacak 
Daha önce İsrail'in üstlendiği ve Türkiye'nin altında olduğu gruptaki başkanlık rolü ile birlikte grubun 1 Ocak 2006 tarihinden itibaren Mısır, Ürdün ve İsrail'de yapacağı tüm yatırım ve müşterilerden Best Western Türkiye ofisi sorumlu olacak. Karar kasım ayında grubun ABD'de yapılacak toplantısında ilan edilecek. Best Western grubu dünya genelindeki 80 ülkede 4 binden fazla otel ile temsil ediliyor. Geniş bir online rezervasyon ağına da sahip olan grubun dünya genelinde 10 milyon kişilik müşteri portföyü bulunuyor. 
Grubun aldığı bu karar Türk turizmine verdiği önem açısından önem taşıyor. Türkiye'nin üstleneceği bu rol aynı zamanda grubun yaygın rezervasyon sistemi sayesinde ABD'den gelen turist sayısının artmasında da etkili olması açısından önem taşıyor. Best Western grubunun Türkiye'de biri Ankara biri Antalya, ikisi İzmir, 13 ise İstanbul'da olmak üzere toplam 17 oteli bulunuyor. 
Grubun İstanbul'da bulunan Best Western The President Otel Yönetim Kurulu Başkan Yardımcısı Baskın Hüdayioğlu, grubun Türkiye'deki otel sayısını kısa zamanda 50'ye çıkaracağını açıkladı. Hüdayioğlu, Best Western grubunun Bursa, Eşkişehir ve İzmir gibi illere yayılmayı amaçladığını kaydetti. 
Bu arada grubun Premier adını taşıyan üst kalite otel yatırımlarının da Türkiye'ye taşıyacağının haberini veren Hüdayioğlu, Türkiye'nin üstleneceği rolün Doğu Akdeniz pazarlama ağının Türkiye'ye kayması anlamına geldiğini kaydetti. 


</TEXT>
</DOC>
