<DOC>
<DOCNO> 396175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonyas09.html </URL>
<DATE> 2005/11/18/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
'İlginç menü' servisten kaldırıldı 
</HEADLINE>
<TEXT>

     Tayland'da yılbaşında açılacak yeni bir hayvanat bahçesinin lokantasında zürafa, zebra ve timsah eti sunulacağının açıklanmasına çevre ve hayvanları koruma örgütlerinden yoğun eleştiri gelmesinden sonra, Doğal Kaynaklar ve Çevre Bakan Yardımcısı Plodprasop Surasawadi, geri adım attı. 
     Ülkenin kuzeyindeki Chiang Mai'de açılacak ''Night Safari'' hayvanat bahçesi lokantasının menüsünde, bu etlerin yanı sıra çekirge ve sinek yumurtası da sunulacağını dün açıklayan Suraawadi, tepkiler üzerine, ''Bu açıklamayı yaparken biraz acele ettim. Menüde ne tür et olacağını gözden geçireceğim'' dedi. 
     Çevre ve hayvanları koruma örgütlerinden yoğun eleştirilerine hedef olan Bakan Yardımcısı, Taylandlıların kızarmış sinek, timsah ve devekuşu gibi ''egzotik'' yemekleri ara sıra yediklerini, bunun yasal olduğunu ve hayvanat bahçesinde bulunacak hiçbir hayvanın etinin yenmeyeceğini belirterek, ''Ülkemin çıkarına ters hiçbir şey yapmayacağım'' diye konuştu. 
     Suraawadi'nin bu açıklaması, doğal hayatı koruma derneklerinin tepkisini azaltmaya yetmedi. Tayland Vahşi Hayat Fonu Direktörü Nikom Putta, Tayland'ın, soyu tükenmekte olan hayvanların etini tüketen bir ülke gibi görülmesi riskiyle karşı karşıya olduğunu belirterek, ''Bu ahlaka ve yasaya aykırı. Ülkenin imajını uluslararası alanda düşürecektir'' diye konuştu. 
     Bakan Yardımcısı Surasawadi, dünkü açıklamasında, türleri yok olma tehlikesiyle karşı karşıya olan hayvanların etlerinin menüde olmaması nedeniyle ''içinin rahat olduğunu'', yapacakları uygulama tamamen yasal olduğu için de eleştirilerden çekinmediğini söylemişti. 
     
</TEXT>
</DOC>
