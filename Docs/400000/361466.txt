<DOC>
<DOCNO> 361466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur30.html </URL>
<DATE> 2005/07/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bayındırlık ve İskan Bakanlığı'nda toplu iş sözleşmesi imzalandı 
</HEADLINE>
<TEXT>

     Türk-İş Genel Başkanı Salih Kılıç, ekonomideki büyüme, enflasyonun düşmesi ve ihracatının gelişmesinin temel nedeninin işçilerin yapmış olduğu fedakarlık olduğunu, bu nedenle toplu sözleşmede alınan ücretlerin hiçbir zaman enflasyon yaratmayacağını, mali disiplini de bozmayacağını söyledi. 
     Bayındırlık ve İskan Bakanlığı merkez ve taşra işyerleri ile Karayolları Genel Müdürlüğü’nde çalışan 20 bin 277 işçiyi kapsayan toplu iş sözleşmesi, Bayındırlık ve İskan Bakanı Faruk Özak’ın da katıldığı törenle imzalandı. 
     İşveren sendikası adına konuşan TÜHİS Genel Sekreteri Adnan Çiçek, kamu işçileri adına yürütülen toplu görüşmelerin 4 Temmuz’da anlaşmayla sonuçlandığını, maaşlara birinci yılda yüzde 10 oranında zam yapıldığını kaydetti. 
     Toplu sözleşmenin yürürlüğünün Mart ayında başladığını, sözleşmelerin imzasına kadar döneme ilişkin farkların ise bütçeye konularak 2006 yılı başında ödeneceğini ifade eden Çiçek, ayrıca sendikalarla işe giriş ücretlerinin düşürülmesi konusunda anlaşıldığını belirtti. 
     Yol-İş Sendikası Genel Başkanı Fikret Barın ise kamu işyerlerinde hizmet satın alınması adı altında taşeron işçi çalıştırıldığını, bunun önüne geçilmesi amacıyla işe giriş ücretlerinde yeni bir açılım sağladıklarını ifade etti. Barın, bu açılıma karşın taşeronlaşmanın devam etmesi halinde bununla mücadele edeceklerini kaydetti. 
     
     "FEDAKARLIĞI İŞÇİLER YAPTI" 
     Türk-İş Genel Başkanı Salih Kılıç da sözleşmenin toplamda işçilere geçen sözleşmeye göre 300 milyon liraya yakın avantaj sağladığını ve işçilerin yüzde 80-90’nını memnun ettiğini belirtti. 
     Kılıç, zam farklarının sözleşme dönemi sonuna bırakılmasının, sözleşmenin selameti açısından yapıldığını da ifade etti. Kamu toplu iş sözleşmelerinin bitmesinden sonra bazı çevrelerin bu ücretin yüksek olduğunu, bütçe esaslarını rahatsız edeceğini, enflasyonu tırmandıracağını iddia ettiğini kaydeden Kılıç, şöyle devam etti 
     "Merkez Bankası Başkanı’na buradan cevap veriyorum 3 yıldan beri bütçe plan komisyonuna verdiği bilgiler doğrultusunda söylüyorum fedakarlığı işçiler yapmıştır. Bu büyüme, enflasyonun düşmesi ve ihracatın gelişmesinin temel nedeni bu kesimin yapmış olduğu fedakarlıktır. Alınan ücretler ne enflasyonu artırır, ne de mali disiplini bozar. 
     Enflasyon düşerken piyasadaki fiyatların düşmediğini de görmeleri gerekir. Memur, emekli, işçi ciddi manada rahatsızdır. Kamu toplu iş sözleşmelerinin bu şekilde bitmesiyle kamu işçisi biraz daha rahatlamıştır." 
     
     TAŞERON UYGULAMASI 
     İşyerlerindeki taşeron uygulamasını da eleştiren Kılıç, "Türkiye hukuk devleti ve anayasal düzenle idare ediliyorsa, İş Kanunu’nun 2. 
     maddesindeki hükümlere kamu kurum ve kuruluşlarıyla beraber mutlaka özel sektör işverenleri de uymak zorundadır. Kuralsızlık çalışma barışını ve toplumsal barışı zedeleyecek davranıştır" diye konuştu. Özak’ın konuşmasının ardından toplu iş sözleşmesi imzalandı. 
     
</TEXT>
</DOC>
