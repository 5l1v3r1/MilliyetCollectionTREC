<DOC>
<DOCNO> 384120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun08.html </URL>
<DATE> 2005/10/05/ </DATE>
<TIME> 00.55 </TIME>
<AUTHOR>  </AUTHOR>
<HEADLINE>
ABD'nin Türkiye'ye AB desteği sürüyor 
</HEADLINE>
<TEXT>

     ABD Dışişleri Bakanlığı Sözcüsü Sean McCormack, Türkiye ile AB arasındaki müzakerelerin uzun zaman alabileceğini, ancak AB’nin Türk hükümetiyle müzakerelere başlama kararını "olumlu yönde atılmış bir adım" olarak gördüklerini söyledi. 
     McCormack düzenlediği günlük basın toplantısında, AB’nin Türkiye ile müzakere sürecini başlatması konusunda ABD’nin katkısının olup olmadığını soran bir gazeteciye, ABD Dışişleri Bakanı Condoleezza Rice’ın, bugün AB ülkelerinin Washington’daki temsilcileriyle biraraya geldiğini ve Türkiye’nin AB üyeliğine desteğini bir kez daha yinelediğini söyledi. 
     Bu toplantıda Rice’ın, Avrupa-ABD ilişkileri, Ortadoğu’da demokrasinin yayılması ve terörizm konularının yanı sıra Türkiye’nin AB ile müzakerelere başlama kararı hakkında konuştuğunu söyleyen McCormack, "Rice, Türkiye’nin sıkı bağlarla Avrupa’ya demirlenmesi, transatlantik ailesinin çıkarlarına en iyi hizmet edecek şeydir ve bu barış, refah ve demokrasinin ilerletilmesinde çok olumlu bir güç olacaktır, mesajı verdi" dedi. 
     McCormack, "Bildiğiniz gibi Türkiye’nin AB ile müzakerelere başlamasını uzun zamandır destekledik. Ancak bizim AB’de oy hakkımız yok. Görüşmeler belli bir döneme uzayabilir, ancak AB’nin Türk hükümetiyle müzakerelere başlama kararının olumlu yönde atılmış bir adım olduğunu düşünüyoruz" dedi. McCormack, Rice’ın, AB büyükelçileriyle görüşürken, Türkiye konusunun AB’yi ilgilendiren bir süreç olduğunu ve ABD’nin oy hakkı bulunmadığının altını çizdiğini de kaydetti. 
     Türkiye ile müzakerelerin başlamasının Avrupa’da radikal İslam’ın yükselişe geçmesine katkıda bulunabileceğinden endişe edildiğini ifade eden bir gazeteciye McCormack, "Bu müzakereler AB ve Türk hükümetinin belirleyeceği şekilde gidecek. Birçok konu üzerinde çalışacaklarını tahmin ediyorum. Din adına şiddet kullanılması konusunda Türk, Fransız, İtalyan ya da Amerikalı olmanız farketmez. Bu ortak bir savaş. Bu durum, Ortadoğu ve Türkiye’ye olduğu kadar ABD ve Batı Avrupa’ya da tehdit" karşılığını verdi. 
     
</TEXT>
</DOC>
