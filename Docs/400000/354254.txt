<DOC>
<DOCNO> 354254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/spo11.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kortun mücevheri 
</HEADLINE>
<TEXT>


Wimbledon Açık Tenis Turnuvası'nın tek bayanlarda son şampiyonu Sharapova 18 ayar altın ve elmasla donatılmış yeni ayakkabılarıyla görücüye çıktı. Rus raket ilk turda İspanyol Vives'i 6-2 ve 6-2'yle geçti 


Kortların güzelliğiyle büyüleyen ünlü raketi Maria Sharapova, Wimbledon Açık Tenis Turnuvası'na sansasyonel bir başlangıç yaptı. 18 yaşındaki Rus tenisçi geçen sene taç giydiği turnuvanın ilk tur maçına 18 ayar altın ve elmaslarla donatılmış özel tasarım ayakkabılarıyla çıktı. Sharapova, toprak kortta bu yıl önemli başarılar elde eden Llagostera Vives'i 2-0 yenerek, ikinci tura yükseldi. 1.83'lük boyuyla bayanlar tenisinin en uzun isimlerinden olan Sharapova, 1.56'lık rakibi karşısında maçın setlerini 6-2 ve 6-2'lik skorlarla aldı. 
Altı ace atan Rus raket, "İlk tur maçları her zaman zordur. Ne ile karşılaşacağınızı bilemezsiniz. Kazandığım için çok mutluyum. Bu bana yeter" diye konuştu. Sharapova, ayakkabılarıyla ilgili sorulan sorulara da, "Onlarla uçabileceğimi sanıyorum. Ayakkabıların tasarımı gerçekten mükemmel" dedi. 
Bu arada turnuva başlamadan bir kişi, ünlü tenisçiye bıçaklı saldırı yapabileceği gerekçesiyle tutuklanmıştı. Sharapova bu konuda ise bir endişesi olmadığını açıkladı. 

Roddick uçtu 

Wimbledon Tenis Turnuvası'nın tek erkeklerde 2 numaralı seribaşı Andy Roddick ilk turu kolay geçti. ABD'li raket, Çek Jiri Vanek'i 3-0 yendi. Roddick bir erkekler maçı için oldukça bir kısa süre olan ve 82 dakika süren maçta rakibini 6-1, 7-6, 6-2'lik setlerle geçti. Tek bayanlarda ise 7 numaralı seribaşı Belçikalı Justine Henin Hardenne, Yunanlı rakibi Eleni Daniilidou'ya 7-6, 2-6, 7-5'lik setlerle 2-1 mağlup olarak hayal kırıklığı yaşattı ve turnuvaya ilk turda veda etti. 

SONUÇLAR 
BAYANLAR 
14 V. Williams - Eva Birnerova 6-2 6-4, 
8 Nadia Petrova Rus - V. Ruano Pascual İsp 4-6, 6-3, 6-2 
4 S. Williams ABD - Angela Haynes ABD 6-7, 6-4, 6-2 
11 Vera Zvonareva - Weingaertner 2-6, 6-4 6-0. 

ERKEKLER 
14 Radek Stepanek - Robby Ginepri 6-7, 6-3, 6-4, 6-2, 
4 Rafael Nadal İsp - Vincent Spadea ABD 6-4, 6-3, 6-0 
6 T. Henman İng - J. Nieminen Fin 3-6, 6-7, 6-4, 7-5, 6-2 
15 Guillermo Coria Arj - Tomas Behrend Alm 6-1, 6-2, 6-2 


</TEXT>
</DOC>
