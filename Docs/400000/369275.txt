<DOC>
<DOCNO> 369275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonsiy03.html </URL>
<DATE> 2005/08/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Memurlar eyleme hazırlanıyor... 
</HEADLINE>
<TEXT>

     Hükümetle 15 Ağustos’ta toplu görüşme masasına oturacak memur sendikaları konfederasyonları, yapacakları eylem ve etkinliklerle pazarlık güçlerini artırmaya çalışacak. 
     Alınan bilgiye göre, KESK, 15 Ağustos’ta toplu görüşmelerin başlamasıyla birlikte Eylül ayı başına kadar sürecek bir eylem ve etkinlik programı uygulayacak. 
     KESK’in eylemleri, 15 Ağustos’ta Çankaya Belediyesi önünde bildiri dağıtımı ve basın açıklamasıyla başlayacak. Açıklamanın ardından Yüksel Caddesi’ne yürüyüş yapılarak burada, "toplu görüşme kürsüsü" kurulacak. 
     Konfederasyon, 17 Ağustos’ta Bayındırlık Bakanlığı, 19 Ağustos’ta Emekli Sandığı Genel Müdürlüğü, 22 Ağustos’ta Milli Eğitim Bakanlığı, 24 Ağustos’ta Ankara Numune Hastanesi, 26 Ağustos’ta Devlet Su İşleri 
     Genel Müdürlüğü, 29 Ağustos’ta Ankara-Çatalhan Defterdarlık Ek Binası, 31 Ağustos’ta Başbakanlık, 3 Eylül’de Kızılay-YKM önünde çeşitli eylem 
     ve etkinlikler gerçekleştirecek. 
     Eylem programı, 8 Eylül’de Kolej Kavşağı’ndan başlayacak yürüyüş ve Ziya Gökalp Caddesi’nde yapılacak basın açıklamasıyla sona erecek. 
     Toplu görüşme sonuçlarına göre devam edilip edilmeyeceğine karar verilecek eylemler, Ankara’dakine paralel olarak aynı gün ve saatte tüm illerde yapılacak. 
     
     "TOPLU SÖZLEŞME ÇADIRI" 
     Türkiye Kamu-Sen ise 15 Ağustos’ta Abdi İpekçi Parkı’nda "toplu sözleşme çadırı" kuracak. Konfederasyon üyeleri, toplu görüşmeleri bu çadırdan takip edecek. 
     Konfederasyon, 15-30 Ağustos tarihleri arasında "her şeyi göze aldık" adı altında bir dizi eylem gerçekleştirecek. Toplu görüşmelerden istenilen sonuçların alınamaması durumunda eylemlere sonraki günlerde de devam edilecek. 
     
</TEXT>
</DOC>
