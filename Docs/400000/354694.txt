<DOC>
<DOCNO> 354694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun24.html </URL>
<DATE> 2005/06/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Schröder AB'nin genişlemesi, Almanya'yı daha zengin yapıyor 
</HEADLINE>
<TEXT>

     Almanya Başbakanı Gerhard Schröder, ''AB'nin genişlemesinin Almanya'yı daha fakir değil, daha zengin yaptığını'' söyledi. 
     Schröder, Bild gazetesi için yazdığı bir makalede, AB'nin, Avrupa'daki halkların savaşlara verdiği bir yanıt olduğunu ve Avrupa'nın entegrasyonuyla kıtaya bir zamanlar sefalet getiren milliyetçiliğin aşıldığını belirterek, ''AB'nin genişlemesi Almanya'yı daha fakir değil, daha zengin yapıyor. Bunun yanı sıra Avrupa sadece bir pazar değil, aynı zamanda ortak değerlere, haklara ve görevlere dayalı başarılı bir toplumsal ve sosyal model. Barışı ve refahı korudu. Şimdi ise bu modelden şüphe duyuluyor'' ifadesini kullandı. 
     ''Fransa ve Hollanda'da AB Anayasası'yla ilgili yapılan referandumların ve ardından düzenlenen AB zirvesinin de başarısızlıkla sonuçlanmasından sonra Avrupa'nın ciddi bir krizin içinde bulunduğunu'' belirten Schröder, şunları kaydetti 
     ''Ancak Avrupa'daki krizi çözeceğiz. Burada önemli olan soru nasıl bir Avrupa istediğimiz. Siyasi bir birlik mi istiyoruz, yoksa sadece bir ekonomik topluluk mu Ben sonuncusunu istemiyorum.'' AB içindeki ülkelerin tek başına hareket etmelerinin sorunların çözümü için yeterli olamayacağını, sorunların ancak birlikte çözülebileceğini ifade eden Schröder, makalesinde ''Bazıları AB'nin sadece bir serbest ticaret bölgesine dönüşmesi için çaba harcıyor. Diğerleri ise siyasi açıdan aktif ve dünya politikasını şekillendiren bir AB istiyor. Ben de böyle bir AB istiyorum'' diye yazdı. 
     
     ''AB DAĞILIRSA NE OLUR '' 
     Berlin'de yayımlanan B.Z gazetesi ise ''AB dağılırsa ne olur '' başlığıyla verdiği bir haberde, Hamburg kentindeki Dünya Ekonomi Arşivi Başkanı Thomas Straubhaar'ın bu soruya verdiği yanıtları yayımladı. 
     Straubhaar, AB'nin geleceğini parlak görmeyen bazı üye ülkelerin sözleşmeleri tek taraflı olarak feshedebileceklerini, bunun Almanya'nın dünya politikasındaki inandırıcılığına büyük ölçüde zarar vereceğini ve komşu ülkelerde yeniden ''Büyük Almanya'' endişelerinin yaşanabileceğini belirtti. 
     AB'nin dağılması durumunda, bundan seyahat ve ticaretin de büyük ölçüde olumsuz yönde etkileneceğini ifade eden Straubhaar, sınırlarda yeniden uzun kuyrukların oluşacağını, ticaretin de büyük ölçüde kısıtlanacağını, bundan da en fazla Almanya'nın zarar göreceğini kaydetti. 
     Ekonomide de Alman şirketlerinin büyük zarara uğrayacağı ve bunun bir felaket olacağı uyarısında bulunan Straubhaar, avro'nun da şimdi güçlü olduğunu, yeniden eski para birimi olan mark'a geçilmesi durumunda bu para biriminin daha zayıf olacağını belirtti. 
     Alman çiftçilerin de zarar göreceğini savunan Straubhaar, AB'nin, küreselleşmenin yan etkilerini yumuşattığını ifade etti. 
     Hıristiyan Demokrat Birlik Partili CDU Avrupa Parlamentosu Milletvekili Elmar Brok da AB'nin dağılması durumunda savunma bütçesinin de artacağına ve AB'den savunma için ek para gelmeyeceğine dikkat çekti. 
     
     SCHRÖDER'İN İSTİFA ETMESİ TALEBİ 
     Öte yandan, Birlik 90 Yeşiller Partisi federal meclis milletvekili Werner Schulz, Başbakan Schröder'in istifa etmesini istedi. 
     Schulz, Die Welt gazetesine yaptığı açıklamada, güvenoyu oylamasıyla yapılacak bir aldatmacanın yerine Schröder'in istifa etmesinin en doğru yol olacağını ileri sürdü. 
     Werner Schulz, Süddeutsche Zeitung gazetesine yaptığı açıklamada da 1 Temmuz'da federal mecliste yapılacak güvenoylamasında kabine üyelerinin çekimser oy kullanmaları durumunda Federal Anayasa Mahkemesi'ne itiraz edeceğini bildirdi. 
     Gazetenin haberinde, aşırı sağcı ''Cumhuriyetçiler'' dahil olmak üzere diğer bazı küçük partilerin de güvenoylamasında Schröder'in koalisyon ortaklarından kendisine güvenoyu vermemelerini isteyerek erken seçim yolunu açmasının anayasayı ihlal edeceği gerekçesiyle Federal Anayasa Mahkemesi'ne itirazda bulunacaklarını açıkladıkları kaydedildi. 
     Başbakan Schröder'in, 1 Temmuz'da federal mecliste güvenoyu talep ederek, koalisyon ortaklarından kendisine güvenoyu vermemelerini isteyeceği ve böylece Cumhurbaşkanı Horst Köhler'in meclisi feshederek erken seçimlere gidilmesi yönünde karar vermesini sağlamaya çalışacağı belirtiliyor. 
     
</TEXT>
</DOC>
