<DOC>
<DOCNO> 367469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/dunya/axdun01.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de turuncu skandal 
</HEADLINE>
<TEXT>


Ukrayna lideri Yuşçenko, kendisini iktidara taşıyan 'Turuncu Devrim'in sembollerini ailesi adına tescil ettirdi. Bu, satılan tişört ve bayrakların parasının aile kasasına girmesi anlamına geliyor 

CENK BAŞLAMIŞ Moskova 


Ukrayna'da "temiz siyaset" sloganıyla yolsuzluklara savaş açtığı için halkın büyük desteğiyle iktidara gelen Viktor Yuşçenko ve ailesinin davranışları toplumda giderek tepki çekmeye başladı. 
Mirasyedi gibi yaşayan oğlu Andrey nedeniyle basının boy hedefi haline gelen Yuşçenko'nun ortalığı karıştıran son kararı, kendisini iktidara taşıyan "Turuncu Devrim"in sembollerini ailesi adına tescil ettirmesi oldu. Barışçı muhalefet isyanı sırasında Yuşçenko taraftarlarının taşıdığı ve giydiği "Tak" evet yazılı tişörtler, at nalı ve turuncu renkli bayraklar devrimin sembolleri olmuştu. 

Turuncu Devrim çok satıyor 
Yuşçenko'nun bu sembolleri Andrey ve diğer aile üyeleri üzerine tescil ettirdiğinin ortaya çıkması ülkede infial yarattı. "Turuncu Devrim"in sembollerinin Yuşçenko Ailesi üzerine kayıt ettirilmesi, bunların satışından elde edilen gelirin de kendilerine aktarılması anlamına geliyor. 
Ukrayna'da h l popüler olan devrim sembolleri en çok satan ürünlerin başında geliyor. Örneğin turuncu renkli basit bir tişört 25 hrivnaya yaklaşık 6.5 YTL satılıyor. 

Korumak için 
Başkanlık Sözcüsü İrina Heraşçenko, devrim sembollerinin aile adına kayıtlandığını doğrularken, amacın ise para kazanmak değil, söz konusu markaların çirkin politik oyunlarda kullanılmasını engellemek olduğunu savundu. 

Hovarda oğlu dillerde 

Devrim sembollerinin tescil edilmesi skandalı oğul Yuşçenko'nun hovarda yaşamının toplumda yol açtığı tartışmaların tam üzerine geldi. 
Üniversite öğrencisi olan Andrey Yuşçenko'nun 19 başkent Kiev sokaklarında 160 bin dolarlık lüks BMW ile gezmesi ve gece kulüplerinde her akşam 1000'er dolarlık hesaplar ödemesi iktidarla medya arasında ilk çatışmaya yol açmıştı. Oğlunun gelirinin kaynağını soran gazeteciyi "Sen tetikçisin" diye azarlayan Yuşçenko, basın özgürlüğüne saygı duymadığı gerekçesiyle sert şekilde eleştirilmişti. 
Ukrayna lideri bunun üzerine, oğlunun özel bir şirkette danışmanlık yaparak yüksek maaş aldığı, lüks aracın ise bir arkadaşına ait olduğu savunmasını yapmış, ancak gazeteciden özür dilemek zorunda kalmıştı. 


</TEXT>
</DOC>
