<DOC>
<DOCNO> 371415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/yazar/sazak.html </URL>
<DATE> 2005/08/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yüz yıllık silahsızlık 
</HEADLINE>
<TEXT>


PKK KONGRA-GEL tarafından Brüksel'de açıklanan kararda 20 Ağustos'tan itibaren 1 ay boyunca herhangi bir silahlı eyleme başvurulmayarak 'çatışmasız bir ortam'a geçileceği bildirildi. 
Zübeyir Aydar'la hafta içinde yaptığımız konuşmadan edindiğimiz izlenimle PKK'nın 'silah bırakmayı' tartıştığını ve bir 'karar' açıklamanın eşiğinde olduğunu yazmıştık. 
Brüksel bildirisi, Başbakan Erdoğan'ın Diyarbakır konuşmasına ortam hazırlayan 'aydınlar girişimi'nin beklentisini tam olarak karşılamasa da, "1 ay süreyle şiddet eylemlerine son verilecek olması" önemlidir. 
Eylemsizlik kararı süresiz alınmalıydı. Türkiye onlarca yıldır binlerce evladını teröre kurban verdikten sonra 'yüzyıllık silahsızlık' dönemini hak etmiyor mu 
PKK da gerçeğin farkında, 1990 koşullarına dönülmesini kimse istemiyor. Uluslararası konjoktür de 'terör'e geçit vermiyor. İşte Brüksel'in tavrı Terör örgütü sayıldığı için PKK KONGRA-GEL'in Başkanı Zübeyir Aydar'a 'serbestçe' açıklama yapma olanağı tanınmadı. Birkaç yıl önce olsa DEP eski milletvekili ve 'siyasal sığınmacı' sıfatıyla Aydar, AB'nin Başkenti'nde basın toplantısı düzenleyebilirdi. 
'Öcalan gerçekliği'nden söz edenler asıl bu 'gerçekliği' görmelidir 
Türkiye'de demokratik reformlar yaşama geçtikçe, 'etnik terör'e dayalı bir Kürt siyasal hareketi 'meşrulaşamaz', sanılanın aksine AB tarafından da desteklenmez. Bu gerçeği DEHAP yönetimi ve Demokratik Toplum Hareketi sözcüleri de görebilseler, Kürt sorununa demokratik çözüm istemini 'İmralı'ya endeksleme' siyasetinden vazgeçerlerdi. Brüksel'deki açıklamaya 24 saat kala, 'Öcalan'ı muhatap alma' mesajları vermekle 'eylemsizlik' kararını da gölgelediler. Yine de KONGRA-GEL'in açıklamasında DEHAP'a göre daha gerçekçi bir üslup var. 
Öcalan'ı da içerecek 'genel af' yerine 'İmralı koşullarının düzeltilmesi'yle yetinmişler. Kürt sorununa demokratik ve barışçı çözüm derken, Türkiye'nin 'bütünlüğü ve sembollerine saygıyı' esas aldıklarını belirtiyorlar. 
Başbakan Erdoğan'ın Diyarbakır konuşmasına 'olumlu' gönderme var. Kürt sorununun çözümünde 'yakalanan anın değerinin' bilinmesi vurgulanıyor. 
Türkiye'de 1990'lı yıllardaki 'ateşkes'lerin sonuçları hakkında yaşanan 'düş kırıklıkları' nedeniyle PKK KONGRA-GEL'in 1 aylık eylemsizlik kararına kuşkuyla bakanlar olsa da, bu süreci önemsemek gerekiyor. 
Yangını büyümeden söndürmeliyiz. Barışı sürekli kılacak politikaları inşa etmek hükümetin görevidir. Başbakan Erdoğan, attığı adımın arkasında durmalıdır. 



</TEXT>
</DOC>
