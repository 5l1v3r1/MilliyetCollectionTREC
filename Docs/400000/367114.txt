<DOC>
<DOCNO> 367114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur19.html </URL>
<DATE> 2005/08/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Sahillere sıkı denetim... 28 jet-ski savcılığa sevkedildi 
</HEADLINE>
<TEXT>

     Sahil Güvenlik Komutanlığı tarafından 15 günde 87 sahil güvenlik botu tarafından yapılan denetimlerde, 
     kanuna aykırı davranan 864 tekneye 57 bin 439 YTL idari para cezası verildi. Kıyı bölgelerinde jet-ski ve sürat teknelerinin neden olduğu kazalar üzerine, İçişleri Bakanı Abdülkadir Aksu’nun talimatıyla harekete geçen Sahil Güvenlik Komutanlığı ekipleri, Karadeniz, Marmara, Ege ve Akdeniz kıyılarında denetimlerini arttırdı. 16-29 Temmuz 2005 tarihleri arasında yapılan uygulamalara, 87 sahil güvenlik SG botu, 9 helikopter, 29 kontrol botu, 10 Kıyı Sularda Emniyet Güvenlik ve Arama Kurtarma Timi KEGAK ile 28 Sahil Güvenlik ve Emniyet Timi SAGET katıldı. Sahil Güvenlik Komutanlığı ekipleri Karadeniz’de 233 balıkçı teknesi, 5 kuru yük gemisi ve 4 yük kosteri, Marmara’da 118 balıkçı teknesi, 16 tanker, 21 yolcu motoru, 8 yat ve 5 yük kosteri ile 1’er kum kosteri, jet-ski ve kuruyük gemisi, Ege’de 69 balıkçı teknesi, 9 yat, 20 sürat motoru, 42 jet-ski, 59 yolcu motoru, 3 yolcu gemisi, 14 trol teknesi, 1 lastik bot, 2 dalgıç teknesi ve 1 kuruyük gemisi ile Akdeniz’de 39 balıkçı teknesi, 30 paragat, 1 yat, 18 sürat motoru, 1 jet-ski, 28 yolcu motoru, 1 tanker ve 3 trol teknesini kontrol etti. 
     
     28 JET-SKİ SAVCILIĞA SEVK EDİLDİ 
     Denetimlerde, Karadeniz Kıyılarında 834, Marmara’da 27 bin 415, Ege’de 19 bin 960 ve Akdeniz’de 9 bin 230 YTL’lik idari para cezası verildi. 
     Ayrıca Ege, Akdeniz ve Marmara bölgelerinde yapılan uygulamalarda, kontrol edilen teknelerden 110’u savcılığa sevk edildi. Hakkında işlem yapılan tekneler arasında 28 jet-ski bulunuyor. 
     İlgili yasaya göre, deniz kıyılarında yapılan su üstü sporlarının şamandıra ve bayraklarla markalandırılmış bir koridorda ve kıyıdan en az 200 metre uzaklıkta yapılması gerekiyor. Bu koridorda kullanılan tekneler 3 milden fazla sürat yapamıyor. 
     Sahil Güvenlik Komutanlığı ekiplerinin 16-29 Temmuz tarihleri arasında gerçekleştirdiği 17 arama kurma çalışmasında ise 73 kişi sağ olarak kurtarıldı, meydana gelen 9 yasadışı göç olayında ise 108 yasadışı göçmen yakalandı. 
     Alınan bilgiye göre yine aynı tarihler arasında Gökçeada ve Bozcaada’da rahatsızlanan 8 hasta, Sahil Güvenlik Komutanlığı’na ait helikopter ve botlarla hastaneye kaldırıldı. 
     
</TEXT>
</DOC>
