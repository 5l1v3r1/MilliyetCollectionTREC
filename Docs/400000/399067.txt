<DOC>
<DOCNO> 399067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur24.html </URL>
<DATE> 2005/11/29/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Laboratuvarda deney yapan öğrenciler fenalaştı 
</HEADLINE>
<TEXT>

     Bingöl’de, bir ilköğretim okulu laboratuvarında şekerin çözeltisini inceleyen 34 öğrenci fenalaştı. 
     Öğrenciler, zehirlendikleri şüphesiyle hastaneye kaldırıldı. 
     AA muhabirinin aldığı bilgiye göre, İnönü Mahallesi’nde bulunan Ankara Büyükşehir Belediyesi İlköğretim Okulu 4. sınıf öğrencileri, Fen Bilgisi dersinde, laboratuvarda şekerin çözeltisini incelemek için deney yapmaya başladı. 
     Derste, toz şekeri, deney tüplerinde eritmeye başlayan öğrenciler, çıkan buharı soluduktan bir süre sonra fenalaştı. 
     Laboratuvardaki 34 öğrenci, zehirlendikleri şüphesiyle Bingöl Doğum ve Çocuk Hastanesi’ne kaldırıldı. 
     Hastanede test yapılmak üzere kan örnekleri alınan öğrencilerin hayati tehlikelerinin bulunmadığı öğrenildi. 
     Olayla ilgili soruşturma başlatıldı. 
     
</TEXT>
</DOC>
