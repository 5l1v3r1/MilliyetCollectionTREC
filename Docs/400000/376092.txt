<DOC>
<DOCNO> 376092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonsiy08.html </URL>
<DATE> 2005/09/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sezer Yargının sorunlarına çözüm getirilmeli 
</HEADLINE>
<TEXT>

     Cumhurbaşkanı Ahmet Necdet Sezer, hukuk devleti ilkesine işlerlik kazandırılmasının yargının, diğer erkler karşısında tam bağımsızlığının sağlanmasıyla olanaklı olduğunu belirtti. 
     Cumhurbaşkanı Ahmet Necdet Sezer Yargıtay Başkanı Osman Arslan’a gönderdiği mesajda, Anayasa’nın Cumhuriyet’in değiştirilemez nitelikleri arasında sayılan hukuk devleti ilkesinin, özgürlükçü, çoğulcu, çağdaş demokrasinin olmazsa olmaz koşulu olduğunu belirtti. Hukuk devleti ilkesinin herşeyden önce, devletin eylem ve işlemlerinin hukuk kurallarına uygunluğunu öngördüğünü, hukuk kurallarına uygunluk sağlayacak düzeneğin ise yargı olduğunu vurgulayan Sezer, "Etkili ve yargısal denetim gerçekleştirerek hukuk devleti ilkesine işlerlik kazandırılması yasama ve yürütme işlemlerinin hukuka uygunluğunu denetleyecek yargının, diğer erkler karşısında tam bağımsızlığının sağlanmasıyla olanaklıdır" dedi. 
     
     "YARGI KARARLARI ÖNEMSENMELİ" 
     Sezer, Cumhuriyet’in ilanıyla birlikte çağdaşlaşma çabalarını sürdüren Türkiye’nin demokrasiyi ve hukuk devleti ilkesini eksiksiz olarak yerine getirmek zorunda olduğunu kaydederek, bunun için Anyasa’ya aykırı tutum ve durumlardan kaçınılması, yargı kararlarının önemsenerek uygulanmasının büyük önem taşdığına değindi. 
     
     "ÇALIŞANLAR ÇAĞDAŞ ÇALŞMA ORTAMINA KAVUŞTURULMALI" 
     Yargı organlarının ve çalışanlarının çağdaş çalışma ortam ve olanaklarına kavuşturulmasının ve Türk yargısının dile getirilen sorunlarına çözüm üretilmesinin önemini vurgulayan Sezer, "Türk yargısı, Atatürk ilke ve devrimlerine yürekten bağlılıkla, laik ve demokratik Cumhuriyetimizin en önemli güvencelerinden biri olmayı, geçmişte olduğu gibi bugün ve gelecekte de sürdürecektir" dedi. 
     
</TEXT>
</DOC>
