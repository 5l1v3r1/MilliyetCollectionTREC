<DOC>
<DOCNO> 359665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonspo18.html </URL>
<DATE> 2005/07/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Fenerbahçe'de futbolcular 10 kilometre kademeli koşu yaptı... 
</HEADLINE>
<TEXT>

     Fenerbahçe, yeni sezon hazırlıklarını bugün yaptığı 2 antrenmanla sürdürdü. 
     Samandıra Tesisleri'nde Antrenör Roland Koch yönetiminde yapılan öğleden sonraki antrenmanda futbolcular bir süre salonda çalıştıktan sonra sahada ve tesislerin yanındaki ormanlık alanda 10 kilometrelik kademeli koşu yaparak, 15 tur attılar. 
     Her oyuncunun laktat testinin sonuçlarına göre koştuğu, futbolcuların bellerine bağlanan kemer ve kollarına takılan saatlerle nabızları kontrol edildiği kaydedildi. 
     Koşuya üzerlerinde antrenman formalarıyla başlayan oyuncuların çoğu, son turlara doğru birer birer formaların üstünü çıkartarak, çıplak koştu. 
     Dişinden ameliyat olduğu için çalışmalara bir hafta geç katılan Alex'in koşu sırasında arkadaşlarına göre daha fazla zorlandığı görüldü. Brezilyalı futbolcu son turları daha yavaş tempoda koştu. 
     Koşuya katılmayan Anelka ve Servet'in salonda çalıştığı ve masaj yaptırdıkları bildirildi. 
     Öğleden sonraki ve akşam antrenmanı birleştirildiği için akşam antrenmanının iptal edildiği bildirildi. 
     Sarı-lacivertliler, yarın yapacakları tek antrenmanla hazırlıklarına devam edecek. 
     
</TEXT>
</DOC>
