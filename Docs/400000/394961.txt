<DOC>
<DOCNO> 394961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/guncel/gun07.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokratlara ihale davası 
</HEADLINE>
<TEXT>


TÜRKER KARAPINAR Ankara 

Elektrik Üretim A.Ş. EÜAŞ Malzeme Yönetimi Ticaret Daire Başkanı Mehmet Kasap'ın da aralarında bulunduğu 6 üst düzey bürokratın, Afşin - Elbistan Santralı'nın Kül Curuf Atma İhalesi'nde görevi kötüye kullandıkları iddiasıyla 1 yıldan 3'er yıla kadar hapisle cezalandırılmaları istendi. 
ATA İnşaat şirketinin suç duyurusu üzerine Ankara Savcısı Abbas Özden'in başlattığı soruşturma tamamlandı. İddianamede yer verilen bilirkişi raporunda, kül ve cüruf atma işlemlerinin yaptırılması amacıyla 9 Mart'ta açık ihale yapıldığı, 4 firmadan en düşük teklifi veren Egem - Kılıç Ortak Girişimi'nin ihale dışı bırakıldığı kaydedildi. İddianamede, diğer 3 firmanın tekliflerinin yaklaşık maliyet olan 1 milyon 196 bin 137 YTL'den düşük olduğu gerekçesiyle 2. düşük teklifi veren ATA İnşaat'a işin verilmediği belirtildi. 
İddianamede, görevlilerinin, ihaleyi yaklaşık maliyet bedeline en yakın teklifi veren Marmara Ltd. Şti'ye vererek görevlerini kötüye kullandıkları öne sürüldü. 




</TEXT>
</DOC>
