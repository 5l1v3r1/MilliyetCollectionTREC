<DOC>
<DOCNO> 395987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/yazar/altan.html </URL>
<DATE> 2005/11/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sade top mu yuvarlak 
</HEADLINE>
<TEXT>


Uzay teknolojisindeki gelişimler ve uydular sayesinde, futbol maçlarını evlerindeki televizyonlardan izleyenlerin sayısı da, milyonları aşmaya başlayınca futbol piyasası çok hızlı küreselleşti. Çeşit çeşit ülkelerin futbolcuları, değişik ülkelerin takımlarında top koşturur oldular. Maçların getirisiyle birlikte, futbolcu transferlerinin rayici de, 2 milyon dolarlara falan çıktı... 
Doğal olarak da, genç kuşak delikanlıların aklı, aşırı takılmaya başladı futbola ve futbol piyasasına... 

Buna bir de, psiko-sosyolojik nedenlerden ötürü, "başarı ve zafer" özlemi çeken "fanatik amigo" kesimlerin gürültüsü patırdısıyla, tutkuları eklenince medyanın kendi vitrininde futbola ayırdığı yer, politika ve paparazziye ayırdığı yerle eşitlendi... 

Medyada, kitlelerin gözünü kamaştıran sektörler ışıklandırılır vitrinlerde... Ve oralara tırmanmışlardan bazılarının çürütülüp linç edilmesiyle de gül suyu yağdırılır haset tümörleri üstüne... 
Uzay teknolojisindeki gelişimlere futbolcular da, futbol federasyonları da, medya da çok şey borçlu... 

İslam ulemasına göre acaba futbol ne kadar makbul ve mubah bir oyun 
"Hilafet"in kime ait olacağı konusunda, Hz. Ali ile Emevi devletinin kurucusu Muaviye arasında çıkan gerginlik, gitgide büyümüş ve Muaviye'nin oğlu. I. Yezid'in, Kerbala'da Hz. Ali'nin oğlu Hz. Hüseyin'e saldırmasıyla, 680 yılında kanlı bir trajediye dönüşmüştü. 
Yezid'in orduları, Fırat Nehri'yle olan yolları kestiği için, Hz. Hüseyin Kerbela'da korkunç bir susuzluk felaketine uğramış sonra da, ailesiyle birlikte başı kesilerek öldürülmüştü. 

Rivayet edilir ki, Emevi Halifesi Yezid'in askerleri, Hz. Hüseyin'in kesik başını, ayaklarıyla birbirlerine savurtmuşlardı top oynar gibi... 
O nedenle de, İslam ulemasına göre "futbol, ne kadar makbul ve mubah bir oyundur" sorusu tartışma götüren bir soru... 
Bu konuda da, ulema fetvasına gerek duyan kimseler varsa, araştırabilirler... 

Uzay Çağı'nda futboldaki başarılarla yenilgiler, ortalığı eskisinden daha çok ayağa kaldırmada... 
Sık sık da futbol topu, adeta bir rulet bilyesine benzetilmekte ve yenmeyle yenilme, şansa bağlanarak şöyle denilmekte 
- Belli olmaz top yuvarlak... 

Sade top mu yuvarlak onun çember biçimindeki kesiti de yuvarlak... 
Üstünde yaşadığımız en büyük top olan "Yer" küresi de, yuvarlak değil mi 
Ya Güneş 
"Yer" küresinden neredeyse 110 kez daha büyük olan Güneş de yuvarlak... 
"Yer" küresinden neredeyse 5-6 kez daha küçük olan Ay da yuvarlak... 
Aritmetiğin en tılsımlı sayısı olan "sıfır" da yuvarlak... 
Tekerlek de yuvarlak... 
Şişelerle bardakların ağzı genellikle yuvarlak... 
Minarelerin gövdeleri yuvarlak, camilerin kubbeleri yarım yuvarlak... 
Uskurların dönerken çizdikleri daire yuvarlak... 
Saatlerde akreple yelkovanın dönüşü de yuvarlak... 
Politikacıların söylemleri de, mecazi anlamda yuvarlak... 

Hayatın içinden biçim olarak "yuvarlak" çekilip alınsa acaba geriye ne kalır .. 
Ve bir soru daha 
- Niçin biçim olarak "yuvarlak" bu kadar vazgeçilmez hem evrende, hem yeryüzünde 

19 Ocak 1798 tarihinde Fransa'nın Montpellier kentinde bir bebek doğdu. Adı Auguste Comte'du... 
Çocuklarını iyi yetiştirmek isteyenler, beyinsellikleriyle ünlü kişilerin biyografilerine de merak sararlarsa Augusto Comte'un hayatı ve özellikle de çelimsiz çocukluğu, kendilerine değişik pencereler açabilir... 

Augusto Comte, ilk kez "sosyoloji" deyimini kullanarak, toplumsal mayalanmalarla değişimlerin mistik plandaki basamaklarını kurcalamakla kalmamış bin yıl boyunca "niçin" sorusuna yanıt arayan "ortaçağ"ı da 
- "Niçin"in yanıtını bulmaya beynimiz yeterli değildir ancak "nasıl"ın yanıtını bulabiliriz, diye kapatmıştır. 

Ortaçağın "niçin" sorusu yerine oturtulan, yeni çağın "nasıl" sorusu... 
Niçin dünyaya geldiğimizi bilemiyoruz, ama nasıl geldiğimizi biliyoruz. 
Ortaçağ, "niçin" sorusuna, "Tanrı istediği için" gibi mistik bir yanıt vermeye çalışırdı... 
Bir bilinmezin, bir başka kutsal bilinmezle açıklanmaya çalışılması evreni yöneten doğa yasalarının keşfini hem engelliyor, hem suçluyordu. 

Augusto Comte, "niçin" sorusu yerine, "nasıl" sorusunu oturttuğunda kiliseye karşı pozitif düşüncede, büyük bir rahatlama daha oldu. 
Arada sırada yeniden gözden geçirmeye değer, hem Augusto Comte'un yaşamöyküsü, hem düşünce dünyasına yaptığı katkılar... 

Sadece top mu yuvarlak 
Güneş de yuvarlak, Ay da, yuvarlak, sıfır da yuvarlak, tekerlek de yuvarlak 
- Niçin biçim olarak "yuvarlak" bu kadar vazgeçilmez hem evrende, hem yeryüzünde .. 
"Niçin"in yanıtını bulmaya beynimiz kapalı ama "yuvarlak"ın nasıl oluştuğunu ve vazgeçilmez olmasının nedenlerini açıklayabiliriz... 

Tabii bendeniz bilemiyorum "ulema"nın, pozitif değerlendirmelere nasıl yaklaştığını... 
Kusura bakılmaya... 



</TEXT>
</DOC>
