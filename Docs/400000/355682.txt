<DOC>
<DOCNO> 355682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sontur13.html </URL>
<DATE> 2005/06/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Üsküdar'da polis panzeri takla attı 3 yaralı... 
</HEADLINE>
<TEXT>

     Üsküdar'da bir polis panzerinin takla atması sonucu 1'i ağır olmak üzere 3 polis memuru yaralandı. 
     Alınan bilgiye göre, polis memuru Hamdi Üstün yönetimindeki 40 ton ağırlığa sahip polis panzeri, görev için Kadıköy'e seyir halindeyken Boğaziçi Köprüsü çıkışında rotunun kırılması ve arka tekerleklerin yerinden fırlaması sonucu kontrolden çıkarak takla attıktan sonra yol kenarındaki ağaçlara vurarak durdu. 
     Olay yerine ulaşan meslektaşları ve itfaiye ekipleri tarafından panzerden yaralı halde çıkartılan polis memurları Hamdi Üstün, Yasin Çelik ve İsmail Çağlar, ambulansla Haydarpaşa Numune Hastanesi'ne kaldırıldı. 
     Üstün ve Çelik, burada yapılan tedavinin ardından taburcu edilirken, durumu ağır olan Çağlar ise tedavi altına alındı. 
     Yol kenarında duran panzer ise vinçle kaldırılarak Bağlarbaşı Mahallesi'ndeki Üsküdar İlçe Emniyet Müdürlüğü'ne götürüldü. 
     
</TEXT>
</DOC>
