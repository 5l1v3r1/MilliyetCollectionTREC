<DOC>
<DOCNO> 354342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun51.html </URL>
<DATE> 2005/06/22/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Türk imamın sınır dışı edilmesi kararına Alman Mahkemesi'nden red 
</HEADLINE>
<TEXT>

     Alman Federal Anayasa Mahkemesi, Berlin Mevlana Camii’nin eski imamı olan Yakup T. hakkında Berlin İdare Mahkemesi’nin aldığı sınır dışı kararını iptal etti. 
     Mahkeme, temel haklarını yeterli derecede savunmaya imkan verilmediği gerekçesiyle Berlin İdare Mahkemesi’nin Yakup T’nin davasına yeniden bakmasına ve şikayet başvurusu masraflarının ödenmesine karar verdi. 
     Almanlara hakaret ettiği gerekçesiyle hakkında sınır dışı kararı alınan Yakup T, Karlsruhe kentinde bulunan Federal Anayasa Mahkemesi’ne itiraz etmişti. 
     Alman ZDF televizyonunda yayınlanan bir programda Yakup T’nin camide verdiği vaazlarda Almanlara hakaret ettiği ve bir gösteri sırasında terör eylemlerini onayladığı öne sürülmüştü. 
     Yakup T. ise terör olaylarını hiç bir zaman onaylamadığını bildirmişti. 
     
</TEXT>
</DOC>
