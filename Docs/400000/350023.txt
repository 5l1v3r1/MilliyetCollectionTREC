<DOC>
<DOCNO> 350023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy16.html </URL>
<DATE> 2005/06/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
YÖK'ten Erdoğan ve MHP'ye sert yanıt Esefle karşılıyoruz 
</HEADLINE>
<TEXT>

     Yükseköğretim Kurulu YÖK Başkanlığı, kurumu ve üniversiteleri yeterli sayıda akademisyen yetiştirmemekle suçlayan, 19 Mayıs Üniversitesi’nde 83 akademisyenin işine son verilmesinin "ideolojik" olduğunu söyleyen Başbakan Recep Tayyip Erdoğan ve MHP gibi çevrelere sert yanıt verdi. 
     YÖK Erdoğan’ın akademik kadrolara ilişkin değerlendirmelerinin "esefle karşılandığını" belirtti. 
     Hükümet’in yeni üniversiteler açma planına akademik kadroların yetersizliği gerekçe göstererek karşı çıkan YÖK’e yönelik Başbakan Erdoğan tepkisine YÖK’ten de karşı tepki geldi. 
     YÖK’ün, Başbakan Erdoğan’ın kurumu ve üniversiteleri "yeterli sayı"da öğretim üyesi yetiştirmemekle suçlayan sözlerine karşı yaptığı yazılı açıklamada, öğretim üyesi kaynağının araştırma görevlisi kadrolarından sağlandığı belirtilerek, bunun da mevzuatlara uygun şekilde yurt içi ve yurt dışında yürütülen programlarla karşılandığı kaydedildi. 
     
     "ESEFLE KARŞILIYORUZ" 
     Açıklamada, YÖK ve üniversitelerin öğretim üyesi yetiştirme çalışmalarına karşın "üniversitelerin bu görevlerindeki başarılarını göz ardı edenler" bulunduğu vurgulanarak, "Bu konuda gayretlerini artırmak isteyen üniversitelerin çabalarını baltalamak girişimleri esefle karşılanmıştır" denildi. Açıklamada, Başbakan Erdoğan’ın "ideolojik" diye değerlendirdiği 19 Mayıs Üniversitesi’ndeki 83 akademisyenin işten çıkartılmasına da isim verilmeden 
     değinilirken, bunun yasal olduğu savunuldu. Açıklamada şöyle denildi "Akademik yaşamın gereklerine uygun olarak yasalarca belirlenen çerçevede yürütülmekte olan bu işlemler için, üniversitelerimizi sanki hukuk dışı uygulamalar yapılıyormuş gibi karalamaya yönelik bir kampanya yürüten siyasilerin doğru bilgilerle donatılmış olarak davranmalarını temenni ediyoruz. Üniversitelerin yozlaşmasına fırsat verecek girişimlere cesaret verilmemesinin sağduyunun gereği olduğunu kamuoyuna saygı ile duyururuz." 
     
</TEXT>
</DOC>
