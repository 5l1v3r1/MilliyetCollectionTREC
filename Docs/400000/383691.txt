<DOC>
<DOCNO> 383691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonyas08.html </URL>
<DATE> 2005/10/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Yeşil çay ve domates, prostat kanserini önlüyor 
</HEADLINE>
<TEXT>

     
     İbrahim ÖZÇEKİÇ KAYSERİ, DHA 
     
TÜRK erkeklerinde görülen kanser türleri arasında üçüncü sırada yer alan prostat kanserinin tanısında geç kalındığı, Türk erkeklerinin yüzde 50’sine hastalık ileri evredeyken tanı konulduğu belirtilerek, bu durumun tedaviyi olumsuz etkileyip ölüm oranlarını artırdığına dikkat çekildi. 
     Kayseri Devlet Hastanesi Üroloji uzmanı Opr. Dr. Ömer Şimşek, prostat kanserinin 50 yaş üzerindeki erkekler için çok önemli bir sağlık sorunu olduğunu söyledi. Türk erkeklerinde görülen kanser türleri arasında üçüncü sırada yer alan prostat kanserinin, Amerikalı erkeklerde en sık görülen kanser türü olduğuna işaret eden Şimşek, görülme sıklığının 70- 79 yaş arasında yüzde 30, 80 yaş üzerinde ise yüzde 67 olduğunu kaydetti. Türkiye'de hastaların yüzde 35- 50’sine ilk tanı konulduğunda hastalığın ileri evrede bulunduğuna dikkat çeken Şimşek, Çok geç kalınıyor. Rahatsızlık olduğu zaman derhal bir üroloji uzmanına başvurmak gerekiyor. Ancak Türk erkekleri son çare olarak doktora başvuruyor ve bu durum kanser tedavisini olumsuz etkileyip, ölüm oranlarını artırıyor'' dedi. 
     
     YEŞİL ÇAY VE DOMATES 
     Prostat kanserinin beslenme alışkanlığıyla ilgisi bulunduğunu da ifade eden Şimşek, alternatif tıp ya da tamamlayıcı tıp alanındaki bilgilerden yararlanılması gerektiğini belirti. Şimşek, yeşil çay ve domates tüketiminin prostat kanserini engellediğinin bilimsel olarak kanıtlandığını anlatarak şöyle dedi 
     Yeşil çayda normalde tükettiğimiz siyah çaydan on kat fazla kanser önleyici etken madde bulunmaktadır. Ülkemizde çay tüketiminin çok olduğu düşünüldüğünde, eğer insanlar yeşil çay içmeye yöneltilirse prostat kanserinden korunmada oldukça önemli sonuçlar alınabilir. Yine günde iki domates yiyen erkeklerde prostat kanseri daha az görülmektedir. İlave olarak hayvani yağlardan ve özellikle kırmızı etten uzak durulmalıdır.'' 
     
</TEXT>
</DOC>
