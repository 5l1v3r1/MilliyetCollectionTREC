<DOC>
<DOCNO> 372498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy10.html </URL>
<DATE> 2005/08/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Memur-Hükümet görüşmesinde üçüncü tur başladı 
</HEADLINE>
<TEXT>

     Memur sendikaları konfederasyonları ile Kamu İşveren Kurulu arasındaki toplu görüşmelerin üçüncü turu başladı. 
     Başbakanlık Merkez Bina'da, Devlet Bakanı ve Başbakan Yardımcısı Mehmet Ali Şahin'in başkanlığındaki görüşmeye, Kamu İşveren Kurulu ile Türkiye Kamu-Sen Genel Başkanı Bircan Akyıldız, KESK Genel Başkanı İsmail Hakkı Tombul, Memur-Sen Genel Başkanı Ahmet Aksu ve yetkili sendikaların genel başkanları katılıyor. 
     Görüşmede, hükümetin, kamu çalışanlarının maaşlarına 2006 yılının herbir 6 ayı için yüzde 2.5 oranında zam yapma önerisine karşılık olarak, konfederasyonların revize edilmiş yeni taleplerini sunması bekleniyor. 
     Görüşmede, mali ve sosyal konulara ilişkin görüşmelerin tamamlanmasının ardından, özelleştirme ve özelleştirilen kuruluşlardaki kamu çalışanlarının sorunları, çalışma şartları ve çalışma yaşamında kadına yönelik ayrımcılığın giderilmesi ve sendikal hakların kullanımında yaşanan sorunlar gibi diğer maddelerin de görüşülebileceği ifade ediliyor. 
     
     HÜKÜMETİN YENİ BİR ZAM ÖNERİSİ SUNMASI BEKLENİYOR 

     Memur sendikaları konfederasyonları ile Kamu İşveren Kurulu arasında sürdürülen toplu görüşmelerin 3. turuna, 4 saatlik çalışmanın ardından ara verildi. 
     Hükümetin, Başbakanlık Merkez Bina'daki görüşmelerin 2. oturumunda, konfederasyonlara yeni bir zam önerisinde bulunması bekleniyor. Kamu İşveren Kurulu, geçen toplantıda, memur maaşlarına altışar aylık dilimler halinde yüzde 2.5'ar oranında artış önermişti. 
     Görüşmelerin ilk oturumunda, sendika başkanlarının 11 işkoluna ilişkin sorunlarını Kamu İşveren Kurulu temsilcilerine aktardıkları öğrenildi. 
     
     KAMU-SEN, TALEPLERİNİ 5 KATRİLYON LİRAYA ÇEKTİ 

     Bu arada, Türkiye Kamu-Sen Genel Başkanı Bircan Akyıldız, memur maaşlarında 2006 yılında yapılacak zamlarla ilgili taleplerini revize ederek 5 katrilyon liraya çektiklerini bildirdi. 
     Akyıldız, toplu görüşmelerin yapılacağı Başbakanlık Merkez Bina'ya gelişinde yaptığı açıklamada, toplu görüşme masasına yeni bir umutla geldiklerini ifade etti. 
     Görüşmelerin 2. turunun ardından siyasi iradenin teklifini yeniden gözden geçirmesini, özellikle toplu pazarlık süreci öncesinde Devlet Bakanı ve Başbakan Yardımcısı Mehmet Ali Şahin'in ağzından kamuoyuna yansıyan denge tazminatı konusuna ciddiyet ve samimiyetin masaya taşınmasını beklediklerini dile getiren Akyıldız, geçen toplantıda gündeme getirdikleri 7.9 katrilyonluk taleplerini bir kez daha gözden geçirdiklerini belirtti. 
     Taleplerini gözden geçirirken ülkeye getireceği ek yük konusundaki durumu masada siyasi iradeyle tartışmak istediklerini söyleyen Akyıldız, şöyle konuştu 
     "Sayın Bakan, özellikle kurumlararası ücret uygulamalarındaki adaletsizlik nedeniyle bir denge tazminatı uygulamasının gerekli olduğu ve yaklaşık 1.5 milyon memura 300 milyon liraya kadar tazminat verilebileceğini ifade etmiştir. Bu tazminatın bütçeye ek 2 katrilyonluk yük getirdiğinden bahsetmiştir. Nihai açıklamasında da 50 milyon lira ile 250 milyon lira arasında bir denge tazminatı uygulamasının gerçekleştirilmesinin düşünüldüğünü ifade etmiştir. Ancak sayın bakan, ikinci toplantıda bürokratlar tarafından karşımıza konulan 1.376 katrilyonun içerisinde ne yapacaksınız, yapacaksınız ifadesini kullanarak, adeta kamu çalışanlarının beklentisini sükutu hayale uğratan bir tavır sergilemiştir. 
     Masadan ayrıldığımızda, ifade ettiğimiz şekliyle taleplerimizi yeniden gözden geçirdik. Ancak siyasi iradenin bu konuda ciddi bir adım atmasını bekliyoruz. Umut ediyoruz ki bu adım atılacaktır." Akyıldız, söz konusu adımın atılmasıyla görüşmelerden mutabakatla ayrılabileceklerini belirtti. 
     Bircan Akyıldız, kamu çalışanlarının üç yıldır beklediklerini, ancak siyasi iradenin geçen bu süre içerisinde memurlara hiçbir şey vermediklerini savundu. 
     Akyıldız, "Ancak ikinci toplantıda öyle tablolar çizildi ki en düşük devlet memuru maaşının yüzde 85 iyileştirildiğinden bahsedildi. Enflasyonun çok üzerinde rakamlardan bahsedildi. Ya biz hesap yapmasını bilmiyoruz ya da bunların yaptığı hesapta bir terslik var. Bize göre bu 3 yıllık süre içerisinde kamu çalışanlarının ortalama yüzde 15.75, kümülatif yüzde 16.72 reel kaybını masada silmek istemektedirler" diye konuştu. 
     Kamu çalışanlarının sadece yüzde 1.8'inin aldığı maaşla geçinebildiğini ifade eden Akyıldız, geri kalan kısmının ise aile desteği, kredi kartları ya da kemer sıkma suretiyle hayatını devam ettirebildiğini dile getirdi. Akyıldız, "Böyle bir görüntü içerisinde bir gecede 40 katrilyonluk banka borçlarını zarar kaydedenler, kamu çalışanlarına 5 katrilyonu çok göremezler" dedi. 
     Kaynak arayanların, kayıtdışı ekonomiyi kayıt altına alması gerektiğini anlatan Akyıldız, kaynak için de vergi kaçıranın önüne geçilmesinin gerekliliğine işaret etti. 
     Akyıldız, masaya umutla gittiklerini ve kamu çalışanlarının beklentilerinin karşılanmasıyla masadan umutla kalkmak istediklerini kaydetti. 
     Akyıldız, bir soru üzerine, geçen toplantıdaki 7.9 katrilyonluk talebi revize ederek 5 katrilyon liraya çektiklerini bildirdi. 
     
</TEXT>
</DOC>
