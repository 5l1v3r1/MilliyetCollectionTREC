<DOC>
<DOCNO> 394915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur52.html </URL>
<DATE> 2005/11/14/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
TDK Başkanı Prof. Dr. Toparlı En büyük sorunumuz yabancı dilde eğitim 
</HEADLINE>
<TEXT>

     Türk Dil Kurumu TDK Başkan Yardımcısı Prof. Dr. Recep Toparlı, ''En büyük derdimiz, yabancı dille eğitim yapmamızdır'' dedi. 
     Prof. Dr. Toparlı, Sakarya Üniversitesi'nde, ''Türkçe'nin Gücü'' konulu bir konferans verdi. 
     Yabancı dile değil yabancı dille eğitime karşı olduğunu söyleyen Toparlı, ''En büyük derdimiz, yabancı dille eğitim yapmamızdır. Yabancı dile 'evet', yabancı dille eğitime 'hayır'. Üniversitede yabancı dil, lisede yabancı dil, ilköğretimde, ana okulunda yabancı dil, hatta belki 2 yaşına indireceğiz. Tek bir şartım var Önce Türkçe'' diye konuştu. 
     Günlük yaşamda 300-400 kelimeyle konuşulup yazılmasının deyimlerin, atasözlerinin ve kültür değerlerinin yanlış bilinmesinin dil kirlenmesi değil kimlik bunalımı olduğunu savunan Toparlı, gençleri bu konuda daha dikkatli davranmaya çağırdı. 
     Türk dilinin zenginliklerinin farkında olunmadığını vurgulayan Toparlı, sözlerini şöyle sürdürdü 
     ''Türk dili, en az M.Ö. 5000 yılına kadar uzanır. Türkçe dili var olduğunda bugünkü dillerin çoğu yoktu. 21. yüzyılda bazı dillerin ortadan kalkacağı söyleniyor. Bu iddia, Türkçe için geçerli değildir. Ancak bir kirlenme, yozlaşma ve yabancılaşma yaşıyoruz. Biz yaşıyoruz, dil değil. İşyeri adlarınız yabancılaştıysa, ürettiğiniz ürünlerin adı yabancı isimse dil yozlaşması yaşanmaktadır. Bu, Türkçe'nin eksikliğinden, yetersizliğinden değil, kimlik bunalımındandır. 
     Batıda üretilen ürünlere bir şey demiyorum. Adam patentiyle birlikte gönderiyor. Nescafe'nin 'cafe'sini kafe yazdık diye Amerika'dan o firma bizi aradı. Ve bizi neredeyse mahkemeye veriyordu. Ne yazacakmışız, Nescafe yazacakmışız. Yanına da patent numarasını yazacakmışız. Biz yazamayız. Ve attık sözlükten, çıkardık kurtardık. Ben Nescafe'ye bir şey demiyorum. Onun karşılığını da bulduk, hazır kahve dedik.'' 
     
     ''TÜRK'' İSMİNİN MARKALARDAKİ YANLIŞ KULLANIMI 
     Türk alfabesindeki harflere kimsenin 'q', 'x' gibi harfler eklemeye hakkı olmadığını ve buna kimsenin gücünün yetmeyeceğini belirten Toparlı, ''Bize Atatürk'ün emanetidir bu'' dedi. 
     Çeşitli kuruluşların ve ürünlerin adında Türk kelimesinin farklı şekilde kullanıldığını kaydeden Toparlı, şöyle devam etti 
     ''Dıgıturk, Türk de değil Turk, yani şu Türk kelimesiyle oynamasınlar. Benzin istasyonunu kurmuş, Türk yazıyor. Tebrik edecektim, gittim baktım yok. Noktaları yok. Türkiye'de yaşıyorsunuz bari Türk'e dokunmayın. Hepinizin cebinde Turkcell. Kendi ülkemizde kendimize hakaret ettiriyoruz. İki noktayı koysan ne olur. Bizim alfabemizde yok mu 
     Gençler birbirlerinden ayrılırken, 'iyi akşamlar' diyeceği yerde bay bye diyor. Olmaz. İşte bu tehlikelidir. O yer adları tehlikeli değil, bu tehlikelidir.'' 
     
     'F' KLAVYE Mİ, 'Q' KLAVYE Mİ 
     Türkiye'ye en uygun klavyenin F klavye olduğunu belirten Toparlı, ''Türk'ün kullandığı harflerin kullanılma sıklığı, o frekans dediğimiz şey, Q klavyeye uygun değil. Elinizin parmakları atıl harflerde kalıyor 10 parmak yazanlarda. Çünkü Türkçe'de A harfi ve K harfi çok kullanılır'' dedi. 
     Öğrencilerin sorularını da yanıtlayan Prof. Dr. Recep Toparlı, bir öğrencinin, ''İstanbul'da yapılması planlanan ikiz kulelerin isminin Türkçe olmamasına ne diyorsunuz '' sorusu üzerine, ''Dubaili yatırımcıların İstanbul'da inşa edeceği büyük alışveriş merkezinin adının 'Dubai Towers' olmasına karşıyım. Türkçe isim istiyorum'' yanıtını verdi. 
     
</TEXT>
</DOC>
