<DOC>
<DOCNO> 365674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/soneko11.html </URL>
<DATE> 2005/07/30/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Erdoğan "Biz ülkede kendini vatansever ilan edenlerden daha vatanseveriz" 
</HEADLINE>
<TEXT>

     Başbakan Recep Tayyip Erdoğan, Gümrük Birliği anlaşmasını 10 yeni AB üyesini kapsayacak şekilde genişleten ek protokol ile ilgili olarak, "Bu ülkede çeşitli gruplar çıkacaktır, çeşitli yakıştırmalar yapacaklardır. Biz bu ülkede kendini vatansever ilan edenlerden daha vatanseveriz" dedi. 
     Başbakan Erdoğan, İktisadi Kalkınma Vakfı İKV Genel Kurulu’nda konuşurken elektrikler kesildi. 
     Konuşmasına ara veren Erdoğan, elektriklerin gelmesinin gecikmesi üzerine mikrofon kullanmadan konuşmasına devam etti. 
     Erdoğan konuşmasında, ek protokol konusuna değinirken dün imzalanan ek protokolün Türkiye için, AB için, tüm insanlık için hayırlı olmasını diledi. 
     Başbakan Erdoğan, şöyle konuştu 
     "Buna da tabii çeşitli yakıştırmalar yapacaklardır. Bunlara da artık tabii alıştık. Bunu 17 Aralık öncesinde de gördük, çok ağır ithamlarda bulundular, bunları da gördük. Biz samimiyiz. Niyetimiz samimi. Bu ülkede çeşitli gruplar çıkacaktır, çeşitli yakıştırmalar yapacaklardır. Biz bu ülkede kendini vatansever ilan edenlerden daha vatanseveriz. Attığımız her adımı bu inançla atıyoruz ve ülkemizi dünyaya kapalı değil dünyaya açık bir ülke olarak ilan ediyor ve onun altyapısı ve zeminini oluşturuyoruz." AB’ye gidişin de bunun adresi, adımı olduğunu kaydeden Erdoğan, bunların insanlarımızın yaşam standardını yükseltmeye yönelik adımlar olduğunu kaydetti. 
     Başbakan Recep Tayyip Erdoğan, "Bu konuda en ufak bir sıkıntımız da yoktur" dedi. 
     
</TEXT>
</DOC>
