<DOC>
<DOCNO> 371955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur23.html </URL>
<DATE> 2005/08/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İshal vakaları içme suyundan... 
</HEADLINE>
<TEXT>

     Ağrı'nın Doğubayazıt İlçesi Kaymakamı Rauf Ulusoy, tıbbi raporlara göre, ishal vakalarının içme suyundan kaynaklandığının kesinleştiğini bildirdi. 
     Ulusoy, Sağlık Bakanlığı'nca gönderilen ekiplerin 20 ishal hastasından aldığı kan örneklerinin incelendiğini, incelemenin ardından hazırlanan tıbbi raporlara göre, hastalığın, klorlanmayan içme suyunda oluşan ''coliform'' bakterisinden kaynaklandığının belirlendiğini söyledi. 
     Klorlamada kullanılan cihazın arızalandığı dönemde, belediyenin içme suyunu tabletlerle klorladığını ancak bunun yeterli olmadığını kaydeden Ulusoy, ''Tıbbi raporlara göre, içme suyunda coliform bakterisi oranı yüksek çıktı. İncelemeler sonucu, ishal hastalığına coliform bakterisinin neden olduğu kesinleşti. Bunun haricinde bu hastalığa neden olan başka bir etken tespit edilmedi. Şu anda içme suyu klorlanıyor. İshal hastası sayısında azalma var'' dedi. 
     Ulusoy, ishal vakalarının ardından, başında biraz ağrı olan vatandaşın bile ishal hastası olduğunu düşünerek hastaneye koştuğunu, bunun da hastanede aşırı yoğunluğa neden olduğunu söyledi. Hastaneye ishal şikayetiyle başvuran hasta sayısının bin 957'ye yükseldiğini belirten Ulusoy, yoğunluk nedeniyle Ağrı Devlet Hastanesi'nden Doğubayazıt Devlet Hastanesi'ne takviye uzman hekim gönderildiğini bildirdi. 
     Ulusoy, şöyle konuştu 
     ''İshal vakasının görülmesinin ardından vatandaşlar tedirgin olmaya başladı. En küçük şikayeti olan hastaneye koşuyor. Bugün ishal şikayetiyle başvuran 50 kişiden yalnızca 10'unun ishal hastası olduğu anlaşıldı. Personel sıkıntımız yok ancak binamız yetersiz olduğu için gerçek ishal hastalarına hizmet vermede zaman zaman sıkıntı yaşanıyor. Vatandaşların sağduyulu olmalarını bekliyoruz.'' Doğubayazıt Devlet Hastanesi'nde yatan ishal hastası sayısının 15 olduğunu ifade eden Ulusoy, daha önce burada ishal nedeniyle yatan bir çocuğun Erzurum'a sevk edildiğini kaydetti. 
     
</TEXT>
</DOC>
