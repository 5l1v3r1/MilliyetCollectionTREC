<DOC>
<DOCNO> 350400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo14.html </URL>
<DATE> 2005/06/09/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Arjantin Brezilya'yı yere serdi, İspanya ecel terleri döktü 
</HEADLINE>
<TEXT>

     2006 Dünya Kupası Avrupa elemelerinde dün akşam oynanan maçlarda favori takımlar rahat kazanırken, grubumuzda lider Ukrayna son Avrupa Şampiyonu Yunanistan'ı deplasmanda yenerek Türkiye'yi ikinci sıraya çıkardı. İspanya kendi evinde Bosna Hersek karşısında beraberliği son dakikada kurtardı. En farklı galibiyeti millilerimizin aldığı gecede Çek Cumhuriyeti Makedonya'yı 6-1'le uğurladı. Güney Amerika elemelerinde ise lider Arjantin, Brezilya'yı geçerek zirvede tek başına kaldı. 
     
     Öpüldün Ukrayna, Vikingler coştu 

     Grubumuzun lideri, Yunanistan deplasmanında üç puanı Husin'in altın golüyle aldı, Dünya Kupası finallerinin kapısını araladı. Bu sonuçla ikinci sıraya çıkan Ay - Yıldızlı ekibimizin de umutlarını artırdı. 
     Yunanistan, dersini "kendisini gibi oynayan" Ukrayna'dan aldı. Pire limanına yakın Karaiskakis Stadı'nı dolduran 28 bin seyirci, 82. dakikada Ukraynalı Husin'in golüyle, aşırı sıcak ve boğucu havaya rağmen dondu kaldı. 
     Sert savunma oynayarak 2004'te Portekiz'de Avrupa Şampiyonu olan Yunanistan bu kez duvara tosladı. 
     Gol için atak oynaması gereken Yunanistan, karşısında "sen savunma oynuyorsan, ben senden daha çok savunma oynarım" taktiği ile dizilen bir Ukrayna'yı buldu. Oleg Blokhin takımı sahaya 3-4-2-1 şeklinde dizdi, forvet olarak sadece Milan'ın yıldızı Shevchenko'yu görevlendirdi. Yunanistan, 23. dakikada Goumas ve 24'te ilk çeyrekten sonra sakat oynayan Karagounis ile önemli fırsatlar yakaladı ancak golü bulamadı. Yunan orta sahasının kilit ismi, Interli Karagounis 35'te yerini Tsiartas'a bırakmak zorunda kaldı. 
     İkinci yarıda "Yunanistan, İnönü'de çok efor sarfetti, Ukrayna karşısında yorgunluğu ortaya çıkacak" kehanetleri doğrulandı. Ve 82. dakikada "Avrupa'nın en iyi savunması" olarak kabul edilen Yunanistan, müthiş bir hata yaparak, Husin'i kaleci Nikopolidis ile tek başına bıraktı. Ukraynalı futbolcu attığı golle 2006 Almanya'nın yolunu açtı. Türkiye'yi de sevince boğarak, Yunanistan'a çifte yıkım yaşattı. 
     Grubumuzda döndüncü sırada bulunan Danimarka ise, sahasında Arnavutluk'u güle oynaya 3 - 1 yenerek, yerini sağlamlaştırdı. 
     İsveç'in Djurgarden takımında oynayan ve şu anda 6 maçta 8 gol ile ligin zirvesinde yer alan Soren Larsen, ilk resmi maçında 5 ve 47. dakikalarda attığı iki golle ev sahibi ekibini rahatlattı. Fiorentina'da forma giyen Martin Jorgensen'in, sol kanattan getirdiği toplarla yaptığı sert ortalar Arnavutluk savunmasına zor anlar yaşattı. 53. dakikada şık bir kafa golüyle Danimarka'nın 3. golünü atan Jorgensen, 63'te Danimarka'nın kazandığı penaltıyı gole çeviremedi. 
     Arnavutluk tek golünü 73'te Hast'ın derinlemesine attığı topu iyi takip eden Bogdani'nin yerden sert vuruşuyla kazandı. 
     
     İspanya zor kurtuldu 

     Dün gecenin en ilginç sonucu 7. Grup'ta alındı. Grup lideri İspanya, kendi evinde Bosna Hersek karşısında ecel terleri döktü. 39. dakikada Misimoviç'le öne geçen Boşnaklar'da 88. dakikada Haliloviç çift sarı karttan kırmızı kart gördü. 90. dakikada İspanya beraberliği Marchena ile sağlarken, Bosna Hersek'ten Beslija da çift sarı karttan kırmızıyla oyundan atıldı. Maç 1-1 berabere bitti. 
     1. Grup'ta Hollanda ile liderlik mücadelesi veren Çek Cumhuriyeti, kendi evinde Makedonya'ya yarım düzine gol atarken, Hollanda deplasmanda Finlandiya'yı 4-0 mağlup ederek zirvedeki yerini korudu. 
     3. Grup'ta lider Portekiz deplasmanda Estonya'yı 1-0 yenerek liderliğini sürdürdü, 2. sıradaki Slovakya Lüxemburg'u deplasmanda 4 golle geçti. 
     4. Grup'ta gecenin tek maşında Faroe Adaları sahasında İrlanda'ya 2-0 yenilmekten kurtulamadı. 
     5. Grup'ta da tek maç vardı, Belarus ve İskoçya arasındaki mücadeleden gol sesi çıkmadı. 
     6. Grup'ta gecenin tek randevusunda Polonya deplasmanda Azerbaycan'ı 3-0 mağlup edip maç fazlasıyla İngiltere'nin önünde liderlik koltuğuna oturdu. 
     8. Grup'ta iki zayıf ekibin karşılaşmasında İzlanda Malta'ya 4 gol attı ve taraftarlarını sevince boğdu. 
     

1. GRUP Çek Cumhuriyeti 6 1 Makedonya Romanya 3 0 Ermenistan Finlandiya 0 4 Hollanda 2. GRUP Kazakistan 0 6 Türkiye Danimarka 3 1 Arnavutluk Yunanistan 0 1 Ukrayna 3. GRUP Letonya 1 0 Liechtenstein Estonya 0 1 Portekiz Lüxemburg 0 4 Slovakya 4. GRUP Faroe Adaları 0 2 İrlanda 5. GRUP Belarus 0 0 İskoçya 6. GRUP Azerbaycan 0 3 Polanya 7. GRUP İspanya 1 1 Bosna Hersek 8. GRUP İzlanda 4 1 Malta      

     
     Arjantin zirvede tek başına 

     2006 Dünya Kupası Güney Amerika elemelerinde 15. maçlar geride kalırken, gecenin randevusunda lider Arjantin Brezilya'yı sahadan sildi. Güney Amerika'nın en güçlü iki temsilcisini karşı karşıya getiren maçta Arjantin ilk yarıda 3 farklı skora ulaştı, mavi-beyazlıların gollerini Milan'da oynayan Crespo 2 ve Villerreal'de oynayan Riquelme kaydetti. Brezilya ise 72. dakikada Roberto Carlos ile şeref sayısını buldu. Bu sonuçla Arjantin 31 puana ulaşırken, Brezilya 27 puanda kaldı. 
     

Peru 0 0 Uruguay Kolombiya 3 0 Ekvator Şili 2 1 Venezuela Paraguay 4 1 Bolivya Arjantin 3 1 Brezilya      

     
</TEXT>
</DOC>
