<DOC>
<DOCNO> 381863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun37.html </URL>
<DATE> 2005/09/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bakana sokakta tükürüklü saldırı... 
</HEADLINE>
<TEXT>

     Hollanda'da yabancılar politikası ve uyumdan sorumlu Devlet Bakanı Rita Verdonk'a sokakta tükürüklü saldırıda bulunuldu. 
     Polisten verilen bilgiye göre, Verdonk, hafta sonunda ailesiyle birlikte başkent Amsterdam'da sokakta gezdiği sırada, 19 yaşındaki bir kişinin saldırısına uğradı. 
     Bisikletli genç, Leidseplein Meydanı'nda, yaklaşarak önce sözlü hakarette bulunduğu Verdonk'un yüzüne tükürmeye başladı. Verdonk, yüzünü korudu, ancak tükürük elbisesine isabet etti. Bu sırada korumaları saldırganı yakalayarak polise teslim etti. 
     Verdonk'un şikayette bulunması üzerine saldırgan gözaltına alındı. 
     Devlet Bakanı Rita Verdonk, sözcüsü aracılığıyla bugün yaptığı açıklamada, saldırıdan korktuğunu ve etkilendiğini bildirdi. 
     
</TEXT>
</DOC>
