<DOC>
<DOCNO> 355506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonyas07.html </URL>
<DATE> 2005/06/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ABD'li güreşçi Türk olan eşi için ringe ay-yıldızlı formayla çıkacak 
</HEADLINE>
<TEXT>

     ABD'de 12 yıldır profesyonel olarak ''Amerikan Güreşi'' yapan Michael Mustafa Halac, aşık olup evlendiği Türk olan karısı için ringlere ay yıldızlı forma ile çıkma kararı aldı. 
     Tatil için eşi Emine Halac'ın memleketi olan Bolu'ya gelen 185 kilogram ağırlığındaki Halac, AA muhabirine yaptığı açıklamada, ABD'de 12 yıldır profesyonel olarak ''Amerikan Güreşi'' yaptığını söyledi. 
     Almanya'da 4 yıl önce bir gösteri maçında eşi Emine ile tanıştığını ve aralarında başlayan duygusal ilişkinin evlilikle sonuçlandığını ifade eden Halac, eşini çok sevdiğini ve onunla mutlu olduğunu söyledi. 
     Halac, eşi Emine'yle evlendikten sonra ABD'ye yerleştiklerini belirterek, ABD'de yaşayan Türk toplumunun yakın ilgi ve alakasını gördüğünü bildirdi. 
     Türklerin gelenek ve göreneklerinin çok sevdiğini belirten Halac, şunları kaydetti 
     ''Bu sevgim nedeniyle adımı Mustafa olarak değiştirdim. ABD'de müsabakalara ay yıldızlı forma ile çıkma kararı aldım. Bundan sonraki müsabakalara Türk forması ile çıkmak beni çok heyecanlandırıyor.'' Eşi Emine Halac'ın bağlama çalmayı ve dinlemeyi çok sevdiğini belirten Halac, bunun için bağlama kurslarına gittiğini ve kısa sürede bu aleti çalmaya başlayacağını söyledi. 
     Bolu'da, bir hafta sonra ABD'de başlayacak müsabakalara hazırlanan Halac'a, antrenmanları izleyen Bolulu vatandaşlar alkış ve tezahüratlarla destek veriyor. 
     Emine Halac da eşiyle mutlu bir yaşam sürdürdüğünü ve eşinin Türklere büyük bir sevgi duyduğunu kaydetti. 
     
</TEXT>
</DOC>
