<DOC>
<DOCNO> 393146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo26.html </URL>
<DATE> 2005/11/08/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Nihat Kahveci Dünya Kupası'na giden takım biz olacağız... 
</HEADLINE>
<TEXT>

     Alim Tunçay bildiriyor 

A Milli Futbol Takımı futbolcularından Nihat Kahveci ve Tuncay Şanlı, İsviçre'yi geçip, 2006 Dünya Kupası Finalleri'ne gideceklerine inandıklarını söyledi. 
     Cenevre yakınlarında Milli Takım'ın kamp yaptığı Yverdon'da Grand Hotel'de düzenlenen basın toplantısında konuşan Nihat, zor bir gruptan çıktıklarını ifade ederek, ''Bazı kesimler grupta 2. bile olamayacağımıza inanıyordu. Ama şu an play-off oynayacağız'' dedi. 
     Milli Takım'da her zaman sakatlıkların olduğunu kaydeden Nihat, ''Bu maç öncesi de sakatlıklar var ama milli takım sahaya çıktığında elinden gelenin en iyisini yaptı. İsviçre maçında da sahaya çıkacak tüm oyuncular bu maçın öneminin bilincinde. 2 tane zor maçımız var. İstediğimiz futbolu sahaya yansıtıp, Dünya Kupası'na giden takım biz olacağız'' diye konuştu. 
     Nihat, şu anki performansıyla ilgili bir soru üzerine, ''Milli Takım'a tüm oyuncular kendi takımlarında başarılı olduğu için geliyor. Kendimi iyi hissediyorum ve hazırım'' diye cevap verdi. 
     Tuncay ise Milli Takım'ın bu noktaya zorluklar içinde geldiğini kaydederek, ''Kimse bu noktaya geleceğimizi umut etmiyordu. Ama buraya geldik. Buradan da çıkıp Almanya'ya gitmek istiyoruz'' şeklinde konuştu. 
     
</TEXT>
</DOC>
