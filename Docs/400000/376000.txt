<DOC>
<DOCNO> 376000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun09.html </URL>
<DATE> 2005/09/06/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
ABD halkının çoğu Katrina'da Bush'u sorumlu görmüyor... 
</HEADLINE>
<TEXT>

     Son yapılan bir kamuoyu yoklamasına göre Amerikalılar, ABD Başkanı George W. Bush yönetiminin Katrina kasırgasına karşı hazırlıksız yakalanmasını eleştirirken, az sayıda Amerikalı bu problemden Başkan Bush’u sorumlu tutuyor. 
     ABC televizyonu ve The Washington Post gazetesi tarafından yaptırılan kamuoyu anketine göre, "federal hükümet yeterince hazırlıklı mıydı " sorusuna yüzde 67 "hayır", yüzde 31 "evet" "Bush’u suçluyor musunuz " sorusuna ise yüzde 55 "hayır", yüzde 44 "evet" yanıtı verildi. 
     Katrina kasırgası ve onun ardından gelen sel felaketinden Amerikan halkı, daha çok yerel eyalet yetkililerini sorumlu tutuyor. Ankete katılanların yüzde 75’i, yerel yetkililerin yeterince hazırlıklı olmadığını, yüzde 24’ü ise hazırlıkların yeterli olduğunu söyledi. 
     Bush yönetiminin genel olarak krizi idare etme şekli konusunda ise halkın görüşleri olumsuz. Krizin genel idare edilişini, ankete katılanların yüzde 51’i olumsuz, yüzde 48’i olumlu buluyor. 
     Benzin fiyatlarındaki yükselmeye yüzde 79 olumsuz, yüzde 20 olumlu bakıyor. Ankete katılanların yüzde 71’i, New Orleans ve bölgesinde yağmacı çetelere karşı hükümetin aldığı önlemleri olumsuz, yüzde 21’i olumlu buluyor. 
     Bölgenin zamanında boşaltılması konusuna yüzde 59 olumsuz, yüzde 38 olumlu kurtarma çalışmalarına yüzde 58 olumlu, yüzde 39 ise 
     olumsuz bakıyor. 
     Katrina felaketinde hükümetin çabaları konusunda duyguları sorulan katılımcıların yüzde 64’ü "umutlu" olduğunu, yüzde 55’i "şok geçirdiğini", yüzde 45’i "kızgın" olduğunu, yüzde 44’ü "utandığını" ve yüzde 27’si "gururlu" olduğunu söyledi. 
     Bu anketin 2 Eylül’de telefonla, gelişigüzel seçilen 501 yetişkin arasında yapıldığı belirtildi. 
     
</TEXT>
</DOC>
