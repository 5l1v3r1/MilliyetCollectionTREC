<DOC>
<DOCNO> 373473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/ekonomi/eko02.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mortgage, faizi yüzde 1'in altına çekebilir' 
</HEADLINE>
<TEXT>


Başbakan Yardımcısı Şener, uzun vadeli konut finansmanı sistemi mortgage taslağı üzerinde mutabakat sağlandığını söyledi 

ANKARA Milliyet 

Devlet Bakanı ve Başbakan Yardımcısı Abdüllatif Şener, önceki gün yapılan Ekonomi Koordinasyon Kurulu EKK toplantısında ele alınan "uzun vadeli, uygun koşullu" konut finansman mortgage sistemine ilişkin yasa taslağında, büyük ölçüde mutabakat oluştuğunu ve Meclis açılınca tasarı olarak sunulacağını açıkladı. 
Uzun vadeli olarak düşünülen konut kredilerinin faiz oranlarının yüzde 1'in altına çekilebileceğini kaydeden Şener, "Sabit ve değişken faiz opsiyonu olacak. Kullanıcı bundan birini seçecek" dedi. 

Bitmemiş konutlar 
Şener, dün düzenlediği basın toplantısında, yeni konut finansman sistemine ilişkin yasa taslağı ile ilgili bilgi verdi. Özellikle bankacılık kanadından bitmemiş konutların da sistemden yararlanması önerisi geldiğini söyleyen Şener, bunların da değerlendirileceğini vurguladı. 
Şener, "Bankacılar 'teknik olarak uygun' dedi ama SPK, 'teknik sorunlar çıkabilir' diyor. Daha dar çerçevede gözden geçirilecek. Biz bunun da dahil olmasının faydalı olabileceğini düşünüyoruz" şeklinde konuştu. 




</TEXT>
</DOC>
