<DOC>
<DOCNO> 383553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun52.html </URL>
<DATE> 2005/10/03/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
AB, Hırvatistan'la müzakerelere yeşil ışık yaktı... 
</HEADLINE>
<TEXT>

     Hırvatistan'a AB ile müzakerelere başlaması için yeşil ışık yakıldı. BM savaş suçları mahkemesinin Başsavcısı Carla Del Ponte, savaş suçlularının yakalanması ve iadesi konusunda Hırvatistan ile tam işbirliği içinde olduklarını bildirdi. 
     Hırvatistan'a ilişkin raporunu Lüksemburg'da AB Genel İşler Konseyi'nde açıklayan Del Ponte, savaş suçlusu zanlısı General Ante Gotovina'nın yakalanması ve tutuklanması için birkaç haftadan bu yana Hırvatistan ile tam işbirliği içinde olduklarını ve Hırvatistan'ın "elinden geleni" yaptığını kaydetti. 
     Del Ponte'nin hazırladığı ve bugün sunduğu raporda, Hırvatistan'ın aynı kararlılık ve yoğunlukta çalışmaya devam ettiği sürece Gotovina'nın Lahey'deki mahkemeye yakında teslim edileceğinden emin olduğu kaydediliyor. 
     Hırvat istihbarat servislerinin işleyişinde yılın ilk yarısında ciddi zayıflıklar bulunduğu belirtilen raporda, ancak Mayıs ayından bu yana ilgili birimlerin performanslarında önemli bir ilerleme kaydedildiği belirtiliyor. 
     Raporda ayrıca, Hırvatistan'ın başsavcılığın taleplerine genellikle "zamanlı ve kapsamlı şekilde yanıt verdiği" belirtiliyor ve yargıda işbirliğinin olumlu olduğu kaydediliyor. 
     
</TEXT>
</DOC>
