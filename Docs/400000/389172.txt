<DOC>
<DOCNO> 389172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun25.html </URL>
<DATE> 2005/10/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Wilma Florida'yı vurmaya başladı 
</HEADLINE>
<TEXT>

     KARAYİPLERDE büyük bir yıkıma yol açan Wilma kasırgası, Florida'nın Marco adası yakınlarındaki kıyılarını vurmaya başladı. 
     Ulusal Kasırga Merkezi hava tahmincileri, en şiddetli hava akımının karayı dövmeye başladığını, kasırganın, ilk etapta beklendiğinin aksine Florida'ya yaklaşırken şiddetini artırdığını söylediler. 
     Rüzgarın TSİ 12.00 itibarıyla saatte 200 kilometre hıza ulaştığı belirtildi. 
     
     2. KATEGORİYE DÜŞTÜ 

     Karayiblerde büyük bir yıkıma yol açan Wilma kasırgasının şiddetini azaltarak 2. kategoriye düştüğü bildirildi. 
     Ulusal Kasırga Merkezi ve Floridalı yetkililer, Florida'nın güneybatısını, rüzgar hızı saatte 200 kilometreyle vuran kasırganın, bir kişinin ölümüne yol açtığını, Key West'in yaklaşık yüzde 35'ini sular altında bıraktığını, Miami ve Fort Lauderdale dahil olmak üzere bölgede 300 bini aşkın konut ve işyerinde elektrik kesintisine neden olduğunu açıkladılar. 
     Nüfusun yoğun olduğu Miami-Dade, Broward ve Palm Beach'e doğru yönelen Wilma kasırgasının rüzgar hızının saatte 177 kilometreye düştüğü belirtildi. 
     Florida'da ölen kişinin, Fort Lauderdale'e bağlı Coral Springs banliyösünde yaşadığı ve üzerine ağaç yıkılması sonucu yaşamını yitirdiği, eyalette 33 binden fazla kişinin sığınaklara nakledildiği kaydedildi. 
     
     NASA uzay merkezini kapattı 

     Öte yandan, NASA, ABD'nin Florida eyaletine ulaşmadan önce şiddeti yeniden artarak 3. kategoriye yükselen Wilma kasırgasına karşı önlem olarak Cap Canaveral'deki uzay üssünü kapatmıştı. 
     NASA'dan yapılan açıklamada, Florida'nın Cape Canaveral bölgesi yakınlarındaki Kennedy Uzay Merkezi'nin bugün kapalı kalacağı, merkezde görev yapanların evlerine gönderildiği, merkezde Wilma kasırgasına karşı gerekli tüm hazırlıkların tamamlandığı belirtildi. 
     Açıklamada, Discovery, Endeavour ve Atlantis uzay mekiklerinin dış kapılarının kapatıldığı, New Horizons uzay gemisinin de metalden yapılmış bir koruma bölümüne alındığı ve teçhizat ile fırlatma rampalarının güvenliğinin sağlandığı kaydedildi. 
     
</TEXT>
</DOC>
