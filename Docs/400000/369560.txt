<DOC>
<DOCNO> 369560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur05.html </URL>
<DATE> 2005/08/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
16 yaşındaki kız, fuhuş baskınında yakalandı .. 
</HEADLINE>
<TEXT>

     Sefa KARACAN DHA 

      ANTALYA'nın Alanya İlçesi'nde, 2 farklı adrese baskın yapan polis, fuhuş yaptıkları öne sürülen yabancı uyruklu 10 kadını yakaladı. Yakalanan yabancı kadınlar arasında birisinin 16 yaşında olması dikkat çekti. 
     Aldığı bir ihbar üzerine harekete geçen Alanya Emniyet Müdürlüğü ekipleri, erkeklere pazarlandığı ileri sürülen yabancı uyruklu kadınların bulunduğu Obagöl Mevkii'ndeki bir apartman dairesine baskın yaptı. Evde bulunan Dağıstan asıllı 22 yaşındaki Yuliya Sokolova, 23 yaşındaki Badiya Zubairova, 22 yaşındaki Moldovalı Olga Ceainicova, 21 yaşındaki Olesa Cahısları, 25 yaşındaki Rus Elmira German ve 16 yaşındaki L.K. gözaltına alındı. Kadınların üzerinden pasaport çıkmadı. 
     Olayla ilgili sorgulama sürerken bu kez de 2'inci bir adres tespit edildi. Saray Mahallesi'ndeki bir eve yapılan operasyonda ise, pasaportsuz ve vize süreleri geçmiş Ukraynalı 37 yaşındaki Elena Berestovas, 24 yaşındaki Gana Kopva ve 23 yaşındaki Oksana Sen ile Kırgızistan asıllı 20 yaşındaki Asfero Moldoliyeva yakalandı. 
     İfadelerinin ardından Alanya Adliyesi'ne getirilen kadınların, sınırdışı edilmesine karar verildi. Adliye çıkışı, Türkiye'de zorla tutulmadıklarını ve Alanya'ya tatil için geldiklerini söyleyen kadınlar, kendilerini görüntülemeye çalışan gazetecilere de Türkçe olarak, Biz birşey yapmadık. Manken falan değiliz, niye böyle flaş patlatıyorsunuz'' dedi. Polis, minibüsüne bindirilen kadınlar, sınırdışı edilmek üzere Antalya Yabancılar Şubesi'ne götürüldü. 
     Polis, kadınlarla bağlantısı olduğu öğrenilen Ç.E. isimli Türk vatandaşı ile yabancı uyruklu eşi C.E.'yi yakalamak için çalışma başlattı. 
     
</TEXT>
</DOC>
