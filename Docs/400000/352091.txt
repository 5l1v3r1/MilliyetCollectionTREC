<DOC>
<DOCNO> 352091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/yasam/yas09.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da bir töre cinayeti daha 
</HEADLINE>
<TEXT>


Ali Karabey, evden ayrılıp Alman sevgilisiyle yaşamaya başlayan kız kardeşi Gülcan'ı, 6 kurşun sıkarak öldürdü 

ŞENOL ÇALABAKAN Almanya 

Almanya'nın Wiesbaden kenti, önceki gün bir töre cinayetine sahne oldu. Gülcan Karabey 20 , Alman sevgilisiyle evlenmek istediği için, abisi Ali Karabey 24 tarafından öldürüldü. 
Kız kardeşinin 7 aydır birlikte olduğu 28 yaşındaki Alman sevgilisiyle evlenmesine karşı çıkan Ali Karabey, kardeşi ve Alman sevgilisiyle saat 13.00 sularında Dotzheim'daki bahçede buluştu. 

Abinin sabıkası vardı 
Alman sevgilinin annesine ait bahçedeki kulübede yaşayan genç kadınla baş başa görüşen abi, kardeşini ikna edemeyince yanında getirdiği 9 mm tabanca ile 6 el ateş etti. Başına ve gövdesine 2 kurşun isabet eden genç kadın olay yerinde ölürken, adam yaralamadan sabıkası olduğu kaydedilen abi kayıplara karıştı. 

Evden ayrılmıştı 
Gülcan'ın cesedi, bahçede bekleyen Alman sevgili tarafından bulundu. Polis, 7 çocuklu Erzurumlu Karabey ailesinin 4 kızından biri olan Gülcan'ın, 10 gün önce ailesiyle yaşadığı evden ayrıldığını belirtti. Ailenin önce evlenme koşuluyla 2 sevgilinin ilişkisine onay verdiği, ancak daha sonra fikrini değiştirdiği, bunun üzerine genç kızın evden ayrıldığı öğrenildi. 
Olaydan sonra kaçan ve polise teslim olan Karabey'in silahı da attığı yerde bulundu. Savcılık, genç adamın tutuklanması istemiyle dava açacak. 


</TEXT>
</DOC>
