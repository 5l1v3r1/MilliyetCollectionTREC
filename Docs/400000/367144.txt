<DOC>
<DOCNO> 367144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur49.html </URL>
<DATE> 2005/08/04/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Kars'ın Selim ilçesinde şarbon şüphesi... 
</HEADLINE>
<TEXT>

     Kars’ın Selim İlçesi’nde, 8 büyükbaş hayvan telef oldu. 
     Alınan bilgiye göre, Soğanlı Yaylası’nda dün 5, bugün de 3 büyükbaş hayvanın telef olması üzerine hayvan sahipleri, durumu Tarım İl Müdürlüğü’ne bildirdiler. Yapılan kontrollerde, hayvanlarda şarbon hastalığı bulgularına rastlandı. 
     Kars Vali Yardımcısı Muammer Balcı, AA muhabirine yaptığı açıklamada, ilk bulgulara göre hayvanların şarbon hastalığından telef olduğunun tahmin edildiğini söyledi. 
     Hayvanlardan alınan kan örneklerinin Kafkas Üniversitesi Veterinerlik Fakültesi’nde inceleneceğini belirten Balcı, alınan sonuçlara göre hayvanların ölüm nedeninin kesinlik kazanacağını ifade etti. 
     Soğanlı Yaylası’ndaki tüm hayvanların bir hafta önce şarbona karşı aşılandığını anlatan Balcı, telef olan hayvanların gömüldüklerini bildirdi. 
     
</TEXT>
</DOC>
