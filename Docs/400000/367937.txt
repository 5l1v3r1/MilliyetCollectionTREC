<DOC>
<DOCNO> 367937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/spor/spo07.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Madalya hayal oldu 
</HEADLINE>
<TEXT>


Helsinki'de düzenlenen Dünya Atletizm Şampiyonası'ndaki son umudumuz Halil Akkaş da, elemeleri geçemedi. Milli takım, yüzlerce madalyanın dağıtıldığı dev organizasyonun ikinci gününde tribüne çıktı 

MURAT AĞCA 


Finlandiya'nın başkenti Helsinki'de devam eden Dünya Atletizm Şampiyonası'nın ikinci günü sonunda piste çıkacak atletimiz kalmadı. İlk gün Olimpiyat 3.'sü Eşref Apak'ın çekiç atma, 800 metrede Binnaz Uslu ve bayanlar 3 bin metre engellide Türkan Erişmiş'in elemeleri geçememesinin ardından, şampiyonadaki son umudumuz Halil Akkaş da, dev organizasyona veda etti. 
3 bin metre engellide 8.26.35'lik derecesiyle serisinde 5., genel klasmanda da 19. olan Akkaş, final vizesini kaçırdı. Milli atlet, son 400 metreye ikinci sırada girmesine rağmen bu temposunu koruyamadı, 8.22.00 ile kendisine ait Türkiye rekorunun da uzağında kaldı. 40 atletin yarıştığı seçmede en iyi dereceyi Kenya asıllı Katarlı Saaeed Saif Shaheen 8.11.79 ile elde ederken, finale kalan son atlet 8.21.68 koştu. 
Bu sezon aşil tendonundan sakatlanmasına karşın, milli takım formasıyla birçok yarışta mücadele eden Halil Akkaş, "İkinci olduğum 23 Yaşaltı Şampiyonası sonrası iki haftalık antrenmanla buraya geldim. Finale kalmayı çok isterdim, ama olmadı. İzmir'deki Üniversite Oyunları'nda madalya için koşacağım" dedi. 

Kenya'da kamp 

Atletİzm Federasyonu, Dünya Şampiyonası'nda 3 bin engellide ülkemizi temsil eden genç atletler Halil Akkaş ile Türkan Erişmiş'i Kenya'da kampa göndermeyi planlıyor. Dünyaca ünlü atletlerin çalıştığı Kenya'daki merkezde bir ay kalacak olan milli sporcular, burada yükseklik kampı yapacak ve yeni sezona hazırlanacak. 

Rüzg rın oğlu Gatlin 

DÜNYA Atletizm Şampiyonası'nın merakla beklenen 100 metre finali Justin Gatlin'in zaferiyle sonuçlandı. 9.77 ile dünya rekorunu elinde bulunduran Asafa Powell'ın katılmadığı yarışta, favori olarak gösterilen ABD'li atlet, 9.88 ile altın madalyanın sahibi oldu. Kötü bir start almasına rağmen son 50 metredeki atağıyla 5 rakibini geride bırakarak mutlu sona ulaşan Gatlin'i, 10.05'le Jamaikalı Michael Frater ile aynı dereceyi koşan St. Kitts and Nevis'li Kim Collins takip etti. Helsinki'deki şampiyonanın ikinci gününde heptatlonda da kürsünün sahibi belli oldu. Son yarışa kadar İsveçli Carolina Klüft ile Fransız Eunice Barbe arasında büyük çekişmeye sahne olan yarış, Klüft'ün üstünlüğüyle sona erdi. İsveçli, 6887 puanla zirveye çıkarken, Barbe 6824 puanla ikincilikte kaldı. Üç adımda Jamaikalı Trecia Smith 15.11'lik derecesiyle şampiyon olurken, erkekler disk atmada da Litvanyalı Virgilijus Alekna 70.17 ile birinci sırayı aldı. 

Rekoru kırdı, ödülü kaptı 

10. Dünya Atletizm Şampiyonası'nda ilk dünya rekoru 20 kilometre yürüyüşte geldi. Rus Olimpiada Ivanova, 1.25.41'lik derecesiyle dünya rekoru kırarken, 100 bin dolarlık para ödülünün de sahibi oldu. Yarış boyunca liderliği elinden bırakmayan Rus atletin ardından gümüş madalyayı Belarus rekoru kıran Ryta Turava, bronzu da bu yıl kendi en iyi derecesini koşan Portekizli Susana Feitor elde etti. 2001 yılından bu yana kırılamayana eski rekor, 1 26.22 ile Çinli Yan Wang'a aitti. 


</TEXT>
</DOC>
