<DOC>
<DOCNO> 350552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/siyaset/siy05.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye 'pürüz' olabilir 
</HEADLINE>
<TEXT>


Yasemİn Çongar Washington 


Bush - Erdoğan görüşmesi, iki liderin Suriye'ye bakışlarındaki farkı ve Ankara - Şam ilişkisinin Washington'da sıcak karşılanmadığını ortaya koydu. Ancak ABD'nin Şam'a karşı sertleşerek, Irak sınırından Suriye topraklarına "sıcak takip" harekatı yapabileceği, yeni iktisadi yaptırımlara gidebileceği ve diplomatik ilişkisini iyice sınırladığı yönündeki işaretler, bu konunun yakın gelecekte Türk - Amerikan ilişkilerinde daha da büyük pürüz oluşturabileceğini gösteriyor. 
Üst düzey bir ABD'li yetkili, "Büyük Ortadoğu'da reform girişimi, kötü liderlerle yakınlaşmayı değil, reform özlemi içindeki halklara el uzatmayı öngörüyor. Türkiye'nin Suriye ile yakınlaşmayı bu kapsamda açıklaması, girişimin mantığına aykırı" dedi. 

Sıcak takip planı 
Erdoğan'ın Suriye yaklaşımının Oval Ofis'te karşılık bulması, ABD'nin Suriye'ye sınırdan müdahale planları yaptığı bir ortamda büsbütün zordu. ABD basınına göre, Bush'un dış politika danışmanları geçen hafta yaptıkları toplantıda, "Direnişçilere Suriye sınırından 'sıcak takip' harek tı düzenlemelerine olanak verecek daha sert bir Şam politikası" üzerinde durdu. ABD'li kaynaklar, "El Zarkavi yanlısı grupların Suriye içindeki üslerinin vurulmasının olasılık dışı olmadığını" belirtiyor. 
Washington'un Şam'a tepkisini yansıtan son olay, 3 Haziran'da ABD Dışişleri binasında yaşandı. Arap Birliği diplomatları için düzenlenen brifinge gelen Suriye temsilcisi, "Şam hükümetinin davetli olmadığı" gerekçesiyle geri çevrildi. 


</TEXT>
</DOC>
