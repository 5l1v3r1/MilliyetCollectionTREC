<DOC>
<DOCNO> 350877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/ekonomi/eko03.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavuk hakları yönetmeliğe girdi 
</HEADLINE>
<TEXT>



Tarım ve Köyişleri Bakanlığı, geçen yıl sonunda çıkarılan Organik Tarım Kanunu'na dayanarak, Organik Tarımın Esasları ve Uygulanmasına İlişkin Yönetmelik'i, AB mevzuatına uygun olarak yeniledi. Resmi Gazete'de yayımlanan yönetmeliğe göre kanatlı barınaklarında kümes , hayvanların büyüklüğüne göre giriş çıkış delikleri bulunacak ve bu delikler kümesin her 100 metrekaresi için asgari toplam 4 m. uzunlukta olacak. 
Yumurta tavuklarında doğal ışık ile suni ışıklandırmanın toplamı günde 16 saati geçemeyecek. Suni ışıklandırma olmadan asgari sekiz saat dinlenme süresi uygulanacak. 
Hayvan nakilleri stressiz ve kısa zamanda gerçekleştirilecek. Yükleme ve boşaltma işlemleri dikkatlice ve hayvanları zorlamak amacıyla herhangi bir alet kullanılmadan gerçekleştirilecek. Nakliye öncesi ve esnasında herhangi bir yatıştırıcı ilaç kullanılamayacak. Kara taşımacılığında 8 saatte bir yemleme, sulama ve dinlendirme için mola verilecek. 
Üreticilerin, çabuk kilo alması için tavukları küçük kümeste tutarak hareketsiz bırakmaları, hayvan hakları açısından tartışma konusu olmuştu. 

Stressiz kesim 
Kasaplık hayvanlara kesim esnasında stres yaratmayacak şekilde davranılacak. Mümkün olan durumlarda ayrı mezbaha, kesimhane ve kombinalar kullanılacak. Mümkün olmayan durumlarda ise konvansiyonel olarak yetiştirilmiş hayvanların kesiminden sonra, mezbaha, kesimhane ve kombinalar, yönetmelikte izin verilen maddeler ile temizlendikten sonra, organik hayvanların kesimi yapılacak. 
Organik olmayan ürünler, etiket ve ambalaj dizaynıyla organik ürünleri çağrıştıracak nitelikte ve benzerlikte olamayacak. Böyle ürünler için organik tarımsal ürün olarak marka, patent ve tescil alınamayacak. 


</TEXT>
</DOC>
