<DOC>
<DOCNO> 350678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko22.html </URL>
<DATE> 2005/06/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Organik Tarım Yönetmeliği yenilendi... 
</HEADLINE>
<TEXT>

     Tarım ve Köyişleri Bakanlığı, geçen yıl sonunda çıkarılan Organik Tarım Kanunu'na dayanarak, Organik Tarımın Esasları ve Uygulanmasına İlişkin Yönetmelik'i, AB mevzuatına da uygun olarak yeniledi. 
     Resmi Gazete'nin bugünkü sayısında yayımlanarak yürürlüğe giren yeni yönetmelik, her türlü bitkisel, hayvansal ve su ürünleri üretimi ile kullanılacak girdilerin organik tarım metoduna uygun olarak üretilmesi veya temini, orman ve doğal alanlardan organik tarım ilkelerine uygun olarak ürün toplanması, bu ürünlerin işlenmesi, ambalajlanması, etiketlenmesi, depolanması, taşınması, pazarlanması, kontrolü, sertifikalandırılması, denetimi ile cezai hükümlere ilişkin teknik ve idari hususları kapsıyor. 
     Yönetmelik ile organik tarım ile ilgili tanımlar genişletilirken, genetik yapısı değiştirilmiş organizmalar GDO tanımı da yönetmeliğe eklendi. Yönetmelikte, GDO'lar, ''çiftleşme ve veya doğal melezlemelerle, yani türlerin kendi içindeki gen alışverişleriyle meydana gelmeyen, biyoteknolojik yöntemler kullanılarak farklı türlerden ve mikroorganizmalardan alınan genlerle yeni bir genetik materyal kombinasyonu yaratılmış olan herhangi bir canlı organizma'' olarak, GDO ürünleri de ''GDO içeren, GDO'lardan oluşan veya GDO'lardan elde edilen ürünler'' olarak tanımlandı. 
     Daha önceki yönetmelik uyarınca, kanun olmadığı için mevzuata aykırı davranışta sadece idari cezalar verilebilirken, yeni yönetmelik ile söz konusu aykırı davranışlarda verilecek para cezaları ve yaptırımlar da belirlendi. 
     
     SANAYİ TESİSLERİNE UZAKLIK ŞARTI KALDIRILDI 

     Yönetmelik ile organik tarım yapılabilmesi için arazilerin ana yollara, ağır sanayi tesisleri, reaktörler, hidrolik ve termik enerji santrallerine, maden işletmelerine, kentsel atıkların toplu olarak bırakıldıkları alanlara asgari 1-3 km uzaklıkta olması şartı kaldırıldı. Önceki yönetmelikte, tarım arazilerinin, Karayolları Genel Müdürlüğü ağındaki ana yollara 1 km, ağır sanayi tesisleri, reaktörler, hidrolik ve termik enerji santrallerine, maden işletmelerine, kentsel atıkların toplu olarak bırakıldıkları alanlara 3 km mesafede olma şartı aranıyordu. 
     Çevre kirliliğinden şüphe duyulan alanlarda organik tarım yapılıp yapılmayacağına, kontrol ve sertifikasyon kuruluşu veya kontrol kuruluşu tarafından karar verilecek. Organik tarım, müteşebbis ile yetkilendirilmiş kuruluş arasında imzalanan sözleşme esasına dayanacak ve yetkilendirilmiş kuruluşun kontrolünde yapılacak. 
     Konvansiyonel üretimde kullanılan binalar, alet ve ekipmanlar, yönetmelikte belirtilen maddeler ile yıkanıp temizlendikten sonra organik üretimde kullanılacak. 
     Organik tarım faaliyetinde bulunmak isteyen müteşebbisten, eğitimi ve organik tarım tecrübesini gösterir detaylı bilgi ve belge istenmesi uygulamasından da vazgeçildi. 
     Organik bitkisel, hayvansal, su ürünleri ve arı üretim ve koruma kurallarının da ayrı ayrı belirlendiği yönetmelik uyarınca, bir işletmede, organik tarım metodu ile üretilen ürün ile aynı tür ve çeşitten olan ya da bu ürünlerden kolaylıkla ayırt edilemeyen konvansiyonel ürünler bir arada üretilemeyecek. 
     Organik tarımda kullanılacak girdiler, teknik aletler, hasat tekniklerinin de belirlendiği yönetmeliğe göre, organik tarımda GDO'lu çoğaltım materyalleri kullanılamayacak. Sanayi ve şehir atık suları ile drenaj sisteminden elde edilen drenaj suları organik tarımda kullanılamayacak ve sulama suyu çevre kirliliğine, toprak yapısında bozulmaya ve erozyona yol açmayacak. 
     Elle toplama materyalleri ürünün organikliğini bozmayacak yapıda ve toplama materyalleri hijyenik olacak. 
     Organik hayvansal üretimde de kullanılacak damızlıkların ve yemlerin özellikleri, yetiştiricilik uygulamaları, barınak ve bakım şartları da yönetmelikte ayrıntıları ile sayıldı. 
     
     BARINAKTAKİ HAYVAN SAYISINA VE IŞIKLANDIRMAYA SINIRLAMA 

     Kanatlı barınaklarında, hayvanların büyüklüğüne göre giriş çıkış delikleri bulunacak ve bu delikler kanatlı barınağının her 100 metrekaresi için asgari toplam 4 m. uzunlukta olacak. Her kanatlı barınağında, 4 bin 800 etlik piliç, 3 bin yumurta tavuğu, 5 bin 200 afrika tavuğu, 4 bin dişi muskovi veya pekin ördeği, 3 bin 200 erkek muskovi veya pekin ördeği veya diğer ördek, 2 bin 500 et horozu, kaz veya hindiden fazlası olmayacak ve et üretimine yönelik kanatlı barınaklarının her birinin toplam kullanılabilir alanı bin 600 metrekareyi aşmayacak. 
     Yumurta tavuklarında doğal ışık ile suni ışıklandırmanın toplamı günde 16 saati geçemeyecek. Suni ışıklandırma olmadan asgari 8 saat dinlenme süresi uygulanacak. 
     
     HAYVAN NAKLİ İÇİN STRESSİZ ORTAM 

     Kanatlılarda asgari kesim yaşları, organik hayvan nakliyesi ve kesim kurallarının da belirlendiği yönetmelik uyarınca, hayvan nakilleri stressiz ve kısa zamanda gerçekleştirilecek. Yükleme ve boşaltma işlemleri dikkatlice ve hayvanları zorlamak amacıyla herhangi bir alet kullanılmadan gerçekleştirilecek. Nakliye öncesi ve esnasında herhangi bir yatıştırıcı ilaç kullanılamayacak. 
     Kara taşımacılığında 8 saatte bir yemleme, sulama ve dinlendirme için mola verilecek. 
     Kasaplık hayvanlara kesim esnasında stres yaratmayacak şekilde davranılacak. Mümkün olan durumlarda ayrı mezbaha, kesimhane ve kombinalar kullanılacak. Mümkün olmayan durumlarda ise konvansiyonel olarak yetiştirilmiş hayvanların kesiminden sonra, mezbaha, kesimhane ve kombinalar, yönetmelikte izin verilen maddeler ile temizlendikten sonra, organik hayvanların kesimi yapılacak. 
     Organik arı yetiştiriciliği yapılacak alan, kovanlardan itibaren uçuş yarıçapı 3 km. olacak ve bu alanda ve aynı zamanda organik ve konvansiyonel arıcılık birlikte yapılamayacak. Üretim bölgesinin 3 km. yarıçapı içerisinde bulunan nektar ve polen kaynakları, organik olarak üretilen ürünlerden veya doğal bitki örtüsünden oluşacak. 
     Organik üretim yapan bütün işletmeler, kullandıkları girdilerden, ilaçlara kadar her türlü işlemlerini kayıt altına alacaklar. 
     
     ORGANİK OLMAYAN ÜRÜNLER İÇİN, "BİO, BİYO, ECO, EKO, ORG" ÖN EKLERİ KULLANILAMAYACAK 

     Organik olmayan ürünler için, tüketicide organik ürün izlenimi oluşturacak, haksız rekabete neden olacak, "bio, biyo, eco, eko, org" ön ekleri kullanılamayacak. 
     Resmi Gazete'nin bugünkü sayısında yayımlanarak yürürlüğe giren Organik Tarımın Esasları ve Uygulanmasına İlişkin Yönetmelik'te, organik ürünlerin işlenmesi, ambalajlanması, taşınması, depolanması ve pazarlanması kuralları da belirlendi. 
     Yönetmelik uyarınca, işlemede iyonik radyasyon-ışınlama yöntemi uygulanmayacak. Organik ürün, genetik yapısı değiştirilmiş organizma veya bu organizmalardan elde edilen ürünler kullanılmadan üretilecek. Ürünlerin ambalajının üzerinde, yetkilendirilmiş kuruluşun adı, kod numarası, sertifika numarası ve logosu bulunacak. 
     Organik olmayan ürünler, etiket ve ambalaj dizaynıyla, organik ürün etiket ve ambalaj dizaynını çağrıştıracak nitelikte ve benzerlikte olamayacak. Böyle ürünler için organik tarımsal ürün olarak marka, patent ve tescil alınamayacak. Organik olmayan ürünler için, tüketicide organik ürün izlenimi oluşturacak, haksız rekabete neden olacak, bio, biyo, eco, eko, org" ön ekleri kullanılamayacak. 
     Organik ürünlerin depolama alanları, ürünlerin tanınmasına imkan verecek ve yönetmelikçe uygun bulunmayan başka ürünlerle, maddelerle karışmaya ya da bulaşmaya meydan vermeyecek biçimde düzenlenecek. 
     Organik hammadde ve veya organik işlenmiş ürün olduğunu belirten "Ürün Sertifikasına" sahip olan ve yönetmelik hükümlerince üretilmiş ürünler, organik ürün olarak pazarlanacak. Organik ürün ticareti yapan müteşebbis, her bir parti satışını "Ürün Sertifikası" ile belgelendirecek. 
     Bakanlık, müteşebbis kontrolüne ilişkin yetkisini, yetkilendirilmiş kuruluşa devredebilecek. Kontrol yetkisi verilen kuruluşlar ve kontrolörler yetkilerini başka bir kurum ve veya kuruluşa veya kişiye devredemeyecek. 
     
     ÜRETİM ŞARTLARINA UYMAYAN ÜRETİCİYE CEZA 

     Yönetmelikte, yetkilendirilmiş kuruluşların çalışma esasları, çalışma izni, müteşebbisin yükümlülükleri ve bu kuruluşların müteşebbislere yönelik yaptırımları da belirlendi. Üretim aşamasında yönetmelik hükümlerine aykırı uygulamaların saptanması halinde, uyarılara karşın düzelme olmazsa, müteşebbisin organik üretim sözleşmesi iptal edilebilecek. Gerekirse bu üretici, organik üretimden 5 yıl süre ile men edilebilecek. 
     Yetkilendirilmiş kuruluş, müteşebbis ve işletme denetimleri Organik Tarım Komitesi Üyeleri ve il müdürlükleri bünyesinde organik tarım konusunda eğitim almış teknik elemanlardan oluşan Organik Tarım Birimi tarafından yapılacak. 
     Kanuna aykırı hareket eden müteşebbislere ve yetkilendirilmiş kuruluşlara verilecek idari para cezaları da yönetmelikle belirlendi. 
     Suçun tespit edildiği mahallin il müdürlüğünün teklifi veya Organik Tarım Komitesi'ne yapılan şikayete bağlı olarak, bazı yaptırımlar bakanlık tarafından uygulanacak. 
     Yönetmelik ile Organik Tarım Ulusal Yönlendirme Komitesi ile Organik Tarım Komitesi'nin üyeleri ve görevleri de belirlendi. 
     Organik ürünlerin ithalat ve ihracatına ilişkin gerekli düzenlemeler, Tarım ve Köyişleri Bakanlığı ile Dış Ticaret Müsteşarlığı tarafından yapılacak. 
     
     TÜRK ORGANİK MALLARINDA KULLANILACAK LOGO ÖRNEKLERİ 

     Yönetmelikte, organik bitkisel ürün yetiştiriciliğinde kullanımına izin verilen, gübre ve toprak iyileştiriciler, bitki koruma maddeleri, zararlılara karşı biyolojik mücadelede kullanılacak mikroorganizmalar, kullanım şartları ve miktarları, organik tarımda geleneksel olarak kullanılacak maddeler, lezzetlendirici maddeler ayrı ayrı sayılırken, Türk organik mallarında kullanılacak logo örneklerine de yer verildi. 
     Organik tarımsal ürün veya organik tarımsal madde üreten ve satanlar ambalajlarında yönetmelikteki logo örneklerini kullanacak. Bu logoları üzerinde bulundurmayan ürünler, organik olarak iç pazara sunulamayacak, reklam ve tanıtım yapılamayacak veya kısaltmalarıyla patent için başvurulamayacak. 
     Etiketi kullandırma yetkisi, Organik Tarım Komitesi'ne ait olacak. Logo, yönetmelik hükümlerine göre üretimi yapılmış hammadde, yarı mamul veya mamul tarımsal organik üretim maddelerine, yetkilendirilmiş kuruluşça kullandırılacak. 
     Üretimin niteliği, ebadı ve ambalajın türüne göre belirlenen logo örneklerinden biri kullanılacak. Logoların çapı, 200 mm'den küçük 40 mm'den büyük olamayacak. Verilen renkler dışındaki renkler ve tonlar kullanılamayacak. Logolarda kullanılacak renkler, yeşil, mavi, siyah ve beyaz olarak belirlendi. Yönetmelikte ayrıca, hayvan beslemede kullanılacak ürünler, hayvan barınakları, alet ve ekipmanları ile işletmelerin temizlenmesi ve dezenfekte edilmesi amacıyla kullanımına izin verilen temizlik maddeleri ve dezenfektanlar, süt sağım ekipmanları ve meme başı temizlik ve dezenfeksiyonunda kullanılan ürünler de sayıldı. 
     
</TEXT>
</DOC>
