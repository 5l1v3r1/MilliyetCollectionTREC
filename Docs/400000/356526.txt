<DOC>
<DOCNO> 356526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun02.html </URL>
<DATE> 2005/06/29/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Bill Gates'ten yoksul ülkelere sağlık desteği 
</HEADLINE>
<TEXT>

     Dünyanın en zengin kişisi olan Microsoft'un kurucusu ve patronu Bill Gates'in eşi ile kurduğu Bill ve Melinda Gates Vakfı, sağlık alanındaki 1500 araştırma projesi arasından seçtiği 43 proje için toplam 436,6 milyon dolarlık bağışta bulunacak. 
     Gelişmekte olan ülkelerde halk sağlığının geliştirilmesi, iğne ya da soğutucuya ihtiyaç duyulmayan aşılar geliştirilmesi, böceklerin sıtma ve diğer hastalıkları yaymasının önüne geçilmesi gibi çeşitli sağlık konularındaki projeler arasından bir seçim yapan Vakıf, AIDS aşısı bulmaktan, muzun besin değerini artırmaya kadar uzanan bir dizi alanda yapılacak araştırmaların finansmanını sağlayacak. 
     Konu hakkında bir basın açıklaması yapan Bill Gates, ''Dünyanın en yoksul ülkelerini etkileyen hastalıklar konusunda bu kadar az araştırma yapılıyor olması şok edici. Bilimsel icatlar için dünyanın kapasitesini kullanmak suretiyle gelişmekte olan ülkelerde sağlık koşullarını dönüştürebilir ve milyonlarca insanın hayatını kurtarabiliriz'' dedi. 
     Gates Vakfı'nın 5 milyon dolar vererek destekleyeceği projeler arasında Boston'daki Tufts Üniversitesi Tıp Fakültesi'nden Abraham L. Sonenshein'in liderlik ettiği bir ekibin çalışması da yer alıyor. Bu proje kapsamında, zararsız bakteriyel sporlar yardımıyla ısıya dayanıklı kapsuller halinde aşılar üretilmesi hedefleniyor. Sıradan paketlerle dağıtılacak olan bu aşılar, iğneye ihtiyaç olmadan basitçe suya karıştırılarak içilebilecek. 
     Avustralya'nın Queensland Üniversitesi'nden Scott Lesli O'Neill'in liderlik ettiği ve Gates Vakfı'ndan 6,7 milyon dolar destek alacak olan bir diğer proje ise sivirisineklerin, bataklık hummasını yayacak yaşa gelmeden ölmesine yol açan bir bakteriyel parazitin üretilmesi üzerinde çalışacak. Her yıl 100 milyon insana bu hastalığı bulaştırdığı belirtilen ve böcek ilaçlarına karşı direnç gösterebilen sivrisineklerle mücadele konusunda sözkonusu parazitin büyük önem kazanacağı belirtiliyor. 
     47 milyon dolarlık yardım alan dört projenin ise dengesiz beslenmenin önünde geçmek üzere muz, pirinç, manyok ve süpürge darısının genetiği ile oynayarak besin değerini ve içeriğini değiştirmeyi hedeflediği ifade ediliyor. 
     
</TEXT>
</DOC>
