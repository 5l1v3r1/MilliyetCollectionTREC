<DOC>
<DOCNO> 393649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yasam/yas02.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen Aksoy komadan çıktı 
</HEADLINE>
<TEXT>


Üç şehir zorbasının bıçaklı saldırısı sonucu ağır yaralanan İngilizce öğretmeni Aksoy hayati tehlikeyi atlattı 

HALUK ATALAY İstanbul 

Sarıyer'de, "sert" baktığı bahanesiyle üç şehir zorbasının bıçaklı saldırısı sonucu ağır yaralanan öğretmen Mehmet Ali Aksoy'un hayati tehlikeyi atlattığı belirtildi. 
Şişli Etfal Eğitim ve Araştırma Hastanesi yoğun bakım ünitesinde tutulan Aksoy'un, dün sabah "72 saatlik kritik zamanı" atlattığı öğrenildi. Yakınları, Aksoy'un, ellerini oynatabildiğini ve kendileriyle konuşabildiğini söylediler. 

'Sağlığına kavuşsun' 
Amcası Hasan Aksoy, "Akademi İstanbul'da işe başlayacağını, verdiği sözü tutamadığı için üzgün olduğunu söyledi. Sağlığına kavuşması bizim için yeter de artar bile" dedi. 
Yakınları Aksoy için, "Okuma ve yazmayı okula başlamadan öğrendi. İlkokula 3. sınıftan başladı. ODTÜ Sosyoloji Bölümü'nü 3 yılda bitirdi. Mezun olduktan sonra ilköğretim okullarında sözleşmeli öğretmenlik yaptı" dediler. 

Babaanne fenalaştı 
Aksoy'a hem annelik hem de babalık yapan babaanne Hatun Aksoy, olayı duyduktan sonra fenalık geçirirken, ağabeyinin bıçaklandığını iş için gittiği Romanya'da öğrenen Cemal Aksoy da yurda dönerek, hastaneye koştu. 
Yeğeninin üç ayrı bıçakla 15 yerinden bıçaklandığını söyleyen Hasan Aksoy, şunları söyledi "Polis, Mehmet Ali'ye saldıran Mehmet Güven 18 ve Semih Dalkıran'ı 18 gözaltına aldı. Bu kişiler tutuklandı. K.K. 22 ise tanık ifadesi alındıktan sonra sonra serbest bırakıldı. Bu kişiler en ağır cezaya çarptırılmalı." 




</TEXT>
</DOC>
