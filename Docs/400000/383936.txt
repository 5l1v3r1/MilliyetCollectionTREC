<DOC>
<DOCNO> 383936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo10.html </URL>
<DATE> 2005/10/04/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Hakem hataları İspanya'da da gündemi oluşturuyor... 
</HEADLINE>
<TEXT>

     Şenhan Bolelli bildiriyor 

Türkiye'de olduğu gibi İspanyol futbolunda da son haftalarda en fazla hakem hataları tartışılıyor. 
     İspanya Birinci Futbol Ligi'nde La Liga 6. hafta geride kalırken maçların kaderini etkileyen hatalar yapan hakemler bazı kulüplerin sert eleştirilerine maruz kaldı. 
     Ligde, geçen hafta yapılan maçlarda, Sevilla karşısında öne geçen Espanyol'un golünün ofsayt gerekçesiyle iptali, Real Zaragoza'nın 2-0 önde olduğu durumda olmayan bir penaltı kazanan Barcelona'nın daha sonra skora beraberliği getirmesi, Real Zaragozalı Delio Toledo'nun faul yapmadığı halde kırmızı kartla oyundan atılması, Malaga'ya karşı kazanan Atletico Madrid'te Torres'e verilen penaltının haksız olması ve Getafe'ye yenilen Valencia'da Villa'nın golünün iptali gibi hakem hatalarından kaynaklanan olaylar haftalardır yaşanan polemikleri daha da artırdı. 
     İspanyol Hakemler Federasyonu'na çağrıda bulunan Espanyol kulübü, ''Kötü yönetimden 2 puan kaybettiğimiz için kızgınız. Hakemleri daha profesyonel olmaya davet ediyoruz'' açıklamasında bulundu. 
     Real Zaragoza ise Barcelona maçında faul yapmamasına rağmen kırmızı kartla oyundan atılan Toledo'ya ceza verilmemesi için başvuru yaptı. 
     Son 6 hafta sonundaki istatistiklerde, hakem hatalarının en fazla Barcelona'ya yarar sağladığı ortaya çıkarken, kulüp başkanı Juan Laporta, ''Hakemler bize yardım etmiyor'' açıklamasını yapmak zorunda kaldı. Hakem hatalarının en büyük mağdurları ise Madrid kenti kulüpleri Real Madrid ve Atletico Madrid oldu. 
     Öte yandan İspanyol basını, 4. haftada Atletico Madrid'i 3-2 yenen Real Sociedad'ta Nihat'ın attığı 2. golün de ofsayt olduğunu duyurdu. 

     
</TEXT>
</DOC>
