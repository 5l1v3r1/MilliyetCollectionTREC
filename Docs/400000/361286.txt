<DOC>
<DOCNO> 361286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/yazar/tamer.html </URL>
<DATE> 2005/07/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kadın istihdam yelpazesini genişletelim 
</HEADLINE>
<TEXT>

Türkiye'de çalışan nüfus içinde kadınların azlığı, gözle görülür bir gerçek. Hatta bazı sektörlerde numune gibi kalıyorlar. 
Ama şu da gerçek ki çalışan kadınlarımızın büyük çoğunluğu, masa başı tabir edilen işlerde istihdam ediliyor. Hal böyle olunca da halk otobüsü şoförü olan bir kadın, dünyanın 8. harikasıymış gibi televizyonlarımızın ana haber bültenlerine konu oluyor. 
Yukarıdaki satırlar, Ankaralı okurum Hakan Balkan'ın e - posta mesajından. Balkan, Amerika'da öğrenci olduğu dönemde çektiği fotoğrafları da e - posta mesajına eklemiş. Yanda da görebileceğiniz gibi benzin istasyonunda hortumla yerleri temizleyen, üst geçitte yerleri süpüren ya da greyder operatörü olan kadınlar... 
Okurum, "Bence Türkiye'de kadınlar, daha geniş bir yelpazede iş hayatına atılmadıkça, kadın istihdam oranlarında artış beklemek hayal" diyor. 
OECD'nin son yayınlanan İstihdam Raporu'ndan derlediğim verilerle Türkiye'de kadın istihdamının içler acısı halini, pazar günkü yazımda sergilemeye çalışmıştım. Neredeyse tüm OECD ülkelerinde kadın istihdamının kadın nüfusa oranında son 15 yılda çok ciddi artışlar olurken, Türkiye'de 1990 yılında 33 olan bu oranın, 2004'te 24'e gerilediği dikkati çekiyordu. Dahası OECD ülkelerinin çoğunluğunda kadın istihdamı 50'lerin üzerinde. AB'nin hedefi ise kadın istihdamını teşvik ederek, 2010'da 60'lık AB ortalamasına erişmek. Biz 24'lerde sürünüyoruz. 
Okurum Hakan Balkan'ın da isabetle işaret ettiği gibi Türkiye'de kadınların istihdam yelpazesinin mutlaka genişletilmesi lazım. Kadınlar bugüne kadar erkeklere özgü diye düşündükleri işlere talip olmalı, patronlar erkek işi olarak gördükleri bazı pozisyonlarda kadın istihdam etme yoluna gitmeli. Örneğin benzin istasyonlarında neden kadın pompacı olmasın Siyasiler Parlamento'da kadın kotasına yanaşmıyor, ama işverenler kendi şirketleri açısından da yarar görürlerse belki bundan böyle belli bir kota düşünebilirler. 
DİE'nin istihdam verilerinin "ayrıntılı meslek sınıflaması" bölümünden seçtiğim birkaç meslek grubundaki kadın ve erkek işçi sayısı arasındaki uçurumu sizlerle paylaşmak istiyorum. Veriler 2000 yılına ait. 2004 verileri açıklandığında, kadın işçi sayısının maalesef daha da azaldığı görülecek. 
BOYACILAR - Kadın 832, Erkek 129 bin 692. ULAŞTIRMA MAKİNELERİ KULLANICILARI - Kadın 6 bin 404, Erkek 801 bin 238. YAPI KALFALARI VE İNŞAAT USTABAŞLARI - Kadın 5 bin 651, Erkek 831 bin 455. 


</TEXT>
</DOC>
