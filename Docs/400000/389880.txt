<DOC>
<DOCNO> 389880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo25.html </URL>
<DATE> 2005/10/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Pele Türkiye'nin 2006'da Almanya'ya gelmesini çok isterim... 
</HEADLINE>
<TEXT>

     Almanya'nın Köln kentindeki Uluslararası Spor Alanları Ekipmanları Fuarı'nın açılışına katılan Brezilyalı efsane futbolcu Pele, Türk Milli Takımı'nın Almanya'da düzenlenecek 2006 Dünya Kupası'na katılacağına inandığını söyledi. 
     Pele, İstanbul'da birçok arkadaşı olduğunu belirterek, Türk gazetecilere, ''Türk Milli Takımı'nı burada görmek istiyorum. Milli takıma başarılar dilerim. İstanbul'a selamlar'' dedi. 
     Açılışta Bundesliga'da mücadele eden Alpay'ın takımı FC Köln'ün kulüp başkanı Wolfgang Overath ve TSV Bayer Leverkusen'in eski sportif direktörü Rainer Callmund ile birlikte 15 dakika süren bir futbol söyleşisi yapan Pele, Brezilya'nın 2014'te düzenlenecek Dünya Kupası'na evsahipliği yapmak için yakın zamanda girişimlere başlayacağını bildirdi. 
     Pele, Dünya Kupası finalleri öncesi birçok takımın favori gösterildiğine dikkati çekerek, ''Ancak futbol sürprizlere gebe bir oyun. Favori gösterilmeyen takımlar kimi zaman finale dek yükselebilirler. İşte futbolun güzelliği de zaten burada yatıyor'' dedi. 
     
     TÜRKİYE'Yİ FUARDA 4 FİRMA TEMSİL EDİYOR 
     Uluslararası Spor Alanları Ekipmanları Fuarı'na toplam 24 ülkeden 229 firma katılıyor. Fuarda Türkiye'yi ise 4 Türk firması temsil ediyor. 
     Türkiye'de sentetik çim üretimi yapan Nurteks firmasının satış müdürü Ömür Çalışkan, fuara 3. kez katıldıklarını belirterek, ''Toplam 32 ülkeye ihracatımız var. Nurteks olarak FIFA'nın bu sentetik çim konusundaki kriterlerinden onay alan dünyadaki 20 firma arasında 3. sıradayız'' diye konuştu. 
     
</TEXT>
</DOC>
