<DOC>
<DOCNO> 372856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur05.html </URL>
<DATE> 2005/08/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Binbaşı, çete kurmakla suçlanıyor 
</HEADLINE>
<TEXT>

     Mehmet AKTARAN DHA 

      BİRİNCİ Ordu Komutanlığı bünyesindeki istihbarat biriminde görevli Binbaşı A.D, Mutlu Akü'nün sahibi Atilla Türker'den 1,5 milyon dolar haraç istediği öne sürülen 10 kişilik çetenin liderliğini yapmakla suçlanıyor. 
     İddiaya göre, Mutlu Akü'nün sahibi Atilla Türker, bir şirketi satın alırken, çete lideri olduğu gerekçesiyle cezaevinde bulunan Sedat Peker'e yardımları karşılığında 1 trilyon lira para verdi. Ancak tehditler yine devam edince Türker, bu kez Peker'e karşı kendisini korumaları için başka bir çeteyle anlaştı. İstihbarat Binbaşısı A.D.'nin lideri olduğu iddia edilen bu çete, Atilla Türker'den mafyadan korunma karşılığında 500 bin dolar para aldı. Ancak bir süre sonra bu parayı da yeterli bulmayan çete üyeleri, Türker'den 1,5 milyon dolar daha para istedi. Bu parayı vermeye yanaşmayınca Türker'in çete üyeleri tarafından ölümle tehdit edildiği ve tehditlerle başa çıkamayacağını anlayınca da Cumhuriyet Savcılığı'na başvurarak durumu bildirdiği ileri sürüldü. 
     
     10 KİŞİ GÖZALTINA ALINDI 
     Savcılığın talimatıyla harekete geçen İstanbul Kaçakçılık ve Organize Suçlar Şube Müdürlüğü ekipleri, dün gece İstanbul'un çeşitli ilçelerinde yaptıkları operasyonla çete üyesi 9 kişiyi yakalayarak gözaltına aldı. 
     Daha sonra A.D. de Bodrum'daki evinde, üzerinde 10 bin dolar parayla birlikte yakalandı. Bugün İstanbul'a getirilen A.D, askeri inzibat tarafından Kaçakçılık ve Organize Suçlarla Mücadele Şube Müdürlüğü ekiplerine teslim edildi. 
     
</TEXT>
</DOC>
