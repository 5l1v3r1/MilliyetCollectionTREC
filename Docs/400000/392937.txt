<DOC>
<DOCNO> 392937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/siyaset/asiy.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamanlis muamması 
</HEADLINE>
<TEXT>


Yunanistan Başbakanı'nın Türkiye ziyaretini ertelediği yönünde çıkan haberlere karşın, Ankara'ya resmi bir erteleme başvurusunun bulunmadığı açıklandı. İddialar üzerine Yunanistan Büyükelçisi dün Dışişleri'ne gitti 

Utku Çakırözer 


Y unanistan Başbakanı Kostas Karamanlis'in Türkiye'ye yapacağı resmi ziyaret için Ankara'nın önerdiği 24 - 26 Kasım tarihlerine Atina'nın "teyit" vermemesi, "gezinin erteleneceği" iddialarını kuvvetlendirdi. Yunanistan'ın Ankara Büyükelçisi George Yenimatas, dün Dışişleri Bakanlığı'nda temaslarda bulunurken, Başbakanlık Sözcüsü Arif Beki, "Zaten gezinin tarihi belirlenmemişti" dedi. 
Yunanistan'dan Türkiye'ye 46 yıl sonra başbakan seviyesinde gerçekleşecek ilk resmi ziyaretin tarihi, uzun süren görüşmeler sonrasında 24 - 26 Kasım olarak belirlenmişti. Ancak, Milli Güvenlik Kurulu tarafından kabul edilen Milli Güvenlik Siyaset Belgesi'nde Yunanistan'ın karasularını genişletmesinin "savaş nedeni" sayılacağı yönündeki politikanın korunduğunun ortaya çıkması üzerine Yunan tarafında Karamanlis'in ziyaretinin süresiz olarak ertelendiği haberleri yayıldı. 

Dışişleri'nde temas var 
Haberlerin hemen ardından, Yunanistan'ın Büyükelçisi Yenimatas'ın, bayram tatili biter bitmez dün Dışişleri Bakanlığı'nda temaslarda bulunması dikkat çekti. Görüşme sonrasında Yunanistan Büyükelçiliği kaynakları açıklama yapmaktan kaçınırken, açıklama yapan Başbakanlık Sözcüsü Beki de, "Karamanlis'in ziyareti için kasımın sonunda bir tarihten söz ediliyordu" anımsatması üzerine, "Tarihi belirlenmemiş bir ziyaretin ertelenmesi söz konusu olamaz" yanıtını verdi. Gezinin ertelenip ertelenmemesinin Atina'nın tutumuna bağlı olduğunu belirten Dışişleri kaynakları da, henüz Ankara'ya ulaşan net bir bilgi bulunmadığını kaydettiler. Başbakan Recep Tayyip Erdoğan da, yazarımız Taha Akyol'a yaptığı ve dün yayımlanan açıklamasında Karamanlis'in ziyaretinin gelecek ay sonunda gerçekleşeceğini belirtti. 

Yılan hik yesine döndü 
Karamanlis'in amcası Konstantin Karamanlis'in 46 yıl önceki ziyaretinden sonra ilk kez başbakan seviyesinde gerçekleştirilecek ziyaretin tarihin belirlenmesinde büyük güçlüklerle karşılaşıldı. İlkönce yaz aylarında gerçekleşmesi planlanan ziyaret, Karamanlis'in Türkiye-AB müzakerelerinin başlayacağı 3 Ekim'in beklenmesi yönündeki tercihi üzerine kasıma kalmıştı. Yunanistan Dışişleri Bakanlığı da, gezinin kasım ayı içinde yapılacağını resmen açıklamıştı. Karamanlis'in Başbakan Erdoğan'ın konuğu olarak Ankara ve İstanbul'da yapacağı resmi ziyaret için Türkiye son olarak 24 - 26 Kasım tarihlerini önermişti. 


</TEXT>
</DOC>
