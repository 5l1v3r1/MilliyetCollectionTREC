<DOC>
<DOCNO> 386801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonyas18.html </URL>
<DATE> 2005/10/14/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Manisa'ya dışarıdan kanatlı hayvan girişleri yasaklandı 
</HEADLINE>
<TEXT>

     Manisa Valisi Orhan Işın'ın başkanlığında toplanan İl Hıfzısıhha Kurulu, kente dışardan kanatlı hayvan girişini yasakladı. 
     Işın, İl Hıfzısıhha Kurulu'nun toplantısının ardından gazetecilere yaptığı açıklamada, Manisa'da kuş gribi vakasının söz konusu olmadığını, ancak kuş gribine karşı bir dizi önlem alındığını belirtti. 
     Manisa'ya kanatlı hayvan girişinin yasaklandığını kaydeden Işın şöyle dedi 
     ''Pazarlarda ve diğer büyük marketlerde kesinlikle açıkta beyaz et satılmayacak. Av yasağı da şu anda başlamış durumda. Hayvanların veteriner kontrolünde kesilip kesilmediği, ilgili birimlerce kontrol edilecek. Manisalılar, marketlerde ve pazarlarda açıkta satılan beyaz eti almasınlar.'' Manisa'nın Turgutlu İlçesi'nde evlerinde besledikleri güvercinlerin bazılarının ölümü üzerine hastanede gözetim altında tutulan 9 kişide de kuş gribine rastlanmadığını belirten Işın, yapılan incelemelerde ölen güvercinlerin dışkılarında, kuş gribi vakasına rastlanmadığını söyledi. 
     
</TEXT>
</DOC>
