<DOC>
<DOCNO> 393360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun62.html </URL>
<DATE> 2005/11/09/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Blair kararlı İstifa etmeyeceğim 
</HEADLINE>
<TEXT>

     İngiltere Başbakanı Tony Blair, Avam Kamarası'nda terörle mücadele yasa tasarısının oylanması sırasında aldığı büyük yenilginin ardından, kendisini istifa seçeneğini düşünmeye çağıran ana muhalefetteki Muhafazakar Parti lideri Michael Howard'a ''istifa etmeyeceğim'' yanıtını verdi. Terörle Mücadele yasa tasarısının zanlıların 90 gün boyunca gözaltında tutulmasına olanak tanıyan hükümet tarafından hazırlanan hükmünün reddedilmesi ve muhalefetin 28 günlük gözaltı süresini öngören önergesinin yasalaşmasının ardından, 8 yıllık Başbakanlığının en büyük yenilgisine uğrayan Blair'e, istifa çağrıları gelmeye başladı. 
     Muhafazakar Parti lideri Michael Howard, Başbakan'ın ''pozisyonunu yeniden değerlendirmesi gerektiğini'' belirtirken, Blair'in otoritesinin büyük zarar gördüğünü savundu. 
     Oylama sonucunun Başbakan Blair'in kendi parti grubu üzerindeki kontrolünü yitirdiğini gösterdiğini de öne süren Howard, bu durumda Başbakan'ın ''pozisyonunu yeniden değerlendirmekten başka çaresi bulunmadığını'' ileri sürdü. 
     Bu sözlere yanıt öncelikle Başbakanlık sözcüsünden geldi. 
     Sözcü, oylamanın sadece bir maddeye ilişkin olduğunu, polis tarafından ortaya konulan bir isteğin reddinin Başbakan Blair' e olan güvenin sarsıldığını göstermeyeceğini söyledi. Sözcü Başbakan Blair'in sonuçtan üzüntü duyduğunu da bildirdi. 
     Oylama sonucunu başını iki yana sallayarak ve gayet gergin bir ifadeyle dinleyen Başbakan Blair ise, istifayı düşünmesini gerektiren bir durum olmadığını savundu. 
     Yasa yapıcıların ''teröristlerin insan haklarını İngiliz halkının güvenliğinin önüne koymak yolundaki tercihini anlayamadığını'' belirten Blair, iddia edildiği gibi sarsıldığına inanmadığını da belirterek, Sky televizyonunun 'istifa edip etmeyeceği' sorusuna ''hayır'' diye yanıt verdi. 
     
</TEXT>
</DOC>
