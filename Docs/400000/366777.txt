<DOC>
<DOCNO> 366777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur04.html </URL>
<DATE> 2005/08/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bursa'da Doğu kökenli işçilerle soydaş gerginliği 
</HEADLINE>
<TEXT>

     
     Kemal KAĞAN BURSA, DHA 

     
BURSA'da Toplu Konut İdaresi tarafından yaptırılan inşaatlarda çalışan Doğu kökenli bir grup işçi, soydaşların ağırlıkta olduğu Görükle Beldesi'nde kızlara sataşıp engel olmak isteyen gençleri tartakladıktan sonra ellerindeki bira şişeleri ile çevredeki araçlara hasar verdi. İşçilerin çalıştıkları inşaatlara dönmesinden kısa süre sonra belde meydanında toplanan 300 kişilik grup, ellerinde Türk Bayrağı ile önce jandarma komutanlığına ardından işçilerin kaldığı inşaatlara yürüdü. Öfkeli kalabalık ile jandarma arasında görüşmeler sürüyor. 
     Bursa'nın Nilüfer İlçesi'ne bağlı Görükle Beldesi'nde temeli bir süre önce Başbakan Recep Tayyip Erdoğan tarafından atılan Toplu Konut İdaresi tarafından yaptırılan inşaatlarda çalışan bir grup Doğu kökenli işçi, dün saat 20.00 sıralarında alkol alıp çevreye rahatsızlık verdi. İşçiler alkolün de etkisiyle bir kafeteryada oturan ve çoğunluğu soydaş olan genç kızlara sarkıntılıkta bulunup kendilerini engellemeye çalışan erkek arkadaşlarını ise dövdüler. Alkollü işçiler daha sonra ellerindeki bira şişelerini fırlatarak belde halkını tedirgin etti. Olayda birçok arabada hasar oluştu. 
     Alkollü işçilerin çalıştıkları inşaatlara gitmesinden sonra galeyana gelen vatandaşlar, belde meydanında toplandı. Çoğunluğu soydaş vatandaşlardan oluşan yaklaşık 300 kişilik grup, ellerinde Türk Bayrağı ile jandarma komutanlığına doğru yürüyüşe geçti. Görükle, PKK'ya mezar olacak'' diye slogan atan öfkeli kalabalık, yaşanan olaylardan dolayı işçiler hakkında şikayette bulundu. Ellerinde taş ve sopalar bulunan belde halkı daha sonra işçilerin kaldığıı inşaatlara gitmek üzere yola çıktı. Ancak, kısa süre sonra jandarma öfkeli kalabalığın önünü keserek engel oldu. Bir grup jandarma da inşaatlara giriş ve çıkışları kontrol altına aldı. Gerginliğin artması üzerine jandarma yetkilileri, İlçe Emniyet Müdürlüğü'nden takviye kuvvet istedi. Jandarmanın ikna çabaları sürüyor. 
     
</TEXT>
</DOC>
