<DOC>
<DOCNO> 397468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonyas18.html </URL>
<DATE> 2005/11/23/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Michael Jackson başına gelenleri 'Yahudi komplosu' olarak görüyor 
</HEADLINE>
<TEXT>

     Pop yıldızı Michael Jackson'ın son zamanlarda başına gelenlerden Yahudileri sorumlu tuttuğu ve bunları bir ''Yahudi komplosu'' olarak nitelediği iddia edildi. 
     ABC televizyonunda yayımlanan kayda göre, Jackson eski bir danışmanına bıraktığı sesli mesajda, Yahudiler hakkında ''Beni emdiler. Bunlar sülük gibi. Bundan çok yoruldum. Dünyanın en popüler kişisiyle yola çıktılar, çok para yaptılar. Büyük evler, arabalar ve her şey... Sonunda bir kuruşsuz bıraktılar. Bu bir komplodur. Yahudiler bunu kasten yaptılar'' dedi. 
     Bu arada, eski danışmanlarından olan ve şu an porno yapımcılığı ile uğraşan Marc Schaffel'in borcunu ödemediği gerekçesiyle Jackson aleyhine 3 milyon dolarlık bir dava açtığı belirtilirken, eski mali müdürü Dieter Weisner ise kendisiyle yaptığı sözleşmeyi ihlal ettiği iddiasıyla Jackson aleyhine 64 milyon dolarlık dava açmış durumda. 
     New York Post gazetesinde yer alan habere göre, Schaffel'in kendisine borcu bulunduğu iddiasıyla bir karşı dava açan Michael Jackson, çocuklara cinsel taciz iddiasıyla başına gelenlerden de Yahudileri sorumlu tutuyor. 
     Öte yandan, Schafell'in avukatı Howard King, gazeteye yaptığı açıklamada, aşırı ve kontrolsüz harcama düşkünlüğünden dolayı bankacıların getirdiği kısıtlamalar yüzünden Jackson'ın kendi parasının önemli bir kısmına dokunamadığını, ancak aracılar vasıtasıyla ihtiyaç duyduğu parayı temin edebildiğini ileri sürdü. 
     
</TEXT>
</DOC>
