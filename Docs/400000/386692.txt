<DOC>
<DOCNO> 386692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy10.html </URL>
<DATE> 2005/10/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Mumcu Meclis'te tek seslilik bitmiştir 
</HEADLINE>
<TEXT>

     Anavatan Partisi Genel Başkanı Erkan Mumcu, partisinin grup kurmasıyla, TBMM’de tek sesliliğin bittiğini söyledi. Mumcu, "Partimize gelen milletvekillerinin yüreğinden başka bir şeyleri yok" dedi. 
     TBMM’de basın toplantısı düzenleyen Mumcu, gelişinde milletvekilleri tarafından kapıda karşıladı. 
     Mumcu, Bakanlık görevinden istifa ederken Türkiye’de iki kutuplu siyasetin seçeneksizliğini ve alternatif çözüm yaratılması gerektiğini söylediğini anımsatarak, 7 ay sonra ihtiyaç duyulan alternatif çözüm için yeni bir evreye girildiğini söyledi. 
     2002 seçimleri sonucu ortaya çıkan tablonun Meclis’te çeşitliliği 
     yansıtmadığını ifade eden Mumcu, grup kurmalarıyla birlikte Meclis’e üçüncü bir sesin girdiğini kaydetti. Erkan Mumcu, bu sesin, milletin, sağduyunun, vicdanın, sesi işitilmeyenin, sessiz kitlelerin Meclis’teki sesi olacağını belirtti. Mumcu, yüksek sesle işitilmek kaygısıyla hareket etmeyeceklerini, her şeye de ’hayır’ demeyeceklerini ifade ederek, milletin yararına olan konulara destek vereceklerini söyledi. "Ancak bu ses, ülkenin ve milletin zararına olan girişimlerde suskun kalmayacak" diyen Mumcu, şöyle devam etti "TBMM’de tek seslilik bitmiştir. Bundan sonra Anavatan, Meclis’te kimsesizlerin, yoksulların, hakları gasp edilenlerin, gençlerin, mazlum kadınların sesi olacaktır. Milletin yüce vicdanı Anavatan grubuyla Meclis’te atacaktır." TBMM Başkanlığı’na grup kurmak için başvuruda bulunduklarını belirten Mumcu, Çarşamba günü yapacakları ilk grup toplantısında detaylı açıklamalarda bulunacağını bildirdi. Mumcu, Anavatan partisine katılan milletvekillerine soylu bir muhalefeti seçtikleri için teşekkür etti. CHP Lideri Baykal’ın partisinden istifa eden milletvekillerine istinaden söylediği "siyasette çürümüşlük var" şeklindeki sözleri nasıl değerlendirdiği sorulan Mumcu, "siyasetin ülke ve milletin geleceği için yapılacağını, soy, köken, ideoloji bağlamında siyaset yapanların hayatın gerçekleriyle bağ kuramadığını ve kendi durumlarını anlayamadıklarını" öne sürdü. Erkan Mumcu, kendisinin sakin ve ağırbaşlı olduğunu, ancak partisinin milletvekililerine hakaret edilmesi karşısında misli ile karşılık vereceğini söyledi. Milletvekillerinin, gücü ve iktidarı bırakarak kendilerinden fedakarlık beklenen bir yere geldiklerini ifade eden Mumcu, "Bu kişilerin maaşları ile partinin kaloriferleri yanacak. Bu bile onların nasıl bir yüreğe, soylu demokrasi anlayışına sahip olduğunu gösteriyor. Partimizin, devletin imkanlarını birilerine peşkeş çekme imkanı bulunmuyor. Buraya gelenlerin yüreğinden başka bir şeyleri yok" diye konuştu. "Hazineden yardım alınması için grup kurulduğu" yönünde iddiaların bulunduğunun hatırlatılması üzerine Anavatan lideri Mumcu, iktidar ve muhalefet partilerinin bu konu üzerinde anlaşarak siyasi partilerin Hazine yardımına ilişkin kanunu değiştirdiklerini, kendilerinin yararlandığı bir haktan başkalarının yararlanmasını engellediklerini bildirdi. Bunun, AK Parti ile CHP’nin demokrasi anlayışını gösterdiğini, partisinin Hazine yardımı alamayacağını anlatan Mumcu, "Bu hukuki ve vicdani değil" dedi. Mumcu, "AK Parti iktidarının son durumu ve olası erken seçime destek verip vermeyecekleri" yönündeki soruya ise bu konuları daha sonra konuşmak istediğini belirterek cevaplandırmadı. 
     
</TEXT>
</DOC>
