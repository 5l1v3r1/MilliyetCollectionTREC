<DOC>
<DOCNO> 355807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun20.html </URL>
<DATE> 2005/06/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yüzyılın katili, yüzyılın bestseller'i mi 
</HEADLINE>
<TEXT>

     Hitler’in "Kavgam" kitabıyla yüzyılın en çok satan yazarı olduğu iddia edildi. Ancak tiraja 1930 ve 40’larda Almanya’daki satışlar da dahil bulunuyor. The 
     Guardian gazetesi, "Kavgam" Türkiye’de bu yılın "bestseller"i olduğunu da yazdı. 
     İngiliz The Guardian gazetesi, Hitler’in yüzyılın en çok satan kitap yazarı olduğunu, "Kavgam"dan elde ettiği paralar sayesinde çok zengin "öldüğünü" öne sürdü. 
     İki hafta önce Hitler imzasını taşıyan bir "Kavgam" kitabının 23 bin 800 sterline satıldığına dikkat çeken gazete, İngiltere Kraliçesi Elizabet’in eşi Prens Philip’in dünyanın en iyi "Kavgam" koleksiyonlarından birine sahip olduğu söylentileri bulunduğunu yazdı. 
     "Kavgam" kitabının Hitler döneminde hiç bir zaman bedava dağıtılmadığını, hep para karşılığı satıldığını kaydeden The Guardian, Da Vinci şifresi yazarı "Dan Brown’u unutun Hitler, yuzyılın en çok satan yazarı" ifadesini kullandı. 
     
     TÜRKLER KAVGAM’IN "İTİBARINI" İADE Mİ EDİYOR 
     The Guardian, "Kavgam"ın hala çok para kazandırdığını belirterek "Kavgam Türkiye’de bu yılın bestselleri" diye yazdı. Gazete, Ankara’daki bir kitapçının "Türkler, bu tür şeyleri okumaya bayılıyor" sözlerine yer verdi. 
     
     KAVGAM’IN BİRİNCİLİĞİ KOŞULLU 
     Hitler’in yüzyılın en çok satılan yazarı olduğu iddiası belli koşullar altında tartışılabiliyor. 1930 ve 40’lı yıllarda Cermen nüfusun bulunduğu alanlarda Kavgam’ın serbest piyasa koşullarında değil baskı altında tiraj aldığı gerçeği karşısında, birincilik de tartışmalı bulunuyor. 
     Edebiyat tarihine "Kutsal kitaplarda anlatılanlar dışında insanlığın karşılaştığı en görkemli serüven" olarak adlandırılan Yüzüklerin Efendisi ve Dan Brown’un son kitapları bestseller liderliğini elinde bulunduruyor. 
     Bestseller zirvelerini zorlayan dizilerden birinin de Harry Potter’in serüvenleri olduğu biliniyor. Kutsal kitapların ulaştığı milyarlık tirajlar ise best seller çerçevesi içine alınmıyor. 
     
</TEXT>
</DOC>
