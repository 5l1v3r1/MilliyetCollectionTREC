<DOC>
<DOCNO> 392748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko01.html </URL>
<DATE> 2005/11/07/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Türkiye IMF'ye gelecek yıl 7.4 milyar dolar ödeyecek 
</HEADLINE>
<TEXT>

     IMF’ye 2006 yılında 7.4 milyar dolar geri ödeme yapılacak. Bu ödemenin 3.2 milyar dolarının IMF’den stand-by anlaşması çerçevesinde gelecek yıl 4 dilim halinde kullanılacak kaynakla gerçekleştirileceğini varsayan hükümet, Türkiye’nin gelecek yıl IMF’ye net 4.2 milyar dolar ödeyici olacağını öngördü. 2005 yılı ise Türkiye’nin IMF’ye 5.1 milyar dolarla en yüksek net borç ödemesi yaptığı yıl 
     olarak tarihe geçecek. 
     IMF’nin bazı yasaların TBMM’ye sunulmasına ilişkin koşullarının yerine getirilmesinin ardından aralık ayı ortasında toplanacak IMF İcra Kurulu’nun onaylamasıyla birinci ve ikinci gözden geçirmelere ilişkin olarak 1.6 milyar dolarlık kaynağın bu yıl hesaplara girmesi bekleniyor. Bu beklentiyle 2005 yılı gerçekleşme programını yapan hükümet, bu yıl IMF’den kullanılacak toplam kaynağın 2.4 milyar dolara ulaşacağını planladı. IMF’ye bu yıl 
     yapılacak ödemelerin de yılsonuna kadar 7.5 milyar dolara ulaşacağı hesaplanan programa göre Türkiye 2005 yılında IMF’ye net 5.1 milyar dolarlık borç ödeyicisi olacak. Türkiye, 2000-2002 yılları arasında IMF’den net borç kullanıcı durumundayken, 2003-2005 yıllarında net borç ödeyici oldu. Ancak 2006 programı da dikkate alındığında 2005 yılının IMF’ye en yüksek net borç ödemesinin yapıldığı yıl olacağı görülüyor. Hükümetin programında yer alan verilere göre, 2000 yılında IMF’den 3.4 milyar dolar kaynak kullanılırken, 100 milyon dolarlık geri ödeme yapıldı. Böylece 3.4 milyar dolarlık net kullanım gerçekleştirildi. Kriz yılı olan 2001’de ise yalnızca 1.1 milyar dolarlık geri ödeme yapılırken 11.3 milyar dolarlık kullanım gerçekleştirildi. Böylece 2001 yılı 10.2 milyar dolarla IMF’den Türkiye’ye net kaynak aktarımının en yüksek olduğu yıl oldu. Türkiye, 2002 yılında da IMF’den 12.5 milyar dolar kaynak kullandı. Ancak 6.1 milyar dolarlık aynı yıl geri ödeme yapıldığı dikkate alındığında net kullanımın 6.4 milyar olduğu görülüyor. 2003 yılında 1.7 milyar dolarlık kullanıma karşılık aynı düzeyde geri ödeme sonucunda yalnızca 100 milyon dolarlık net IMF’ye ödeyici olan Türkiye, geçen yıl da 1.2 milyar dolarlık kaynağa karşılık 4.7 milyar dolarlık borç ödemesiyle net 3.5 milyar dolar IMF’ye ödeme gerçekleştirdi. Hükümet programında gelecek yıl IMF’den 3.2 milyar dolarlık kaynak kullanımı öngördü. Buna karşılık IMF’ye olan geri ödeme yükümlülüğünün 7.4 milyar dolar olacağı hesaplanırken, bu durumda Türkiye’nin gelecek yıl da fona 4.2 milyar dolarlık net borç ödeyici konumunda olması planlandı. Dünya Bankası’nın verilerine göre de Türkiye, gelecek yıl Dünya Bankası’ndan kullandığı proje kredileri çerçevesinde 1 milyar 114 milyon dolarlık geri ödeme yapacak. Böylece IMF ve Dünya Bankası’na yapılacak ödemeler toplam 8.5 milyar dolara ulaşacak. IMF’ye olan geri ödeme yükümlülükleri ve dış borçlu konumu nedeniyle rezerv biriktirmesi istenilen Türkiye, 2006 yılında da rezerv biriktirmeye devam edecek. IMF’ye yapılacak ödemeler de dikkate alındığında Türkiye’nin 2005 yılında 16.1 milyar dolar rezerv biriktirmiş olacağı, 2006 yılında da 5 milyar dolar rezerv biriktireceği öngörüldü. Ancak IMF’ye yapılan net ödeme tutarları çıkarıldığında, 2005 yılında biriktirilen rezerv tutarının 11.1 milyar dolara ulaşması, 2006 yılında da 900 milyon dolarda kalması hesaplandı. 
     
</TEXT>
</DOC>
