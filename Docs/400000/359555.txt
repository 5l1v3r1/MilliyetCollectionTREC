<DOC>
<DOCNO> 359555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/spo08.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistte panik yok 
</HEADLINE>
<TEXT>


Londra'da yaşanan bombalama olayları İngiltere Grand Prix'si öncesi güvenlik endişelerini gündeme getirdi. Yetkililer, Silverstone pistinde tedbirlerin had safhada olduğunu ve yarışın yapılacağını açıkladı 


Tüm dünyayı sarsan Londra'daki terör eylemleri nedeniyle Formula 1 Dünya Şampiyonası'nın bu hafta sonu İngiltere'de yapılacak 11. ayağı öncesi alarm verilmiş durumda. Silverstone pistindeki yarışta güvenlik endişeleri gündeme gelirken, organizasyon komitesi yetkilileri panik gerektirecek bir durum olmadığını ve bu hafta sonu koşulacak yarışın planlandığı gibi gerçekleşeceğini açıkladı. 

100 bin bilet satıldı 
İngiliz polisi herhangi bir olaya karşı önlemlerini artırırken, yetkililer, "Herhangi bir sıkıntımız yok. Silverstone'da her türlü olaya karşı her tedbiri almış durumdayız" diye konuştu. 1950 yılından bu yana aralıksız yapılan İngiltere Grand Prix'sinin 100 bin bileti satılmış durumda. Yarınki yarış öncesi Londra'daki bombalı saldırıda yaşamını yitirenler için 1 dakikalık saygı duruşu yapılacak. 11 Eylül saldırıları sonrasında dünyadaki tüm önemli spor organizasyonları iptal edilmişti. 
Bu arada dün koşulan antrenman turlarının ilkinde McLaren Mercedes'in test sürücüsü Pedro de la Rosa en iyi zamanı yaptı. Bugün koşulacak sıralama turları 14.00'ten yarınki yarış ise 15.00'ten itibaren CNN Türk'ten naklen yayınlanacak. 

Armstrong uçuyor 

Geleneksel Fransa Bisiklet Turu'nun 7. etabını Avustralyalı Robbie McEwen kazandı. McEwen Luneville ile Karlsruhe arasındaki 228.5 kilometrelik parkuru 5.03.45 ile tamamlayarak 5. etabın ardından bir kez daha finişi ilk sırada gören isim oldu. İsveçli Magnus Backstedt ikinciliği alırken günün 3.'sü Avusturyalı Bernhard Eisel oldu. Son 6 yılın şampiyonu Birleşik Amerikalı Lance Armstrong ise genel klasmandaki liderliğini sürdürerek sarı mayoyu korudu. Bisikletçiler bugün turun en uzun etaplarından biri olan Pforzheim - Gerardmer arasındaki 231.5 kilometrelik parkuru geçecek. 

Olimpik reform 

Londra'da düzenlenecek 2012 Yaz Olimpiyatı'ndaki branş sayısı, beyzbol ve softbolun da çıkarılmasıyla 26'ya düştü 

Uluslararası Olimpiyat Komitesi'nin IOC dün Singapur'daki toplantısında beyzbol ve softbol sporları, 2012 Yaz Olimpiyat Oyunları programından çıkarıldı. Bu iki spor dalı 69 yıldır olimpiyattan çıkarılan ilk branşlar oldu. Oyunlar tarihinde son olarak 1936'da polo program dışına alınmıştı. Beyzbol ve softbolun yerine oyunlara alınacak iki branşın belirlenmesi için bir oylama daha yapıldı. İlk oylamada finale kalan Karate ve Squash arasında yapılan son oylamada 3'te 2 çoğunluk sağlanamayınca, Londra'da düzenlenecek 2012 Yaz Olimpiyat Oyunları'ndaki branş sayısı 26'da kaldı. 2008 Pekin Olimpiyat Oyunları'nın programında yer alan beyzbol ve softbolda, camianın önde gelen isimleri bu beklenmedik gelişmenin şokunu yaşadı. 

Avrupa transfer dosyası 
Asi RobinhoReal'e doğru 
Robinho ve Real Madrid arasındaki transfer hikayesi her geçen gün yeni bir boyut kazanıyor. Santos'un kendisini İspanyol ekibine vermemesine tepki gösteren ve bu nedenle antrenmanlara çıkmayan 21 yaşındaki yıldız bu yöndeki tavrını sürdürüyor. Robinho tesislere gitmesine rağmen yine idmana çıkmadı. Real'in Brezilyalı çalıştırıcısı Luxemburgo, Robinho'nun gelecek hafta içinde imza atacağını açıkladı. Santos, R.Madrid'in 25 milyon dolarlık teklifini reddetmişti. 

Ve Gerrard imzaya attı 
Liverpool'da Steven Gerrard krizi çözüldü. Kırmızı - Beyazlı ekibin Şampiyonlar Ligi şampiyonu olmasında başrolü oynayan yıldız orta saha oyuncusu uzun süredir süren ve bir ara tıkanan görüşmelerde yeni sözleşme şartlarını kabul etti. Gerrard'la birlikte başarılı savunmacı Jamie Carragher da kulüple olan sözleşmesini 4 yıl uzattı. Bu arada Real Madrid yönetimi, Liverpool'dan Luis Figo için resmi bir teklif almadıklarını açıkladı. 

Ferdinand krizi sürüyor 
Manchester United, yıldız oyuncusu Rio Ferdinand'ı bir türlü ikna edemiyor. Kırmızı - Beyazlı yönetim 2 yıllık sözleşmesi kalan başarılı savunmacıya uzun süreli imza attırmaya çalışıyor. Ancak İngiltere Milli Takımı'nın defansının da önemli ismi olan Rio yeni sözleşmeye yanaşmıyor. Ferdinand son olarak, yönetimin kendine yaptığı maç başına 100 bin poundluk 250 bin YTL öneriyi de geri çevirdi. 

Mascherano Corinthians'ta 
Geçen sezon Carlos Tevez'i alarak, transfer piyasasında büyük şok yaşatan Corinthians bu sefer de yeni bir bombayla herkesi şaşırttı. Brezilya temsilcisi, River Plate forması giyen Javier Mascherano'yu 15 milyon dolar karşılığında renklerine bağladı. 21 yaşındaki solak yıldız, Tevez'le birlikte Siyah - Beyazlılar'ın ikinci Arjantinli oyuncusu oldu. Mascherano geçen sezon Galatasaray'ın da gündemine girmişti. 

Pandiani'nin Ada tutkusu 
Beşiktaş'ın da gündemine giren Walter Pandiani, Deportivo La Coruna'dan ayrılmak istediğini söyledi. Deportivo'da kalmak istemediğini belirten Uruguaylı golcü, geçen sezon kiralık olarak forma giydiği Birmingham'da oynamayı arzu ettiğini açıkladı. Pandiani bu kararının nedenini ise İngiliz ekibinin teknik direktörü Steve Bruce ile çok iyi anlaşması olarak ifade etti. 

Souness Forlan'a talip 
İki golcüsü Patrick Kluivert ve Craig Bellamy'i transferde elinden çıkaran Newcastle United, forvet arayışlarında İspanya'ya yöneldi. Marca gazetesi, Siyah - Beyazlılar'ın Villarreal'in golcüsü Diego Forlan'a teklif götürdüğünü iddia etti. Özellikle Teknik Direktör Greame Souness'ın bu oyuncuyu çok istediği ve gelecek sezon forvette Alan Shearer ile birlikte kullanmayı planladığı öğrenildi. Uruguaylı yıldız, geçen sezon La Liga'da 23 kez fileleri havalandırıp, Arsenal'li Thierry Henry ile birlikte Avrupa Gol Kralı unvanını kazanmıştı. 




</TEXT>
</DOC>
