<DOC>
<DOCNO> 375274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/spor/spo03.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Heinz, Hagi'nin izinde gidiyor 
</HEADLINE>
<TEXT>


Rumen starın otelinde kalan Çek futbolcu, "Galatasaray'da onun gibi olabilmek için çalışacağım" diye konuştu 

BÜNYAMİN OSMAN 


Çek Milli Takımı'nın Romanya ve Ermenistan maçları nedeniyle Galatasaray'a gelişi geciken Heinz Marek, Mamaia'da, Hagi'nin otelinde MİLLİYET'e konuştu. 
Cim - Bom'a transferinin ardından Türkiye Ligi hakkında bilgi toplamaya başladığını belirten Marek, otelinde kaldığı Aslan'ın eski çalıştırıcısı Hagi'ye atıfta bulunarak, "Kariyeri çok yüksek bir isimdi. Galatasaray'da ben de onun gibi olmaya çalışacağım. Umarım burada yeni bir hava yaratırım" dedi. Frikikleriyle ün yapan çiçeği burnunda 
Galatasaraylı, Gerets ile henüz yakın bir diyalog kurmadığını, ancak milli maçlar sonrasında tam olarak görüşebileceğini ifade etti. Belçikalı teknik adamla çalışmaktan mutlu olacağını da söyleyen Çek futbolcu, Sarı - Kırmızılı forma altında hep birlikte başarıya ulaşacaklarını belirtti. 
Türk Milli Takımı'nın başında bulunan ve bir dönem Galatasaray'ı da çalıştıran Fatih Terim'e sözü getiren Marek Heinz, "O dönemde çok genç olsam da, Terim'in Avrupa'da Galatasaray ile birlikte yaşadığı başarıları hatırlıyorum" yorumunu yaptı. 
Ana dili dışında Almanca bilen Marek, Teknik Direktör Gerets ile bu yüzden daha yakın temas kurabileceklerini vurguladı. 

Dev kutlama 

Bükreş'teki bir grup taraftar, dün davul ve zurna eşliğinde Çekler'in kamp yaptığı Iaki Otel'e geldi. Hagi, grubun ısrarla Heinz'ı çağırması üzerine yıldızı aşağıya indirdi. Heinz, taraftarların sloganlarına katıldı "En büyük Cim-Bom" diye bağırdı. 

Kaleci kalmadı 

Cim - Bom, milli takımda bulunan futbolcuların fazlalığı nedeniyle dün A takımından 7 futbolcuyla çalıştı. 3 kalecisi de milli takımlarda olan Gerets, çift kale maç için PAF takımdan Hakan ve Barbaros'u antrenmana çağırdı. Sarı - Kırmızılılar'da, Ümit Karan, Cihan Can ve Zafer'in bulunduğu takım, Necati, Arda ve Suat Usta'nın bulunduğu takımı yenmeyi başardı. Turnuvada Volkan joker oyuncu olarak görev aldı. 

Ödeme müjdesi 

Sarı - Kırmızılı kulüpte, ligde zirveye çıkılması ve Heinz'ın transferinin ardından başlayan olumlu hava esmeye devam ediyor. Yönetim, takımdaki motivasyonu artırmak amacıyla harekete geçerken, futbolculara olan birikmiş alacakların ödenmesi için kaynak arayışlarına başlandı. Hafta başında oyuncuların birikmiş alacaklarının elden dağıtılacağı bildirildi. 


</TEXT>
</DOC>
