<DOC>
<DOCNO> 359729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/ekonomi/eko05.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TTK Genel Müdürü 1000 işçiye ihtiyaç var 
</HEADLINE>
<TEXT>


BARIŞ DOĞAN Zonguldak DHA 

Türkiye Taşkömürü Kurumu TTK Genel Müdürü Rıfat Dağdelen, derinleştirilen ve techiz edilen kuyular ile açılacak galerilerle kurumun 30 yıllık geleceğini hazırladıklarını anlatırken, "Şu anda bin üretim işçisine ihtiyaç var. Biz gerekli girişimlerimizi yaptık" dedi. 
TTK Genel Müdürü Dağdelen, dışarıya 1.4 milyar dolar döviz ödeyerek kömür alınan bir dönemde, kurumun 5 milyon ton üretim hedefine ulaşması için çalışmaların önem kazandığını söyledi. Genel Müdür Rıfat Dağdelen, şöyle devam etti 
"Verimsiz ya da yatırım gerçekleştirilmediği için kullanılmayan kömür sahalarının ihale edilmesiyle havzada 9.5 milyon ton kömür üretimi yapılacak. Şu anda bin üretim işçisine ihtiyaç var. Yatırımlar ve hazırlıklar ilerledikçe işçi alımı devam edecektir. Gerekli girişimleri yaptık. Uygulanan politikalar ve çalışmalarla kentin istihdamına katkı sağlanıyor. Dünyada ve ülkemizin diğer kuruluşlarında olduğu gibi her işi kendimizin yapması mümkün değil. Bu nedenle hazırlıkların daha hızlı ve uygun şartlarda hayata geçirilmesi amacıyla ihaleye çıktık. Derinleştirilen ve teçhiz edilen kuyuların yanı sıra sürülecek galerilerle 30 yıllık geleceğimizi hazırlıyoruz. Kaynaklarımızı ülkemizin yararına kullanmaya devam edeceğiz." 


</TEXT>
</DOC>
