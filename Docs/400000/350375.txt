<DOC>
<DOCNO> 350375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy18.html </URL>
<DATE> 2005/06/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Çelik Hesapları milimetrik olarak yaptık, derslik problemi olmayacak 
</HEADLINE>
<TEXT>

     Milli Eğitim Bakanı Hüseyin Çelik, "Gelecek yıldan itibaren bütün liseye kayıt olacak çocukların artık liseyi 4 yılda tamamlaması, kesinlikle bugüne kadar gecikmiş olan bir karardır" dedi. 
     Uluslararası Ayakkabı Moda Fuarı’nın AYMOD açılışına katılan Çelik, gazetecilerin sorularını yanıtladı. 
     Bir gazetecinin, "Eğitimciler, ’8 artı 4 yerine, 9 artı 3’ diyor. 
     Siz buna nasıl bakıyorsunuz" sorusu üzerine Çelik, bu kararın uzun zaman hazırlık yapılarak verildiğini, kararda yüzlerce eğitimci ve uzmanın payının bulunduğunu söyledi. 
     Çelik, "Dışarıda birileri bu tekliflerde bulunabilir. 9 artı 3 de olabilir, 8 artı 4 de olabilir, 9 artı 5 de olabilir. Herkes kendine göre ayrı bir hesap yapabilir. Ama işin sorumlusu konumunda olan insanlar olduğunuz zaman, elinizi taşın altına koyan kişi olduğunuz zaman mesele farklılaşıyor" dedi. 
     Hüseyin Çelik, "Öğretmen, derslik yetişmeyecek" eleştirilerine de açıklık getirerek, "Hayır, ben Milli Eğitim Bakanı olarak taahhüt ediyorum, bu konuda bir problem olmayacak. Çünkü bunun hesapları milimetrik olarak yapılmıştır" diye konuştu. 
     4 yıl sonra ek dersliğe ihtiyaçları olacağını söyleyen Çelik, 4 
     yılda bu dersliklerin üretiminin yapılacağını, yeni okulların inşa edildiğini, bu açıdan Türkiye’nin son derece dinamik bir süreç yaşadığını kaydetti. 1997 yılında kesintisiz eğitime geçildiği zaman altyapı hazırlığı olmadığını vurgulayan Çelik, "Ama bir şeye başladığınız zaman, o aldığınız karar sizi bazı şeyler yapmaya da mecbur ediyor. Dolayısıyla bu hayırlı bir karardır. Eleştiriler olabilir, buna saygı duyarım" dedi. "2008’de üniversite sınavına girecek öğrenci yok, 2008’de özellikle bekleyenlere gün doğdu" şeklindeki bir yaklaşımın tamamen doğru olmadığını ifade eden Çelik, şunları kaydetti "Çünkü Anadolu Fen Liseleri, Sosyal Bilimler Liseleri, Spor Liseleri, Anadolu Turizm ve Otelcilik Liseleri, Anadolu İmam Hatip Liseleri, Teknik Liseler o yıl mezun verecek. Zaten nitelikli, kaliteli lise dediğimiz, öğrencilerin sınavla girdiği ve şu anda da 4 yıl olan liselerin hepsi o zaman mezun verecek. Zaten Türkiye’deki yüzde 74’lük kitleyi oluşturan genel liselerin üniversiteye öğrenci gönderme oranı ortalama yüzde 2.5’tir. Bu açıdan orada çok büyük bir problem söz konusu değil. Bunların da hesabı yapılmıştır" Hüseyin Çelik, bu kararı almadan önce, ihtimaller üzerinde durduklarını, hatta "arkadaşlarının şeytanın avukatlığını yaparak" en olumsuz şeylerin de hesabını yaptığını, dolayısıyla bu kararın Türkiye için yararlı olduğunu söyledi. Ufak tefek eksiklikler olabileceğini belirten Çelik, "Bizim vazifemiz onlara müdahale edip meseleyi rayına sokmaktır. Herkes müsterih olsun " dedi. "4 yıl olunca veliler çocuklarını okula göndermeyecek" iddiasına da hiç katılmadığını ifade eden Çelik, insanların okulun 3 veya 4 yıl olmasıyla ilgilenmediğini, kalitesiyle ilgilendiğini söyleyerek, "Bu açıdan liselerimizin hepsinin 4 yıla çıkarılması, gelecek yıldan itibaren bütün liseye kayıt olacak çocukların artık liseyi 4 yılda tamamlaması, kesinlikle bugüne kadar gecikmiş olan bir karardır" diye konuştu. 
     
</TEXT>
</DOC>
