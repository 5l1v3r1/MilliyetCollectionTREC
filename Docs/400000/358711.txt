<DOC>
<DOCNO> 358711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonspo20.html </URL>
<DATE> 2005/07/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Denizlispor, Marshall ile yeni sponsorluk anlaşması imzaladı 
</HEADLINE>
<TEXT>

     Denizlispor, Marshall Boyaları ile sponsorluk anlaşması imzaladı. 
     Kulüp Basın Sözcüsü Hasan Kıbrıslıoğlu, imza töreninde yaptığı konuşmada, boya sektöründe kendisini dünyaya kabul ettiren bir markayla sponsorluk anlaşması imzalamaktan mutluluk duyduklarını söyledi. 
     Daha öncede değişik firmalarla sponsorluk anlaşması imzaladıklarını ifade eden Kıbrıslıoğlu, ''Mali açıdan kulübe destek getiren bu tür çalışmalarımız sürecek. Marshall, kulübümüzün boya işlerini üstlenecek. Bu da yılda 80 bin YTL destek anlamına geliyor'' dedi. 
     Marshall Boyaları Pazarlama Koordinatörü Gökhan Erel de birçok kulüpten sponsor olmaları için teklif aldıklarını belirterek, ''Bizim tercihimiz Denizlispor oldu. Fair play ruhunu Türkiye'ye yayan bir kulüple anlaşarak, Türk futboluna katkıda bulunmak istedik'' diye konuştu. 
     Bir yıl süreli sponsorluk anlaşması gereği Marshall, Denizlispor Tesisleri ve Atatürk Stadı'nın boya işlerini yapacak. Firma da reklam amaçlı tanıtım tabelalarını bu tesislere ücretsiz koyacak. 
     
</TEXT>
</DOC>
