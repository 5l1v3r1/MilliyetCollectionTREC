<DOC>
<DOCNO> 373093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko35.html </URL>
<DATE> 2005/08/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Beymen satışlarını artırdı... 
</HEADLINE>
<TEXT>

     Beymen, bu yılın ilk 6 ayında geçen yılın aynı dönemine göre satışta yüzde 20, faaliyet karında yüzde 110 büyümeye ulaştı. 
     Beymen 2003-2004 sonuçlarına göre ise net satışta yüzde 30, brüt karda yüzde 32, faaliyet karında yüzde 46 oranında büyüdü. 2003-2004 döneminde yeni mağaza açmadan gerçekleşen büyüme, hacim büyümesi olarak sonuca yansıdı. 
     Beymen Genel Müdürü Esel Çekin, yaptığı yazılı açıklamada, mağazaların satış hacimlerini büyütürken organik büyümeyi de gerçekleştirdiklerini belirtti. 
     Satış ekibi için uygulamaya koydukları yeni prim sisteminin satışların artmasına büyük katkı sağladığını ifade eden Çekin, Advantage'ın yanına diğer banka kartlarını da eklediklerini, Nişantaşı Beymen mağazasının açılmasıyla alışverişini yurt dışından yapma alışkanlığı olan müşterileri Beymen'e çektiklerini kaydetti. 
     2004 yılında Eskişehir ve Bodrum, bu yaz Diyarbakır ve Kahramanmaraş Club Beymen mağazalarını açtıklarını hatırlatan Çekin, ''Beymen Antalya, 300 metrekarelik eski binasını kapatarak Lara mevkiinde yeni müstakil binası ile 900 metrekarelik bir alanda hizmet vermeye başladı. 2005 Eylül'den itibaren Denizli ve Trabzon, Club Beymen ile tanışacak. Ayrıca daha önce yalnız Club Beymen olarak hizmet veren Adana mağazası, 2005 sonbahar-kış sezonundan itibaren bin metrekareye yakın genişlikteki münferit binasında Beymen olarak hizmet vermeye başlayacak'' dedi. 
     Çekin, Beymen'in kadın koleksiyonunda 2004 yılında çalışmaya başladığı İtalyan tasarımcı Lucia Croce ile büyük bir ivme kazandığını, Beymen erkek koleksiyonunun da yüzde 30 büyüme gösterdiğini belirtti. 
     Çekin, ''Club Beymen'de Alev Ciliv'in yarattığı koleksiyonda aynı mağazalarda ortalama yüzde 22.5 büyüme, yeni mağazalarla birlikte ise yüzde 32 büyüme sağlandı. Beymen Home'un 2004 sonbahar-kış koleksiyonundan itibaren danışmanlığını yapan Tayfun Mumcu'nun yarattığı etki ile Beymen Home'daki büyüme oranı yüzde 17 olarak gerçekleşti'' dedi. 
     Çekin, 2005-2006 sonbahar-kış koleksiyonunda Beymen mağazalarında satışa sunulacak Chloe, Jimmy Choo, Marc Jacobs, D-squared, Marni, Miu Miu erkek, 2006 yaz sezonu ile birlikte İtalyan erkek giyim markası Canali gibi dünya markalarının Beymen'e yeni bir renk ve satış hacmi kazandıracağını belirtti. 
     
     KAHİRE İLK YURT DIŞI AÇILIM OLACAK 
     Çekin, Kahire'de Four Seasons Oteli'nin altında 6 bin 500 metrekarelik bir alanda, batılı anlamda Mısır'ın ilk büyük perakende mağazası olarak Eylül ayında açılacak olan Beymen'in, şirketin ilk yurt dışı açılımı olacağını kaydetti. 
     Beymen'in, Nişantaşı mağazası ile Türkiye'de ilk kez başlattığı ''concept store'' uygulamasını Ekim ayında Ankara Kavaklıdere'de Ankaralılar'ın hizmetine açacağını da bildiren Çekin, Beymen'in Ankara'da Armada Beymen mağazası ile birlikte Kavaklıdere mağazasında da hizmet vereceğini kaydetti. 
     
</TEXT>
</DOC>
