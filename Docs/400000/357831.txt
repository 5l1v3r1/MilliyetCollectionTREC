<DOC>
<DOCNO> 357831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonsiy04.html </URL>
<DATE> 2005/07/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
DYP'den sosyal güvenlik tasarısına kapkaç benzetmesi 
</HEADLINE>
<TEXT>

     DYP Genel Başkan Yardımcısı Saffet Arıkan Bedük, Sosyal Güvenlik Yasa Tasarısı nedeniyle AKP hükümetini "kapkaçcı"ya benzetti. 
     Bedük, yaptığı yazılı açıklamada "Hükümetin çıkarmaya çalıştığı sosyal güvenlik yasası, kelimenin tam anlamıyla ’bir sosyal kesimin imha edilmesi’ yasasıdır" dedi. 
     Devletin halkın kazanılmış haklarını elinden almayıp ancak yeni ve faydalı haklar verebileceğine dikkat çeken Bedük, hazırlanan tasarının memur ve emeklilerin kazanılmış haklarını elinden alan bir çalışma olduğunu, bu nedenle revize edilmesi gerektiğini söyledi. 
     Bedük, sosyal güvenliğin tek çatı altında toplanması gerektiğini vurgularken, "Ancak bunlar yapılırken, insanımızın kazandığı hakları ellerinden almak, kapkaççının zavallı bir insanın elinden çantasını almasına benzemektedir ve bu büyük insafsızlıktır" dedi. 
     Tasarı yasalaşırsa ilk görev yerlerine atanan öğretmen, polis, hakim, savcı memurların hastalanmaları halinde 90 gün sağlık hizmeti alamayacağı uyarısında bulunan Bedük, emekli ve memurdan da artık katkı payı alınacağına dikkat çekti. 
     Bedük, tasarı üzerindeki uyarılarını şöyle sürdürdü 
     "Çalışan memurlar, kanun yürürlüğe girmeden önceki hizmet süresi ile yürürlüğe girdiği günden sonraki hizmet süreleri orantılı olarak hesaplanacak ve yaklaşık yüzde 30 maaş kaybına uğrayacaklar." 

ANKA 
     
</TEXT>
</DOC>
