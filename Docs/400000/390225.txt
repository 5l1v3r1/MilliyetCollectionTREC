<DOC>
<DOCNO> 390225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur06.html </URL>
<DATE> 2005/10/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Soğuk ve yağışlı hava geliyor 
</HEADLINE>
<TEXT>

     Türkiye, yarın sabah saatlerinden itibaren Karadeniz üzerinden gelen soğuk ve yağışlı havanın etkisi altına girecek. Hava sıcaklığı ise yarın Karadeniz ve Marmara’da, hafta sonu ise tüm yurtta 8-10 derece azalacak. 
     Cumhuriyet Bayramı’nın kutlanacağı 29 Ekim Cumartesi günü yurdun iç ve doğu bölgeleri öğle saatlerinden itibaren soğuk ve yağışlı havanın etkisi altında kalacak. 
     Devlet Meteoroloji İşleri Genel Müdürlüğü’nden yapılan "Meteorolojik Uyarı"ya göre, Türkiye yarın sabah saatlerinden itibaren Karadeniz üzerinden gelen soğuk ve yağışlı hava kütlesinin etkisi altında kalacak. 
     Buna göre, yarın Marmara’nın doğusu, Karadeniz ile Doğu Anadolu’nun kuzeyinde başlayacak yağışlar, Cumhuriyet Bayramı’nın kutlanacağı 29 Ekim Cumartesi günü Marmara’nın doğusu, Karadeniz, İç Anadolu’nun kuzey ve doğusu, Doğu Akdeniz ile Doğu ve Güneydoğu Anadolu’nun batısında devam edecek. 
     Yağışlı hava, 30 Ekim Pazar günü yurdun kuzey iç ve doğu kesimlerinde etkisini sürdürecek. 
     Hava sıcaklığı ise yarın Karadeniz ve Marmara’da, hafta sonu tüm yurtta 8 - 10 derece azalacak. 
     Karadeniz kıyılarında yağmur ve sağanak şeklinde başlayacak yağışların, hava sıcaklığındaki azalmayla birlikte yarın akşam saatlerinde Karadeniz’in iç kesimlerinin yüksekleri ile Doğu Anadolu’nun kuzeydoğusunda, Cumartesi günü Karadeniz’in iç kesimleri ile İç ve Doğu Anadolu’nun kuzeyinde karla karışık yağmur ve kar şekline dönüşmesi bekleniyor. 
     Yağışların Cumartesi ve Pazar günleri doğu Akdeniz, İç Anadolu’nun doğusu, doğu Karadeniz, Doğu ve Güneydoğu Anadolu’nun batısı ile Batı Karadeniz kıyılarında etkili ve sürekli olması tahmin ediliyor. 
     Rüzgar ise hafta sonu yurdun kuzey ve iç kesimlerinde poyrazdan kuzey ve kuzeydoğu yönlerden kuvvetli, Marmara ve batı Karadeniz’de kısa süreli fırtına şeklinde esecek. 
     Hava sıcaklığındaki azalma, kuvvetli rüzgar ve etkili yağışların oluşturacağı olumsuz şartlara sel, su baskını, heyelan, buzlanma gibi karşı ilgililerin ve vatandaşların tedbirli olmaları gerekiyor. 
     
</TEXT>
</DOC>
