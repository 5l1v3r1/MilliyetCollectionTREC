<DOC>
<DOCNO> 363688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonspo15.html </URL>
<DATE> 2005/07/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Almanya Grand Prix'sinde sıralama turunun galibi Raikkonen oldu 
</HEADLINE>
<TEXT>

     Otomobil sporlarında, sezonun 12. yarışı olan Almanya Grand Prix'sinde, bugün yapılan sıralama turunda, 1.14.320'lik derecesiyle McLaren Mercedes'in Finli pilotu Kimi Raikkonen galip geldi. 
     Almanya'nın Hockenheim kentindeki 4574 metrelik Hockenheimring Pisti'nde yarın 67 tur üzerinden yapılacak yarışların pole pozisyonu Raikkonen'in oldu. 
     Sezonun 3. pole pozisyonunu alan Raikkonen aynı zamanda, 1.13.780'lik derecesiyle, toplam uzunluğu 306.458 kilometre olan Almanya Grand Prix'sinin tur rekorunu elinde bulunduruyor. 
     BAR Honda'nın İngiliz pilotu Jenson Button, 1.14.759 ile ikinci sırayı alırken bu sezon 5 yarış kazanan Renault'un İspanyol pilotu Fernando Alonso, 1.14.904 ile üçüncü oldu. 
     Geçen yılın şampiyonu Alman pilot Schumacher, 1.15.006'lık derecesiyle yine ilk 3'e giremedi ve 5. sırada yer aldı. Bu yıl bitiş çizgisini hep gerilerden görerek hayranlarını hayal kırıklığına uğratan Alman pilotun, yarın yapılacak yarışlarda ev sahibi olmanın avantajını değerlendirip değerlendiremeyeceği merakla bekleniyor. 
     
</TEXT>
</DOC>
