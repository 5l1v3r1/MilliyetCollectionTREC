<DOC>
<DOCNO> 385591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur32.html </URL>
<DATE> 2005/10/10/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
"Yasaklara uyulmazsa ekonomi kuş gribinden büyük zarar görür" 
</HEADLINE>
<TEXT>

     Uludağ Üniversitesi UÜ Veteriner Fakültesi Dekanı Prof. Dr. Hasan Batmaz, "Kuş gribi salgınının çıktığı yerin 7 kilometrelik çevresinde hayvan giriş ve çıkış yasağına titizlikle uyulması gerektiğini, aksi halde ülke ekonomisinin büyük zarar göreceğini" bildirdi. 
     Prof. Dr. Batmaz, yaptığı yazılı açıklamada, Balıkesir’in Manyas İlçesi’ne bağlı Kızıksa Beldesi’nde görülen kuş gribi hastalığının şu an için insandan insana bulaşmasının söz konusu olmadığını belirtti. 
     Manyas’ta salgının çıktığı yerin 7 kilometrelik çevresinde hayvan giriş ve çıkış yasağına titizlikle uyulması gerektiğini kaydeden Batmaz, aksi halde ülke ekonomisinin büyük zarar görebileceğini bildirdi. 
     Asya’daki kuş gribi salgınlarında hastalığın hasta hayvanlarla yakın temasta olan insanlarda da görüldüğünü belirten Batmaz, şunları kaydetti 
     "Hastalıklı hayvanların bulunduğu kümeslerde çalışanların mevcut grip aşıları ile aşılanması enfeksiyon riskini bir ölçüde azaltabilir ve böylece virüsler arası gen değişimi olanağı da azalmış olur. 
     Kesimhanelerde kesilip veteriner hekim kontrolünde üretilen kanatlı ürünlerinin tüketilmesinde sakınca yok. 
     Başta Güney Marmara ve Kuzey Ege bölgeleri olmak üzere kümeslere girişler kontrollü ve çok sıkı olmalı. Kümeslere diğer kuş girişleri önlenmeli. Kümes yakınlarında, dışarıda kanatlı hayvan barındırılmamalı. Evlerdeki kafes kuşları dışarı salınmamalı. Hastalık tamamen kontrol altına alınıncaya kadar kuş avı yasaklanmalı." UÜ Enfeksiyon Hastalıkları ve Klinik Mikrobiyoloji Anabilim Dalı öğretim üyesi Prof. Dr. Reşit Mıstık da Manyas’ta ortaya çıkan kuş gribi virüsünün insanlar üzerinde doğrudan etkisi olmadığını bildirdi. 
     Bu hastalığın insana bulaşma ihtimalinin çok düşük olduğunu belirten Prof. Dr. Mıstık, şunları kaydetti 
     "Ne var ki bu virüsün mutasyona uğrama hızı çok yüksek. Ayrıca, ağır ve ölümcül olabilen bir hastalık tablosu yapma özelliğine sahip. 
     Bize virüsü almış bir hasta gelse bile normal bir grip vakası olarak tanı koyar ve tedavi uygularız. Grip tanısı konulan bir hastada hastalığın kuş gribinden kaynaklanıp kaynaklanmadığını tespit etmek kısa sürede zordur. Çünkü virüsün izolasyonundan sonra kuş gribi virüsü olduğunu göstermek için de ayrıntılı testlere gereksinim vardır." 
     
</TEXT>
</DOC>
