<DOC>
<DOCNO> 363945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/ekonomi/eko07.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal güvenlik bütçeleri de Meclis'e gidecek 
</HEADLINE>
<TEXT>



Gelecek yıldan itibaren ilk çok yıllı bütçelemeye geçecek olan kamu kurum ve kuruluşları 2006 - 2008 yıllarını kapsayan bütçe tekliflerini bu hafta sonuna kadar Maliye Bakanlığına iletecekler. Yatırım ödenekleriyle ilgili teklifler ise Devlet Planlama Teşkilatı'na gönderilecek. Bütçe kapsamına alınan düzenleyici ve denetleyici kurumlar ise bütçe tekliflerini 30 Eylül 2005'e kadar doğrudan TBMM'ye gönderecekler. 
Özel bütçe kapsamındaki kamu idareleri, gider teklifleri yanında 2006-2008 dönemine ilişkin gelir tahminlerini de hazırlayarak bütçe tekliflerine ekleyecekler. 
SSK, Bağ - Kur ve Emekli Sandığı gibi sosyal güvenlik kurumları da 2006-2008 dönemi bütçelerini Merkezi Yönetim Bütçe Kanunu tasarısına eklenerek TBMM'ye gönderilmek üzere bu ay sonuna kadar Maliye Bakanlığı'na gönderecekler. 
Merkezi yönetim bütçesi için 2006 yılı ödenek tavanı 141.8 milyar YTL olarak açıklanmıştı. 2007 yılı bütçe ödenekleri için 150.3 milyar, 2008 yılı için de 161.6 milyar YTL'lik tavan belirlenmişti. Bütçe geliri tahminleri ise 2006 yılı için 130.3 milyar, 2007 için 139.8 milyar ve 2008 yılı için de 151.6 milyar YTL olarak açıklanmıştı. 

Görüşmelerle kesinleşecek 
Genel ve özel bütçeli idarelerin hazırlayacakları teklifler Maliye Bakanlığı, sermaye giderleri ve sermaye transferlerine ait teklifler ise DPT tarafından incelendikten sonra bağlanacak. Kuruluşlarla yapılacak görüşmelerde ödenek bütçe içine çekilecek. 



</TEXT>
</DOC>
