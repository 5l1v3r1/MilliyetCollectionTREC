<DOC>
<DOCNO> 380819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun36.html </URL>
<DATE> 2005/09/23/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Putin adaylıktan vazgeçti, reytingi arttı 
</HEADLINE>
<TEXT>

     Rusya Devlet Başkanı Vladimir Putin'in Devlet Başkanlığı'na yeniden aday olmayacağını açıklamasından sonra reytinginin arttığı bildirildi. 
     Rusya'nın saygın gazetelerinden İzvestiya'da yer alan haberde, ülkenin iki büyük araştırma şirketinin kamuoyu araştırmasının sonuçlarına yer verildi. 
     Araştırmaya göre, Putin Rusya'daki siyasetçiler arasında en popüler isim olarak öne çıkarken, araştırmacıların sorduğu, ''Pazar günü devlet başkanı seçimleri olsaydı kime oy verirdiniz '' şeklindeki soruya katılımcıların yüzde 55'i Putin karşılığını verdi. 
     Putin'i yüzde 5'le Komünist Parti lideri Gennadi Züganov, yüzde 4'le aşırı milliyetçi Vladimir Jirinovski ve yüzde 3'le Rus parlamentosu'nun alt kanadı Duma Başkanı Boris Grizlov izledi. 
     Kamuoyu araştırmasını yapan uzmanlar, Putin'in reytinginin yükselmesinin başlıca nedenlerinden birinin, Putin'in üçüncü defa aday olmayacağını açıklamasının olduğunu kaydettiler. 
     Rusya anayasasına göre, devlet başkanlığındaki ikinci dönemini sürdüren Putin üçüncü dönem için aday olamıyor. 
     
</TEXT>
</DOC>
