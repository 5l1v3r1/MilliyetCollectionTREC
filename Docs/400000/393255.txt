<DOC>
<DOCNO> 393255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/siyaset/siy02.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sen kimsin, Sezer'e 'yemezler' diyorsun ' 
</HEADLINE>
<TEXT>


CHP lideri Baykal, Cumhurbaşkanı Sezer'i sert sözlerle eleştiren Kutlu'ya, 'Sen kim oluyorsun da saldırıyorsun' diye tepki gösterdi 

ANKARA Milliyet 


CHP Genel Başkanı Deniz Baykal, AKP'nin Türkiye'nin laik anayasal düzenini değiştirmeye çalıştığını savunarak, "Asker, darbe artık çare değil. Tek çare demokrasi aşkı, halk iradesi. Üniversiteleri ele geçirmek istiyorlar" dedi. 
CHP grubunda konuşan Baykal, AKP'nin laik anayasal düzeni değiştirmeyi amaçladığını, Başbakanlık Müsteşarı Ömer Dinçer'in de Türkiye'yi din temelinde şekillendirmek için bu göreve getirildiğini savundu. 
2006'da seçim yapılması gerektiğini söyleyen Baykal, "Önümüzdeki seçim Türkiye'nin laik Türkiye Cumhuriyeti'ni sahipleneceği bir seçim olacak" dedi. 

Cumhurbaşkanı zarif 
Baykal, dokunulmazlıkların kaldırılması gerektiğini söyleyen Cumhurbaşkanı Sezer'e "yemezler" karşılığını veren AKP Adıyaman Milletvekili Hüsrev Kutlu'ya da, "Sen kim oluyorsun da saldırıyorsun" diye tepki gösterdi. 
CHP Genel Başkanı Baykal, şöyle devam etti "Cumhurbaşkanı zarif 'ayıp oluyor' demiyor. Kendini bilen biri, ülkesinin onurunu temsil eden cumhurbaşkanıyla bu üslupla konuşamaz. Dokunulmazlıkları kaldıracağız diye 70 milyona yedirmeye kalkıyorsunuz. Sen yedirdiğini zannediyorsun ama burnunuzdan fitil fitil getirilecek." 


Baykal'a şekerpancarı 


Fotoğraf MUSTAFA İSTEMİ 


TBMM Genel Kurulu'nda kürsüye sarmısakla çıkan CHP Kastamonu Milletvekili Mehmet Yıldırım, dün de CHP grubuna şekerpancarlarıyla geldi. Baykal'a şekerpancarı veren Yıldırım, Başbakan Erdoğan'ı şekerpancarına uygulanan kotanın kaldırılmaması nedeniyle protesto etti. 


</TEXT>
</DOC>
