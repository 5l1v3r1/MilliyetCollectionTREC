<DOC>
<DOCNO> 354697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun28.html </URL>
<DATE> 2005/06/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Frattini Türkiye ile müzakerelerin karmaşık olacağından kuşkum yok 
</HEADLINE>
<TEXT>

     AB Komisyonu Başkan Yardımcısı Franco Frattini, AB'nin ekim ayında Türkiye ile başlatacağı tam üyelik müzakerelerinin ''derinlikli ve karmaşık'' olacağını söyledi. 
     Frattini, İtalyan gazetelerinden Corriere della Sera'ya verdiği demeçte, AB'nin yıllarca görüşmeler yaptığı Türkiye'ye bu aşamada peşinen ''hayır'' demesinin ciddi zararlara yol açabileceğine işaret etti. 
     Franco Frattini, ''Ekim ayında Türkiye ile müzakerelerin başlatılması gerekecek. Avrupa'da yeniden bir parçalanma söz konusu olur mu'' sorusuna karşılık, ''Bu hassas bir geçiş olacak. Türkiye ile müzakerelerin derinlikli ve karmaşık olacağından kuşkum yok'' dedi. 
     İtalya'da merkez-sol muhalefetin lideri ve AB Komisyonu'nun eski Başkanı Romano Prodi'nin önceki günkü bir beyanatında, ''Türkiye'nin kısa veya orta vadede AB'ye girebilmesi için gerekli koşullar artık ortada bulunmamaktadır'' dediğinin anımsatılması üzerine ise Frattini, ''Bu yersiz bir söz. Prodi, AB Komisyonu Başkanı olduğu sırada Ankara ile müzakerelerin başlatılması için çalışmış biriyken bu nasıl olabilir'' diye sordu. 
     Prodi'nin ifadesini ''yersiz bir söz'' olarak niteleyen Frattini, Türkiye'nin üyeliği konusundaki yaklaşımını ise şöyle özetledi 
     ''Avrupa'nın, bir Müslüman ülkeyi bünyesine kabul edecek denli olgunlaşıp olgunlaşmadığını değerlendirmesi yerinde olur. 70 milyon Türke ve tüm İslam dünyasına ne tür bir mesaj vereceğiz Yıllarca süren görüşmeler sonrasında 'hayır' dememiz, şu anda felaket gibi bir etki yaratır. Rahat bir açılım ve ciddi müzakerelere oranla, önyargılı bir ret çok daha zararlı olur.'' 
     
</TEXT>
</DOC>
