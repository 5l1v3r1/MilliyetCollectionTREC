<DOC>
<DOCNO> 384260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo26.html </URL>
<DATE> 2005/10/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
A Milli Erkek Voleybol Takımı Antrenörü Özbey, görevinden ayrıldı 
</HEADLINE>
<TEXT>

     Voleybol Federasyonu Yönetim Kurulu'nda yaşanan istifaların ardından A Milli Erkek Voleybol Takımı Antrenörü Nedim Özbey, milli takımdan affını istediğini söyledi. 
     Erkekler Birinci Ligi takımlarından İstanbul Büyükşehir Belediyesi'nin antrenörlüğünü de yapan Özbey, çalışma temposunun çok ağır olduğunu, ailesine ve kendisine vakit ayıramadığını belirterek, ''Bu kadar özveride bulunarak çalışıyoruz. Karşılığında aldığımız başarılar takdir edilmiyor. Takıma karşı büyük bir sevgisizlik ve ilgisizlik var'' diye konuştu. 
     Milli takımla birlikte büyük başarılara ve Türk voleybol tarihinde ilklere imza attıklarını ifade eden Özbey, şunları söyledi 
     ''Ben bu çocuklarla 150 maçtır beraberim, onları yetiştirdim. Hepsini çok seviyorum. Büyük başarılar aldık. Üniversite oyunlarında şampiyon olduk. Başarının değeri parayla ölçülmez ama bu kadar büyük emeğin karşılığı, yönetmelik gereği 35 altın. Sporculara adam başı 450 altın veriliyor. Ben bu takımı yöneten adamım. Uzun zamandır ailemi göremiyorum. Ama karşılığını bu şekilde alıyorum. Haklarımızı savunması gerekenler bunu yapmadılar.'' 
     
     '' A MİLLİ BAYAN TAKIMI'NA KARŞI BİR SEMPATİ VAR'' 
     Aldıkları başarılara rağmen gündemde A Milli Bayan Voleybol Takımı'nın konuşulduğunu ve bayanlara karşı bir sempatinin varolduğunu anlatan Özbey, ''Bu ilgisizlik ve sevgisizlik beni soğuttu. Basın, medya ve ilgi görmemiz gereken hiçbir yerden gerekli tepkileri alamıyoruz. Bu çocuklar da emek veriyor, çalışıyor. Ama hala programlarda bayan sporcuların kilosundan bahsediliyor'' diye konuştu. 
     Türkiye'de son zamanlarda tüm branşlarda düşüşler yaşanırken kendilerinin başarılarının örnek olması gerektiğini vurgulayan Özbey, antrenörlere sahip çıkılmasını istedi. 
     Özbey ayrıca, son 1 haftada federasyon yönetim kurulunda yaşanan istifaların, görevini bırakmasıyla bir ilgisi olmadığını ve milli takımın başına bundan sonra getirilecek kişinin, takımı, daha da iyiye götürecek birisi olması gerektiğini de sözlerine ekledi. 
     
</TEXT>
</DOC>
