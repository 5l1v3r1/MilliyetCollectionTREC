<DOC>
<DOCNO> 372476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko35.html </URL>
<DATE> 2005/08/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Tüzmen 36-40 milyar dolar dış ticaret açığı rahatlıkla çevrilebilecek 
</HEADLINE>
<TEXT>

     Devlet Bakanı Kürşad Tüzmen, 36-40 milyar dolarlık bir dış ticaret açığının, ''rahatlıkla çevrilebilecek'' bir açık olduğunu söyledi. 
     Tüzmen, CNR Expo Fuar Merkezi'nde düzenlenen 21. Uluslararası Mücevher, Takı, Gümüş, Saat ve Malzemeleri Fuarı'nın açılışının ardından, basın mensuplarının sorularını yanıtladı. 
     Tüzmen, son dönemde yapılan ÖTV değişikliğinin, kuyumculuk sektörü üzerindeki etkisinin oldukça kötü olduğunu belirtti. 
     Maliye Bakanlığı'nı ikna etmenin kolay olmadığını, dünyanın bütün yerlerinde maliye bakanlarının zor ikna edilen bakanlar olduğunu ifade edene Tüzmen, ''Ama tabii sektörün durumu da ortada. Bu konuda çalışmalarımızı sürdüreceğiz. Aklın yolu bir. Serbest bölgelerdeki düzenlemelerde de, vergi muafiyetleri ortadan kaldırılınca ciddi bir daralma yaşandı. Son istatistikler çerçevesinde bunları değerlendirip doğru olanı yapmaya çalışacağız. Ben tahmin ediyorum sayın Bakanımız da elindeki istatistiksel veriler çerçevesinde doğru olan kararı verecektir'' dedi. 
     Kürşad Tüzmen, firmaların yatırımlarını Çin'e kaydırmasıyla ilgili olarak da, girdi maliyetlerinin yüksekliğinin bazı firmaları buna yönlendirdiğini söyledi. 
     Tüzmen, ''biz kendi Çin'imizi kendi ülkemizde yaratabilirsek, işgücü maliyetlerini aşağı doğru çekip, finansman maliyetlerini dünya fiyatlarına getirirsek, enerji, su gibi girdi maliyetlerini, sektörün yaptığı ithalatı dünya fiyatlarından almasını sağlayabilirsek o zaman bu üretim dışarı kaymaz. Ama globalleşen dünyada kendi üreticilerimize siz kalın burada üretin ama bu üretim, dünya rekabetinden uzak olsun demek de biraz bence yanlış olur'' diye konuştu. 
     
     ''ENDİŞE VERİCİ DEĞİL'' 
     Cari açıkla ilgili başka bir soru üzerine Tüzmen, şunları söyledi 
     ''Ben şöyle bakıyorum, dikkatle izlenmesi gereken bir boyutta, endişe verici değil. Şu anda dış ticaret açığımızın toplam dış ticaretimize oranı yaklaşık yüzde 22'ler seviyesindedir ki rahatlıkla çevirebileceğimiz bir dış ticaret açığıdır. 
     Bu sene 180 milyar doların üzerinde bir dış ticaret hacmimiz olacak. Bu dış ticaret hacmini biz rahat rahat çevirebileceğimiz bir hacim olarak görüyoruz. Çünkü açığın boyutu toplam dış ticaretin oranına göre azdır ama çok dikkatle takip edilmesi lazım. 
     Türkiye'nin sağlıklı bir dış ticaret göstergesine kavuşabilmesi için, yaklaşık 6 milyar doların üzerinde ihracatını aylık olarak gerçekleştirmesi ve 9 milyar doların altında da bir aylık ithalatı sağlıklı şekilde gerçekleştirmesi lazım. Yani 36-40 milyar dolar arasında bir dış ticaret açığı, rahatlıkla çevrilebilecek bir açıktır.'' 
     
</TEXT>
</DOC>
