<DOC>
<DOCNO> 371914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo23.html </URL>
<DATE> 2005/08/22/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Beşiktaş'da kaptan Tayfur ile Murat antrenmanda tartıştı... 
</HEADLINE>
<TEXT>

     Beşiktaş, 1 günlük iznin ardından Liechtenstein'ın Vaduz takımıyla 25 Ağustos Perşembe günü oynayacağı UEFA Kupası rövanş maçının hazırlıklarına başladı. 
     Teknik direktör Rıza Çalımbay yönetiminde BJK Nevzat Demir Tesisleri'nde yapılan antrenmanda futbolcular kondisyon ve pas çalışmasının ardından, dört gruba ayrılıp turnuva maçları yaptı. 
     Antrenmana tedavisi süren İbrahim Akın, hafif sakatlıkları bulunan Okan ve Ramazan katılmadı. Trabzonspor'a gitmesi gündemde olan Kürşat ise antrenmanda yer aldı. 
     
     TAYFUR-MURAT TARTIŞMASI 

     Antrenman maçları sırasında kaptan Tayfur Havutçu ile kaleci Murat Şahin arasında tartışma yaşandı. 
     Bir pozisyon sonrası aynı takımda oynayan iki futbolcu birbirlerine sinirlendi. Tayfur, Murat'a ''Aptal mısın '' derken, Murat da ''Ne biçim konuşuyorsun'' diye çıkıştı. Bunun üzerine Tayfur, sert bir şekilde ''İçeride görüşürüz'' dedi. Teknik direktör Rıza Çalımbay araya girerek olayı yatıştırdı. 
     
     SERGEN'İN TAKIMI KUPAYI KAZANDI 

     Antrenmanda yapılan turnuva maçlarında Sergen'in takımı birinci oldu. 
     Sergen, Ahmed Hassan, Mehmet Sedef, Koray, Ali Güneş ve kaleci antrenörü Cengiz Birgen'den kurulu ekip, finalde kaptan Tayfur'un takımını 8-4 yendi. Karşılaşma sonrası sahaya getirilen kupa Sergen ve takım arkadaşlarına verildi. Turnuvayı kazanan takımın oyuncuları daha sonra sevinç gösterilerinde bulundu. 
     
     ÇALIMBAY'IN BASIN TOPLANTISI 

     Teknik direktör Rıza Çalımbay, yarın saat 14.00'de BJK Nevzat Demir Tesisleri'nde basın toplantısı düzenleyecek. 
     Beşiktaş, yarın akşam yapacağı antrenmanla Vaduz maçı hazırlıklarını sürdürecek. Siyah-beyazlılarda antrenmanlar, 24 Ağustos Çarşamba gününden itibaren basına kapanacak. 

     
</TEXT>
</DOC>
