<DOC>
<DOCNO> 396510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/soneko10.html </URL>
<DATE> 2005/11/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kamu-Sen Bütçeyi yine orta gelir grubu sırtlayacak 
</HEADLINE>
<TEXT>

     Türkiye Kamu-Sen, ''2006 yılının, başta kamu çalışanları olmak üzere, dar ve orta gelirli kesim için zorlu geçeceğini'' belirtti. 
     Türkiye Kamu-Sen'den yapılan yazılı açıklamada, sendikanın 2006 yılı bütçesine ilişkin değerlendirmelerine yer verildi. 
     2005 yılı hedefi 106.6 milyar YTL olan vergi gelirlerinin, 2006 yılında yüzde 22.2 oranında artışla 130.3 milyar YTL'ye çıkarılmasının hedeflendiği hatırlatılarak, bunun, 2006 yılının başta kamu çalışanları olmak üzere, dar ve orta gelirli kesim için zorlu geçeceğini ortaya koyduğu ifade edildi. 
     Açıklamada, şu görüşlere yer verildi 
     ''Bir yıl içinde vergi mükellefi sayısı yüzde 22 oranında artmayacağına göre, bu artışın vergilere yapılacak zamlarla sağlanacağı gerçeği ortaya çıkıyor. 
     Bunun yanında 2006'da başta telefon olmak üzere KİT ürünlerine, ortalama yüzde 16.4 zam yapılmasının öngörülmesi, başta kamu çalışanları olmak üzere 2006 yılında bütçeyi yine orta gelir grubunun sırtlayacağını gösteriyor.'' 
     
     ''KİŞİ BAŞINA 1810 YTL VERGİ'' 
     Hedeflenen 130 milyar YTL'lik vergi gelirinin eşit paylaşılması durumunda, 2006 yılında Türkiye'de kişi başına 1810 YTL vergi düşeceği öne sürülen açıklamada, bu rakamın geçen yıl 1480 YTL olduğu anımsatıldı. 
     Açıklamada, yıllık enflasyon hedefinin yüzde 5 olduğu dile getirilerek, ''Buna karşın, devletin topladığı vergilere yüzde 22, ürettiği mal ve hizmetlere yüzde 16 oranında zam yapması, ancak çalışanlara ve emeklilere yapmayı planladığı ücret artışlarında enflasyon hedefi olan yüzde 5 oranını temel kabul etmesi, yetkililerin anlaşılmaz bir tutum içinde olduğunun bir kanıtı olarak karşımıza çıkıyor'' denildi. 
     Açıklamada, ortaya konan programda işsizlik öngörüsünün yüzde 10'da kalması ve 38.5 milyar dolarlık dış ticaret açığının hedeflenmesinin, programın sosyal ayağının eksik kalacağını gösterdiği öne sürüldü. 
     
     ''İŞSİZ ORDUSU BÜYÜYECEK'' 
     Yeni mezun olan yüz binlerce gencin 2006 yılında işsizlikle tanışacağı ve 2.5 milyonluk işsizler ordusunun daha da büyüceği savunulan açıklamada, şunlar kaydedildi 
     ''Bütçesini IMF hedeflerine uydurabilmek için vergilere ve kamu ürünlerine yapılacak zamlarda bu denli cömert olan hükümetin, çalışanlara ve emeklilere zam yaparken gösterdiği cimrilik, milletimizin ayakta kalma direncini kırmakta ve başta adam kaçırma, gasp, hırsızlık ve kapkaç olmak üzere kişilere ve mala dönük suçlarda büyük artışlara sebebiyet vermektedir. 
     Halkın ekonomik durumunda iyileşme olmaması ve işsizlik gibi can alıcı bir konuda etkin mücadelenin amaçlanmaması göz önüne alındığında, 2006'da ekonomik nedenli sosyal sorunların artacağı ortadadır.'' 
     
</TEXT>
</DOC>
