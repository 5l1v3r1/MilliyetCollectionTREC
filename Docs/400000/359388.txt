<DOC>
<DOCNO> 359388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonspo05.html </URL>
<DATE> 2005/07/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hakan Ünsal Galatasaray'dan ayrılma şeklimin farklı olmasını bekliyordum 
</HEADLINE>
<TEXT>

     Galatasaray'dan Çaykur Rizespor'a transfer olan Hakan Ünsal, ''Galatasaray'dan ayrılma şeklimin çok farklı olmasını bekliyordum'' dedi. 
     A.A muhabirine, yeni takımında çok mutlu olduğunu ifade eden Hakan Ünsal, Galatasaray'dan ayrıldığı ya da gönderildiği için hiç bir kırgınlığı olmadığını belirterek, şunları söyledi 
     ''Sadece ayrılış şeklimin çok daha farklı olması gerektiğini düşünüyorum. Bunu hak ettiğim ya da etmediğim konusu tartışılabilir. Galatasaray camiasına ve Galatasaray Başkanı'na yakışacak bir davranış olmalıydı. Yoksa bizim hiç bir problemimiz yok. Öyle ya da böyle Galatasaray'dan ayrılacaktım. Daha iyi, güzel bir şekilde ayrılsaydım, bu Galatasaray camiasına daha çok yakışırdı. Ama olmadı.'' Hakan Ünsal, ''Galatasaray'ın yeni teknik direktörle başarılı olabilir mi '' şeklindeki soruya, şu yanıtı verdi 
     ''Hagi kalsaydı Galatasaray'da geçen yıldan daha iyi şeyler yapardı. Niye Hagi kalsaydı Hagi ilk antrenör olduğunda bir çok yabancı hocaya göre dezavantaj yaşamadı. Galatasaray'ı ve bir çok oyuncuyu tanıyordu. Hepimizi ve Türk futbolunu tanıyordu. Bizim gibiydi, Türk gibiydi. Yeni gelen hoca bu konularda sorun yaşayacak. Türk futbolunu, Türk basınını tanıyacak ve her şeyle yeni olarak yüzleşecek. Böyle olunca da belli bir geçiş süresi yaşayacak. Geçiş süresi içerisinde fazla sarsıntı olmaz ve kısa sürede olursa iyi olabilir. Bu süreç içerisinde alınacak kötü sonuçlar takımı kötü etkileyecektir.'' 
     
     EŞİMİN RİZELİ OLMASI TERCİHİMİ ETKİLEDİ 
     Hakan Ünsal, ''Size çok sayıda teklif yapılmasına rağmen neden Çaykur Rizespor'u tercih ettiniz '' sorusuna ise şu cevabı verdi 
     ''Kararımda, Rizespor Başkanı'nın ve Yönetim Kurulu'nun bana çok içten yaklaşmaları etkili oldu. Değer verdiğim ve saygı duyduğum bir kaç büyüğümün bu yönde tercih yapmam konusunda konuşmaları da kararımı etkiledi. Bunlar içerisinde en önemlisi eşimin Rizeli olması ve Rizeli taraftarların bana olan sevgileri oldu.'' Çaykur Rizespor'un yeni sezonda başarılı olacağını da ifade eden Ünsal, ''Hocamız tarafından takım içerisine uygun gördüğü yerlere takımın gereksinimlerini karşılayacak kalitede 2 oyuncunun alınması ile birlikte Çaykur Rizespor'un çok daha iyi yerlere geleceğine inanıyorum. Ayrıca Çaykur Rizespor'da uzun süredir birlikte top oynayan oyuncuların olması da büyük bir avantaj. Yeni takımımda başarılı olacağıma inanıyorum. Burada olmaktan mutluyum'' diye konuştu. 
     
</TEXT>
</DOC>
