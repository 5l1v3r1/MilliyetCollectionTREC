<DOC>
<DOCNO> 398721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo24.html </URL>
<DATE> 2005/11/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Beşiktaş basketbolda hızlı gidiyor 
</HEADLINE>
<TEXT>

     Türkiye Basketbol Ligi'nin güçlü ekiplerinden Ülkerspor'u yenen Beşiktaş Cola Turka'da, antrenör Murat Didin, istikrarlarını koruyup, neler yapabileceklerini gösterdikleri için mutlu olduğunu söyledi. 
     Didin, AA muhabirine yaptığı açıklamada, Ülkerspor maçında, ilk dakikalarda geride oldukları bölümde, oyuncuların maçı kazanacaklarına olan inançlarını hiç kaybetmediğini belirterek, ''Maçı o dakikalarda kazandık. Salonu tıklım tıklım dolduran, içeridekiler kadar dışarıda kalan taraftarlarımızın da verdiği enerji, geride olduğumuz dakikalarda sağlam kalmamızı sağladı. Ligde üste üste, Avrupa Ligi'nde ilk 8'e kalmış ekipleri yendik. Türkiye'de en üstte kim varsa, Beşiktaş onun en ciddi rakibidir'' diye konuştu. 
     Oyuncuların performanslarından memnun olduğunu anlatan Murat Didin, şöyle devam etti 
     ''Kerem'in çok cesur performansı, Mithat'ın özellikle yaptığı müthiş baskı, Barış'ın büyük bir inançla kullandığı atışlar, Kaptan Tolga'nın desteği ve 4 yabancımızın formaları için büyük bir inançla savaşmaları, Akatlar'da müthiş bir gece daha yaşamamızı sağladı. Aksilikler olmazsa, her geçen gün daha iyi olacağımıza inanıyorum.'' 
     
     ''AKATLAR ÖVÜNÇ VE GURUR KAYNAĞIMIZ'' 
     Murat Didin, siyah-beyazlıların üst üste galip gelinen 6 maçtan 5'ini kendi sahasında kazandığının hatırlatılması üzerine, Akatlar Spor Salonu'nda çok güzel bir ortam olduğunu söyledi. 
     Akatlar'da, maçlarda çeşitli etkinlikler yapıldığını belirten Didin, ''Akatlar'da dostça bir spor ortamı yaratılıyor. Bugün Avrupa'nın hangi salonuna gitseniz, göreceğiniz ortam bizim salonumuzda da var. Bizim için Akatlar'da organize olmak, övünç ve gurur kaynağıdır. Ayrıca Beşiktaş taraftarı sadece Akatlar'da değil, deplasmanda da bizi yalnız bırakmıyor. İzmir'deki Tuborg maçında da tribünleri Beşiktaş taraftarı doldurdu'' diye konuştu. 
     Didin, ULEB Kupası C Grubu'nda 30 Kasım Çarşamba günü Belçika'da, Region Wallone Spirou Charleroi takımıyla önemli bir maç yapacaklarını da ifade ederek, ''Belçika'da spor bayramı varmış. Başbakan ve 6 bakan da maça gelecek. Güzel bir atmosferde, galibiyetle Türkiye'ye dönmek istiyoruz'' dedi. 
     
</TEXT>
</DOC>
