<DOC>
<DOCNO> 397815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/siyaset/siy01.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lozan asla tartışılamaz' 
</HEADLINE>
<TEXT>


Avrupa Birliği Komisyonu Türkiye Temsilcisi Kretschmer'in "Azınlıklar konusunu Lozan teziyle savunmak yetersiz" sözlerine Dışişleri Bakanlığı'ndan sert tepki geldi 

ANKARA Milliyet 


Avrupa Birliği AB Komisyonu Türkiye Temsilcisi Hansjörg Kretschmer'in "Lozan Anlaşması'nda yapılan azınlık tanımının yetersiz olduğu" yönündeki açıklamalarına, Dışişleri Bakanlığı "Lozan'ı tartışmayız" yanıtını verdi. 
Dışişleri Bakanlığı Sözcüsü Namık Tan, dün yaptığı yazılı açıklamada Kretschmer'in sözleri için şu değerlendirmede bulundu "Bu sözleri, üzerinde fazla düşünülmemiş sözler olarak değerlendirmekteyiz. Bizim açımızdan Lozan Antlaşması'nın azınlıklar konusuna ilişkin hükümleri yoruma meydan vermeyecek kadar sarihtir. Kaldı ki, Lozan Antlaşması'nın Türkiye açısından tartışma konusu olmayacağı açıktır." Dışişleri yetkilileri, Kretschmer'in bakanlığa çağrılmadığını da belirttiler. 
Kretschmer'in açıklamalarına, muhalefet partilerinden de tepki geldi. 
CHP Grup Başkan Vekili Kemal Anadol "Biz söylediğimizde AKP kuşkuculukla suçlamıştı. 'Asıl niyet, Lozan'ı ortadan kaldırmak' dediğimiz zaman, AKP bize tutucu demişti. Türkiye adım adım, Lozan'dan geri çekilmeye davet ediliyor. Sonunda bakla ağızdan çıkarılacak, 'Bu Lozan'ı değiştirelim' denilecek." 
CHP Hatay Milletvekili ve Emekli Büyükelçi İnal Batu "Ben bakanlıkta olsaydım o diplomatı çağırır, dikkatini çekerdim. Lozan uluslararası hukukun parçası olan önemli bir anlaşma. Orasından burasından çekiştirilerek, delik deşik edilecek bir belge değildir. Tabu da değildir, zaman içinde belki değiştirilebilir. Belki AB üyeliği yaklaştığında ya da halkta bir güven oluştuğunda gözden geçirilebilir ama daha tarama sürecinde, müzakereler fiilen başlamamışken ve Türk halkında AB konusunda kuşkular varken böyle önemli ilkelerin tahrip edilmeye çalışılmasını yanlış buluyorum." 
DYP Genel Başkan Yardımcısı ve Emekli Büyükelçi Nüzhet Kandemir "Kretschmer, bunu kendi görüşü olarak değil, Brüksel'den aldığı talimatla dile getiriyor. Hükümet, 3 Ekim öncesinde, Ekim 2004'te açıklanan İlerleme Raporu'nda başlayarak sonra ortaya çıkan bütün belgelerde öne sürülen şartları aynen kabul etti. Hükümetin, masaya otururken kabul edemeyeceği parametreleri iyi bir şekilde ortaya koyması gerekir. Şartların Lozan Antlaşması'na dayanacağı belliydi." 


</TEXT>
</DOC>
