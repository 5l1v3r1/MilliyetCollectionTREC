<DOC>
<DOCNO> 353973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun54.html </URL>
<DATE> 2005/06/21/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Zebari "Saddam'ın davası bu yıl başlayacak" 
</HEADLINE>
<TEXT>

     Irak Dışişleri Bakanı Hoşyar Zebari, devrik lider Saddam Hüseyin’in davasının bu yıl başlayacağını söyledi. 
     Uluslararası Irak Konferansı için Brüksel’de bulunan Zebari, düzenlediği basın toplantısında, "Saddam Hüseyin, adaletin önüne ne kadar erken çıkarılırsa o kadar iyi" dedi. Zebari, devrik liderin yargılanmasının, Irak’ın güvenliğine olumlu katkı yapacağını kaydetti. 
     Saddam Hüseyin ve onun üst düzey yetkililerini yargılayacak olan özel mahkemenin çok sıkı çalıştığını belirten Zebari, Saddam Hüseyin ve arkadaşlarını yargılamak için yeterince kanıtları olduğunu, onların yaptıklarını ortaya çıkarmak için daha fazla kanıta ihtiyaçları olmadığını ifade etti. 
     ABD’nin Irak’taki askerlerinin sayısını azaltması yönündeki haberlere de değinen Zebari, kesintiyi anlayışla karşıladıklarını söyledi. 
     Zebari, ABD’nin Irak’taki askerlerinin sayısını 135 bine düşürmesini planladığı tarih olan 2006 yılının başına kadar Irak güçlerinin güvenliği sağlama kapasitesinin daha da artacağını belirterek, bu tarihin kendileri için makul olduğunu ifade etti. 
     
</TEXT>
</DOC>
