<DOC>
<DOCNO> 396850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas15.html </URL>
<DATE> 2005/11/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Dünyada 40 milyon AIDS'li var 
</HEADLINE>
<TEXT>

     Dünyada AİDS salgınının 2005'te yaklaşık 3 milyon kişinin ölümüne yol açtığı, toplam AİDS'li sayısının 40 milyon civarında olduğu bildirildi. 
     BM tarafından bugün yayımlanan AİDS raporunda, AİDS'le mücadelenin yeterli olmadığı ve ''daha fazla mücadeleye ihtiyaç bulunduğu'' belirtildi. 
     Yeryüzünde her gün yaklaşık 14 bin kişiye AİDS bulaştığı kaydedilen raporda, bu kişilerin 2 bin kadarının, 15 yaşın altındaki çocuklar olduğuna işaret edildi. 
     İnsanlık tarihinin ''en ölümcül salgınlarından'' biri olarak nitelendirilen AİDS'in, teşhis edildiği 1981 yılından bu yana 25 milyondan fazla kişinin ölümüne yol açtığı vurgulanan BM raporuna göre, bazı ülkelerde enfeksiyon oranının düşmesine rağmen, ''AİDS virüsü ile birlikte yaşayanların'' toplam sayısı artmaya devam etti. 
     
     EN YÜKSEK SEVİYE 
     Dünya Sağlık Örgütü'nün katkılarıyla hazırlanan ve 1 Aralık Dünya AİDS Günü dolayısıyla yayımlanan raporda, ''Dünyada HİV virüsüyle birlikte yaşayan insanların sayısı, 40.3 milyonla şimdiye kadarki en yüksek seviyeye yükselmiş bulunuyor. Bu rakam iki yıl önce 37.5 milyon idi'' ifadesi kullanıldı ve AİDS virüsü bulaşan insanların 10 milyondan fazlasının 15 ila 24 yaşlarında olduğu vurgulandı. 
     Rapora göre, AİDS hastalığı en fazla Doğu Avrupa ile Orta ve Doğu Asya ülkelerinde arttı. Buna rağmen, Afrika'nın güneyindeki Büyük Sahra'nın altındaki ülkeler, AİDS'in en yaygın olduğu ülkeler olmaya devam ediyor. 2005'te yeni enfeksiyonların yüzde 64'ü bu ülkelerde ortaya çıktı. 
     BM AİDS'le mücadele programının müdürü Dr. Peter Piot, ''AİDS salgını, ulusal ve uluslararası plandaki mücadeleyi yetersiz kılıyor. Mücadelenin içeriği ve boyutlarının genişletilmesi şart'' dedi ve uzun vadeli stratejiler geliştirmek gerektiğini belirtti. 
     Rapora göre, dünya ölçeğinde AİDS riskiyle karşılaşan insanların beşte birinden daha azı, temel önleyici tedaviden yararlanabiliyor. Taşıyıcıların da sadece onda biri test yaptırıyor. 
     
     İLAÇ İMKANI... 
     BM yetkilisi Michel Sidibe de AİDS ilaçlarını edinebilme imkanının iyileştiğini, ancak buna rağmen ilaç bulabilen hasta oranının, Afrika ülkelerinde ancak 10'da bir, Asya'da 7'de bir olduğuna vurgu yaptı. 
     Raporda, tedavi imkanlarının genişlemesi sayesinde bu yıl en az 250 bin kişinin AİDS'ten ölümünün önüne geçildiği de kaydedildi. 
     Rapora göre, 2005'te dünyada bulunan 40.3 milyon AİDS'linin 38 milyonunu 15 ila 49 yaşlarındakiler oluşturuyor. Geri kalan 2.3 milyonu 15 yaşından küçük çocuklar teşekkül ediyor. Hastalıklı yetişkinlerin 17.5 milyonu kadın. Kadınların 13.5 milyonu Afrikalı. 
     Büyük Sahra altındaki Afrika ülkelerinde AİDS'li sayısı 25 milyonu geçerken, Kuzey Afrika ve Ortadoğu'da bu sayı 510 bin civarında. Latin Amerika'da 1.8 milyon, Kuzey Amerika'da 1.2 milyon, Doğu Avrupa ve Orta Asya'da 1.6 milyon, Güney ve Güneydoğu Asya'da ise 7.4 milyon AİDS'li var. 
     Afrika'da 2005 yılında 3.2 milyon kişi AİDS kaptı, bunların 2.4 milyonu hayatını kaybetti. 
     
</TEXT>
</DOC>
