<DOC>
<DOCNO> 361573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/spo13.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Salon ayıbı bitiyor 
</HEADLINE>
<TEXT>


2009 Avrupa Atletizm Şampiyonası'na ev sahipliği için yarışan ancak henüz projesi bile bulunmayan Sinan Erdem Salonu için düğmeye basıldı, EAA denetçilerinin teftişi öncesi proje çalışması başlatıldı 

MURAT AĞCA 


Ataköy'de 13 yıldır bitirilemeyen Sinan Erdem Salonu'nun Milliyet tarafından gündeme taşınan "proje skandalı"nı çözmek için harekete geçildi. 
2009 Avrupa Atletizm Şampiyonası'na ev sahipliği yarışan giren ve 18 Temmuz'da Avrupa Atletizm Birliği EAA heyeti tarafından teftişten geçecek olan salonun avam projesinin çıkarılması amacıyla bir şirketle anlaşmaya varıldı. 
Birkaç gün içinde geceli - gündüzlü çalışılarak yapılacak projenin yetişmesi için ihaleye çıkılmasından vazgeçildi. Gerekli finansman ise Hazırlık ve Düzenleme Kurulu'ndan HDK , Türkiye Milli Olimpiyat Komitesi'ne aktarıldı. 
Üç inceleme komisyonunun üç gün sürecek ziyareti sırasında projeyle birlikte İçişleri Bakanlığı, Spordan Sorumlu Devlet Bakanlığı ile İstanbul Büyükşehir Belediyesi tarafından sunulması gereken garanti mektuplarının da toplanmasına çalışılıyor. 
Salonun esas projesi ise birkaç aylık çalışmadan sonra şekillenecek ve maketli proje, Ekim ayında EAA tarafından yapılacak seçime kadar yetiştirilecek. 
Yetkililer, dışarıdan bitmiş gözükmesine rağmen henüz salonun içinde hiçbir çalışma yapılmamış olmasının, heyetin taleplerine göre projenin şekillenebilmesi açısından avantaj olarak da nitelendirdiler. 

McEwen'dan hat -trick 

Fransa Bisiklet Turu'nun Miramas - Montpellier arasında koşulan 173 kilometrelik 13. etabında zafer Robbie McEwen'ın oldu. Avustralyalı bisikletçi, son 300 metredeki müthiş sprintiyle vatandaşı Stuart O'Grady'i geride bırakıp, bu yılki üçüncü etap birinciliğini elde etti. Davitamon Lotto takımı adına mücadele eden McEwen 3 saat, 43 dakika ve 14 saniyelik derecesiyle birinciliğe uzandı. McEwen'ın ardından O'Grady ikinci, ABD'li Fred Rodriguez de üçüncü oldu. Etabı peloton içinde bitiren sarı mayonun sahibi Lance Armstrong genel klasmanda Rasmussen ile aradaki 38 saniyelik farkı korudu. Dün dizinden sakatlanan İspanyol Alejandro Valvarde yarıştan çekilmek zorunda kaldı. 5. etapta Armstrong'u geçip, birinci olan Valverde genel klasmanda beşinci sırada yer alıyordu. Bugün Pireneler'e taşınacak turda 221 kilometrelik Agde - Ax Domanies etabı koşulacak. 

Bu ne perhiz ... 

AYŞE YEŞİN 

12 Mart 2004 tarihinde çıkan özerklik kanununa olumlu görüş veren Sayıştay, bir yıl sonra spor teşkilatının özerk federasyonlara bütçe aktarımının yanlış olduğunu savundu. 
Gençlik ve Spor Genel Müdürlüğü'ne gönderilen yazıda, özerk federasyonlara bütçe aktarılmasının gerekçesi sorulurken, devletin hesaba para transferi yapamayacağı ancak branş adına harcama yapabileceği belirtildi. 
Özerklik kanununda bu statüyü kazanan federasyonlara üç yıl sonunda öz gelirlerinin yüzde 15'i kadar bütçe verileceği kararlaştırılmıştı. Bu yıl Mayıs ayında ise kanun maddesinde yapılan değişiklik ile üç yılın sonunda verilecek bütçe olimpik branşlarda yüzde 75'e, diğerlerinde ise yüzde 50'ye çıkarılmıştı. 
Sayıştay'ın sorgulamasına verilen yanıtta devletin sporun ana sponsoru olduğu konusuna özerklik kanununda yer alan madde hatırlatıldı. Yasanın hazırlanma aşamasında Maliye Bakanlığı ve Sayıştay'ın verdiği olumlu görüşleri belirten yetkililer, Türk sporunun gelişimi için bu uygulamanın yapılması gerektiğini vurguladı. 

Gürler finalde 

Almanya'daki 23 Yaşaltı Avrupa Atletizm Şampiyonası'nda Özge Gürler, 400 metre engellide 58.59'luk derecesiyle, Binnaz Uslu'da 800 metrede 2.04.27 ile serilerinde 3. olarak finalde koşma hakkı elde ettiler. Marakeş'teki Dünya Yıldızlar Şampiyonası'nda ise Tuğçe Şahutoğlu, çekiçte iki geçerli atışını da fileye çarptırmasına rağmen 48.80 ile 12. sıradan finale kaldı. 

Taş düşürdü 

Dünya Şampiyonası öncesi yaşadığı sağlık problemleriyle gündeme gelen rekortmen atlet Elvan Abeylegesse'nin, sürekli dert yandığı böbrek taşlarından birini düşürdüğü belirlendi. 
Aladağ'daki kamp döneminde kanaması olan Elvan'ın, yapılan kontrollerde böbreğindeki iki taştan 5 mm çapındaki büyük olanını düşürdüğü belirlendi. Milli sporcunun karın kaslarındaki yırtığın da kapanmak üzere olduğunu söyleyen antrenörü Ertan Hatipoğlu, "Doktorlar tamamen iyileşmesi için 2 - 3 hafta daha zamana ihtiyaç olduğunu söylediler. Ancak Elvan'ın ağrıları geçti. Birkaç gündür hafif tempolu koşu antrenmanlarına başladık. Mucizelere inanırım ama Dünya Şampiyonası'na kadar hazır olmamız imkansız görünüyor" diye konuştu. 
Yeni doktoru Prof.Mehmet Demirhan tarafından kontrolden geçirilen Elvan'ın kalın bağırsağında sorun olup olmadığı konusunda da araştırma yapılıyor. 

Can Artam'a müthiş teklif 

Formula 1 pilotlarının yetiştiği Grand Prix 2'de GP2 yarışan tek Türk pilotu Can Artam'a, F1 takımları Minardi ve Jordan'dan teklif geldi. 
İki takım da Artam'a, Formula 1'de bu yıl ilk kez takvime giren İstanbul Grand Prix'sinde üçüncü pilot olması önerisini getirdi. 
Minardi'nin patronu Paul Stoddart'ın da takımda kalmak için sponsorlarının yaptığı finansal destek konusunda zorluk yaşayan Patrick Fraisacher ile yollarını ayıracaklarını açıkladığı ve Avusturyalı pilot yerine düşünülen isimler arasında Can Artam'ın da adını açıkladığı öğrenildi. 
Minardi'nin, bu sezon İstanbul yarışında üçüncü pilot olarak şans vermek istediği Artam'dan memnun kalması halinde gelecek sezon için anlaşabileceği ifade edildi. 
Halen GP2'de Isport takımıyla yarışan Artam, ilk puanlarını Monaco'da yedinci olarak elde etmişti. 

YAT 

Örnek start 
Geleneksel Deniz Kuvvetleri Kupası 2005 Sabah Açık Deniz Yat Yarışı, İstanbul'da başladı. Yarışın startını İstanbul Boğazı Çengelköy açıklarında Deniz Kuvvetleri Komutanı Oramiral Özden Örnek verdi. 66 yatlık rekor katılımla Çengelköy-Bozcaada ve Bozcaada-Çeşme güzergahlarında iki etap halinde yapılacak yarış, 18 Temmuz'da sona erecek. 

ATLETİZM 

Milli atlet sınıfta kaldı 
Milli Atlet Nevin Yanıt, öğrenim gördüğü Mersin Üniversitesi Beden Eğitimi ve Spor Yüksek Yüksekokulu'nda "atletizm" dersinden kaldı. Milli takım kampları nedeniyle derslerini takip edemeyen birinci sınıf öğrencisi Yanıt, "Yaptığım başvuruya rağmen olumlu bir cevap alamadım" dedi. ENKA'lı sporcu, Üniversite Oyunları'nda da Mersin Üniversitesi adına koşacak. 

VOLEYBOL 

Bravo gençler 
Genç Bayanlar Balkan Voleybol Şampiyonası'nda, Türkiye, yarı final maçında Arnavutluk'u 3-0 mağlup etti ve finale yükseldi. Atatürk Spor Salonu'nda yapılan maçta rakibine set şansı tanımayan gençlerimiz bugün saat 17.00'de Sırbistan - Karadağ ile Balkan şampiyonluğu için mücadele edecek. 



</TEXT>
</DOC>
