<DOC>
<DOCNO> 396334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonspo09.html </URL>
<DATE> 2005/11/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gözlemci raporu Türkiye lehine değil 
</HEADLINE>
<TEXT>

     CNNTÜRK 

Türkiye-İsviçre maçına dair başlatılan soruşturmanın en can alıcı noktası gözlemcilerin yazdığı rapor olacak. 
     CNN TÜRK Spor Servisi'nin ortaya çıkardığı gözlemci raporunda Türkiye ile ilgili en önemli maddeler şunlar 
     Karşılaşma sırasında ve sonrasında Türk Milli Takımı’nın yer aldığı kulübeden sahaya müdahaleler oldu. 
     Maç sırasında tribünlerden sahaya pet şişeler ve bayrak sopaları atıldı. 
     Karşılaşmanın ardından Türk Milli Takımı Yardımcı Antrenörü Mehmet Özdilek, soyunma odasına giden İsviçre Milli Takım oyuncusu Hugel'e çelme taktı. 
     Maçın bitiş düdüğü ile birlikte Türk Milli Takımı oyuncusu Alpay Özalan, soyunma odası koridoruna hareket eden İsviçreli oyunculara saldırdı ve tekme attı. 
     Alpay'ın yanı sıra Emre Belözoğlu da İsviçreli oyunculara saldırdı ve yumruk attı. 
     Yönetici olduğunu düşündüğümüz sivil giyimli bir şahıs, maçın ardından hakem kapısını zorlayarak tekmeledi. 
     Yetkisiz bazı kişiler güvenlik güçlerini yönlendirdi. 
     Türk Milli Takımı oyuncularından Emre Belözoğlu ve Tümer Metin maçın hakemi Franck de Bleckere'i tartakladı. 
     Diğer bir oyuncu Fatih Akyel ise bu oyunculara müdahele ederek olayların büyümesini engelledi. 
     Raporda yer alan bu ifadeleri inceleyen FIFA Disiplin Komitesi ayrıca Fatih Terim'in maç sonrası düzenlediği basın toplantısı kayıtlarını gerek gördüğü takdirde isteyebileceğini açıkladı. 
     
     MEHMET ÖZDİLEK, ALPAY VE EMRE'DEN SAVUNMA İSTENDİ 

     FIFA Disiplin Komitesi, Türkiye ile İsviçre A milli futbol takımları arasında yapılan 18. Dünya Kupası Avrupa Elemeleri play-off baraj rövanş maçı sonrası yaşanan olaylara karıştıkları gerekçesiyle, Türk Milli Takımı Yardımcı Antrenörü Mehmet Özdilek ile oyunculardan Alpay Özalan ve Emre Belözoğlu, İsviçre Milli Takımı oyuncularından Benjamin Huggel ve Stephan Meyer'in savunmalarını istedi. 
     FIFA Disiplin Komitesi, Türkiye Futbol Federasyonu'na gönderdiği yazıda, Özdilek'in tünele giderken Valon Behrami ve Benjamin Huggel'e tekme attığı, Alpay Özalan'ın Marco Streller'i tekmelemeye çalıştığı ve tüneldeki olaylara karıştığı, Emre Belözoğlu'nun ise tüneldeki olayların içerisinde yer aldığı için savunma vermeleri gerektiğini belirtti. 
     FIFA Disiplin Komitesi ayrıca, İsviçre Milli Takımı oyuncularından Benjamin Huggel ve Stephan Meyer'den de olaylara karışmaları nedeniyle savunma isteğinde bulundu. 
     Disiplin Komitesi dün hakem Frank De Bleeckere, maç delegesi Michal Listkiewicz, FIFA Güvenlik Sorumlusu Alan Hutchings, FIFA Hakem Gözlemcisi Mario van der Ende, İsviçre Takımı Delegasyonu'ndan Ernst Lammli, İsviçre Milli Takımı Teknik Direktörü Jakob Kuhn, İsviçre Milli Takımı Kaleci Antrenörü Erich Burgener, Milli Takımı Kaptanı Johann Vogel ve oyuncu Stefan Grichting'ten olayları detaylı olarak rapor etmelerini ve kanıtlarını FIFA'ya sunmalarını istemişti. 
     Bu arada Türkiye Futbol Federasyonu'nun bunun üzerine Disiplin Kurulu'na bir yazıyla başvurarak, "FIFA temsilcileri dışında 5 İsviçre temsilcisinin kendi gözlemlerini aktarmaları için davet edilmiş olmaları dikkatimizi çekti. Adil bir soruşturma süreci için Milli Takımlar İdari Menajeri Şükrü Hanedar, Milli Takım Yardımcı Antrenörü Mehmet Özdilek, kaleci antrenörü Eser Özaltındere, Alpay Özalan ve Emre Belözoğlu'nun da dinlenmelerini talep ediyoruz" isteğinde bulunduğu açıklandı. 
     
     
</TEXT>
</DOC>
