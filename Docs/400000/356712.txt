<DOC>
<DOCNO> 356712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo43.html </URL>
<DATE> 2005/06/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Eto'o, 2010 yılına kadar Barcelona'da... 
</HEADLINE>
<TEXT>

     İspanya Birinci Futbol Ligi La Liga şampiyonu FC Barcelona, ünlü golcüsü Samuel Eto'o'nun sözleşmesini 2 yıl daha uzattı. 
     FC Barcelona'nın Kamerunlu golcüsü Samuel Eto'o, kendisini 2010 yılına dek bordo-mavili yapacak imzayı atarken, İngiltere Premier Ligi şampiyonu FC Chelsea'ye gideceği yönündeki söylentilere de nokta koydu. 
     Geçen yıl Real Mallorca'dan yaklaşık 29 milyon dolar karşılığında FC Barcelona'ya transfer olan ve 2008 yılına kadar sözleşme imzalayan Eto'o, sözleşmesini 2 yıl daha uzatırken, yıllık aldığı parayı 6 milyon dolar artırdı. 
     Son olarak FC Chelsea'den gelen büyük miktardaki transfer teklifini reddettiği belirtilen Eto'o, takımıyla sözleşmesini 2 yıl daha uzatmasının karşılığında 2010 yılına kadar Katalan ekibinden yaklaşık 181 milyon dolar 246 milyon 160 bin YTL alacak. 
     İspanya La Liga'da 6 yıl sonra yeniden şampiyon olan FC Barcelona'nın başarısına büyük katkısı olan Eto'o, bu sezon ligde 24 golle takımını birçok maçta sırtlamıştı. 
     2 kez Afrika'da yılın futbolcusu seçilen 24 yaşındaki Eto'o'nun yanı sıra Deco ve Xavi Hernandez ile de sözleşmelerini yenileyen FC Barcelona'da, teknik direktör Frank Rijkaard, Brezilyalı Ronaldinho, takım kaptanı Carles Puyol ve kaleci Victor Valdes ile de sözleşmelerini yenilemek için çalışmalar yürütülüyor. 

     
</TEXT>
</DOC>
