<DOC>
<DOCNO> 371277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur23.html </URL>
<DATE> 2005/08/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Öğretmeni birasına ilaç koyarak soydular 
</HEADLINE>
<TEXT>

     Tatil için Alanya’ya giden bir öğretmenin, ikram edilen ilaçlı birayı içince ölüm tehlikesi atlattığı bildirildi. Birayı içtikten sonra baygınlık geçiren öğretmenin kredi kartlarından da 3 bin 600 YTL para çekildiği belirlendi. 
     Alanya Cumhuriyet Polis Merkezi’ne şikayette bulunan Azmi Y, bir parkta yanına gelerek arkadaşlık kuran kişinin ikram ettiği birayı içtikten kısa süre sonra bayıldığını söyledi. 
     Kendisine ilaçlı bira veren kişi tarafından, ertesi gün olay yerinin uzağına bırakıldığını ve cüzdanındaki 15 YTL ile 3 bankaya ait kredi kartlarının da alındığını belirten Azmi Y, yakınları tarafından hastaneye kaldırıldığını anlattı. 
     Hayati tehlikesi bulunduğu gerekçesiyle Devlet Hastanesi’nde bir süre müşahede altında tutulan Azmi Y’nin yapılan tetkiklerinde, kanında aşırı dozda uyku ilacı bulunduğu tespit edildi. 
     Öğretmen Azmi Y, AA muhabirine yaptığı açıklamada, hastaneden taburcu edildikten sonra, kredi kartlarından 3 bin 600 YTL çekildiğini belirlediğini söyledi. Azmi Y, kredi kartlarının şifrelerini yazdığı kağıdı cüzdanında taşıdığını, soyguncuların bu şifrelerle para çekilmiş olabileceğini kaydetti. 
     Yetkililer, zanlıların tespit edilmeye çalışıldığını kaydettiler. 
     
</TEXT>
</DOC>
