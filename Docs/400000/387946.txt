<DOC>
<DOCNO> 387946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko25.html </URL>
<DATE> 2005/10/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Serbest bölgede kan kaybı sürüyor 
</HEADLINE>
<TEXT>

     Veli Gürgah AA 

Avrupa Birliği'ne uyum sürecinde vergi muafiyeti kaldırılan Mersin Serbest Bölgesi'nde 2005 yılının 9 ayındaki işlem hacminin, geçen yılın aynı dönemine göre yüzde 25 gerilediği bildirildi. 
     Mersin Serbest Bölgesi İşleticileri A.Ş. MESBAŞ Genel Müdürü Edvar Mum, AA muhabirine yaptığı açıklamada, 2004 yılının 9 ayındaki 2.1 milyar dolar olan işlem hacminin, bu yılın 9 ayında yüzde 25'lik azalma ile 1.6 milyar dolar olarak gerçekleştiğini, bunun da geçen yılın Şubat ayında yürürlüğe giren vergi uygulamasının neden olduğu olumsuzluğu gözler önüne serdiğini söyledi. 
     Serbest bölgelerde hakların korunması ve muafiyetlerin devam ettirilmesinin, etkin bir dış ticaret ve kalkınma aracı olarak kullanılması açısından önem arz ettiğini belirten Mum, şunları söyledi 
     ''Bunun sağlanabilmesi için yasanın çıktığı tarihten önce alınan ruhsat sürelerinin 2019 yılına kadar uzatılması, yeni alınacak ruhsatların Türkiye'nin AB'ye tam üye olma tarihine kadar gelir ve kurumlar vergisinden istisna tutulmaları gerekiyor.'' Yaşanan olumsuzlukların serbest bölgelerde yeni vergi uygulamasının sakıncalarını açıkça gösterdiğini belirten Mum, ''Yapılan düzenlemeler ile ülkemizde yerli ve yabancı yatırımcıya, en süratli yatırım ve işlem olanağı sağlayan çalışma alanları olarak kurulan serbest bölgelerin, vergi teşvikinin kaldırılması ile Türkiye'nin AB'ye giriş sürecinde elinde bulunan tek alternatif olan teşvikli alanlar da devre dışı kalmıştır'' dedi. 
     Mum, geçen yıl 5084 sayılı yasa ile getirilen vergi uygulamasının etkisi ile bölgeye yeni firma girişinde de düşüş meydana geldiğini ifade ederek, şunları kaydetti 
     ''Uygulamanın yürürlükte kalması durumunda ruhsat süreleri dolacak kullanıcı firmalar, ruhsatlarını yenilemeyecek, yeni talepte bulunmayacak. Dolayısıyla, ülkemizde faaliyet gösteren 21 serbest bölgeden büyük bir bölümü atıl durumda kalacak. Gerek mevcut yatırımcılar, gerekse yatırım düşüncesinde olan yerli ve yabancı firmalar Suriye, Ürdün, İsrail, Mısır, Bulgaristan, Romanya gibi ülkelerde faaliyete geçen ve son dönemde sayıları hızla artan vergisel teşvikli, düşük işçi ücretli, düşük enerji bedelli serbest bölgelere gidecek ve yatırım yapacak.'' 
     
     ''MEVZUAT DEĞİŞİMİ İVEDİ...'' 
     Türkiye serbest bölgelerinin mevzuat istikrarı konusunda olumsuz puan aldığını öne süren Mum, ''Yabancı yatırımcıların rağbet ettiği ve bundan sonraki dönemlerde de yatırım araştırması yaptıkları serbest bölgeler açısından, ruhsat sürelerinin bitimi ve diğer ülkelerdeki alternatif serbest bölgelere tercih yapılmadan önce, vergi teşviklerinin uzatılmasına yönelik mevzuat değişimi ivedi olarak yapılmalıdır'' dedi. 
     Mum, AB üyesi ülkeler içinde faaliyette bulunan serbest bölgelerde vergi uygulaması yapılmasının söz konusu olmasına rağmen, gerek geçiş sürecinde, gerekse tam üyelik durumunda faaliyette bulunan bazı serbest bölgelerde vergi teşviki uygulandığının tespit edildiğini belirtti. 
     AB üyesi ülkelerde halen Shannon İrlanda ve Madeira Portekiz gibi teşvikli bölgelerin bulunduğunu, buna karşın, Türkiye'deki serbest bölgeler için paralel bir uygulama tesis edilemediğini savunan Mum, şöyle konuştu 
     ''Ülkemizde AB uyum yasaları düzenlemeleri çerçevesinde, 6. Uyum Paketi içinde yer alan Türkiye serbest bölgelerine vergi yaptırımının, AB Komisyonu ile hiçbir pazarlık yapılmadan oluşturulduğu bilinmektedir. Zira, AB'ye tam üye 2 ülke için vergi muafiyeti verilmiştir. Ülkemizin hangi tarihte AB'ye tam üye olacağı bilinmeden ve AB'ye giriş müzakereleri devam ederken, kendi haklarının savunulması için AB üye ülkeler içinde örnek göstereceği serbest bölgeler olmasına rağmen bu hakkını kullanamamıştır.'' Mersin Serbest Bölgesi Genel Müdürü Edvar Mum, Türkiye'deki 21 serbest bölge içinde, yılın 9 ayında 1.6 milyar dolarlık ticaret hacmiyle bölgenin, İstanbul-Deri, Ege, İstanbul-AHL, İstanbul Trakya ve Bursa'nın ardından 6'ncı sırada yer aldığını kaydetti. 
     
</TEXT>
</DOC>
