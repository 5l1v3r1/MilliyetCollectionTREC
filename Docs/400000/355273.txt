<DOC>
<DOCNO> 355273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/dunya/axdun01.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski komünistler favori 
</HEADLINE>
<TEXT>


Bulgaristan'da bugün genel seçim var. Başbakan Sakskoburgotski'nin seçimin favorisi eski komünistlerle koalisyonu dışlaması, Türklerin desteğindeki Hak ve Özgürlükler Hareketi'ni kilit konuma taşıyor 

DIŞ HABERLER SERVİSİ 


Bulgaristan'da eski Komünist Partisi'nin devamı niteliğinde olan Bulgaristan Sosyalist Partisi BSP , bugün düzenlenecek olan genel seçimlerin favorisi olarak gösteriliyor. Seçimden beklendiği gibi 1. parti çıkması ve iktidara gelmesi halinde BSP, ülkeyi 2007'de Avrupa Birliği AB üyeliğine taşıyacak siyasi güç olacak. 
Liderliğini Ahmet Doğan'ın yaptığı, ağırlıklı olarak Türk azınlık tarafından desteklenen, koalisyon ortağı Hak ve Özgürlükler Hareketi de HÖH büyük bir sürpriz yaşanmazsa Bulgaristan Parlamentosu'nda kilit parti konumunu koruyacak. 2001 seçimlerinde 240 sandalyeli parlamentoda 20 milletvekilliği kazanan ve bu seçimlerde milletvekili sayısını 25'e kadar yükseltmesi beklenen HÖH'ün kurulması beklenen koalisyona ortak olabileceği belirtiliyor. 
Şu anda iktidarın büyük ortağı olan Başbakan Simeon Sakskoburgotski liderliğindeki 2. Simeon Ulusal Hareketi'nin NDSV sosyalistlerle koalisyona girmeyeceğini açıklaması, HÖH'nin yeniden iktidar ortağı olma şansını artırıyor. Ahmet Doğan, BSP lideri Sergey Stanişev ile iyi anlaştıklarını belirterek, BSP ile koalisyon hükümeti kurabileceklerini açıklamıştı. 
Ülkede düzenlenen son anketler BSP'yi yüzde 35 - 46 oy oranıyla 1. parti gösteriyor. NDSV'nin oy oranı ise anketlerde yüzde 18.5 - 25 olarak belirdi. 2001'de düzenlenen genel seçimlerde büyük bir çıkış yapan NDSV, parlamentodaki sandalyelerin yarısını kazanmıştı. 

6666 aday yarışıyor 
22 siyasi parti ve koalisyonun katılacağı seçimlerde 6666 aday yarışacak. Son kamuoyu araştırmaları, 22 siyasi parti ve koalisyondan sadece 7'sinin yüzde 4 olan seçim barajını aşarak, parlamentoda temsil hakkı elde edeceğini ortaya koyuyor. Seçimde 6.7 milyon kayıtlı seçmenin oy kullanması bekleniyor. 2001 seçimlerine katılım oranı yüzde 67 olmuştu. Oy verme işlemi Türkiye saatiyle 06.00'da başlayacak, 19.00'da sona erecek. Sandık çıkışı anketlerden ilk sonuçların Türkiye saatiyle 20.00'de açıklanması, resmi sonuçların ise pazar veya pazartesi günü duyurulması bekleniyor. 

Ahmet Doğan'ın hedefi başbakan yardımcılığı 

KEMAL ÖZGÜLER Kırcaali DHA 

Hak ve Özgürlükler Hareketi'nin HÖH Genel Başkanı Ahmet Doğan, Türk azınlıktan seçimlerde sandık başına giderek partiyi daha güçlü iktidara taşımalarını istedi. 
Hükümet ortağı Hak ve Özgürlükler Hareketi Genel Başkanı Ahmet Doğan, "Beklentilerim 30 civarında milletvekili çıkarmaktır. Bu seçimlere avantajlı giriyoruz. Hükümete daha güçlü girersek yatırımlar konusunda daha baskıcı olabiliriz. İşaretler seçimlerden başarılı çıkacağımızı gösteriyor. Hükümetin bizsiz kurulması imk nsız. Bulgaristan Sosyalist Partisi ile koalisyon kurmamız yüksek bir ihtimal. İnşallah başbakan yardımcısı da bizden olur. Ama en az 3 bakanlık alırız" dedi. 

20 bin Türk'ün Bulgaristan'a seçim seferi 

İSTANBUL Milliyet 

Bulgaristan'da bugün yapılacak genel seçimlerin heyecanı Türkiye'de de şiddetli şekilde hissedilecek. Türk kökenli Bulgar vatandaşlarının yaşadığı şehirlerde kurulan 76 sandıkta Bulgar pasaportu olanlar oy kullanabilecek. Pasaportu olmayanlar ise bir haftadır sivil toplum örgütlerinin desteğiyle sağlanan otobüslerle Bulgaristan'a gidiyor. Yaklaşık 20 bin kişinin oy vermek için Bulgaristan'a gittiği tahmin ediliyor. 
Seçim yarışına katılacak olan Hak ve Özgürlükler Hareketi'nin HÖH Türkiye Temsilcisi Enver Hatipoğlu, bugün 06.00 - 19.00 saatleri arasında 13 şehirde kurulan sandıklarda oy verilebileceğini, Türkiye'deki Bulgar seçmeni sayısının yaklaşık 50 bin olduğunu söyledi. Hatipoğlu, ancak oy vermek için pasaport şartı arandığını, yaklaşık 20 bin vatandaşın pasaportunun süresinin bittiğini belirterek, bu seçmenlerin büyük bölümünün otobüslerle Bulgaristan'a hareket ettiğini açıkladı. Hatipoğlu, "Bulgaristan'da seçim barajı yüzde 4. Biz yüzde 10 civarında oy bekliyoruz. 3 bakanlık ve 1 Başbakan Yardımcılığı'nı kazanmayı hedefliyoruz" dedi. 

76 sandık kuruluyor 
Türkiye'de yaşayan Bulgar vatandaşlarının verdiği dilekçeler sonucu 76 sandık kurulmasına karar verildi. En çok sandık İstanbul'da kurulacak. Avcılar, Güneşli, Gaziosmanpaşa ve Kartal'da toplam 21 sandık kurulacak. Diğer şehirler ve sandık sayıları ise şöyle 
Antalya, Ankara, Eskişehir 1'er, İzmir 9, Bursa 18, Kocaeli 5, Yalova 3, Edirne ve Kırklareli 2'şer, Çorlu 8, Lüleburgaz ve Çerkezköy 2'şer, Tekirdağ 1. 


</TEXT>
</DOC>
