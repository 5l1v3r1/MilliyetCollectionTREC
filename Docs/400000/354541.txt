<DOC>
<DOCNO> 354541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonyas10.html </URL>
<DATE> 2005/06/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Katie Holmes, Tom Cruise uğruna 'işsiz' kaldı 
</HEADLINE>
<TEXT>

     Ünlü aktör Tom Cruise ile ilişkisi genç aktris Katie Holmes'e pahalıya mal oldu. Gişe rekorları kıran ''Batman Başlıyor-Batman Begins'' adlı filmde yarasa adamın sevgilisini canlandıran Holmes, ilişkisi nedeniyle medyatik olduğu gerekçesiyle yeni çekilecek filmin kadrosundan çıkarıldı. 
     Internetteki ''imdb'' sitesinin haberine göre, ''Batman Başlıyor'' filminin büyük başarısı yapımcıları harekete geçirdi. Aynı ekiple serinin yeni halkasını çekmeyi planlayan yapımcılar, Batman'i canlandıran Christian Bale, evin hizmetkarı Alfred'e hayat veren Michael Caine ve Bruce Wayne'in ortağı Lucius Fox'u canlandıran Morgan Freeman ile yeniden görüşme masasına oturarak anlaşma imzaladı. 
     Katie Holmes'u ise filmin kadrosundan çıkaran yapımcılar, daha ilk haftasında 46.9 milyon dolarlık rekor gişe başarısına imza atan filmin medyatik Holmes-Cruise ilişkisinin gölgesinde kalmasından çekindi. 
     Bu nedenle serinin yeni halkasında Holmes'un rol almasını istemeyen Warner Bros. şirketi yapımcıları, ünlü yıldızın avukat Rachel Dawes rolünü yeniden canlandırmasını istemedi. 
     Holmes'un Tom Cruise ile hemen her anı kameralar önünde olan ilişkisi ve ardından filmin gösterime girdiği günlerde yapılan medyatik nişanından rahatsız olan yapımcıların genç yıldızla yollarını ayırdığı belirtildi. 
     Yapımcıların şu günlerde serinin yeni halkasında ''Joker'' rolünü oynayacak aktör için arayış içinde bulunduğu ifade edildi. 
     Çizgi romandan beyazperdeye uyarlanan Batman'i ilk olarak 1966 yılında Burgess Meredith canlandırdı. Daha sonra, 1989'da ''Batman'' ve 1992 yapımı ''Batman Returns'' filmlerinde Michael Keaton, 1993'teki ''Batman Mask of the Phantasm'' adlı filmde Kevin Conroy, 1995'teki ''Batman Forever'' isimli yapımda Val Kilmer ve son olarak da 1997'de çekilen ''Batman and Robin''de de George Clooney, son olarak da Christian Bale ''yarasa adam'' rolünde kamera karşısına geçti. 
     
</TEXT>
</DOC>
