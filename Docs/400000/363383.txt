<DOC>
<DOCNO> 363383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/soneko17.html </URL>
<DATE> 2005/07/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Irak'a talep ücret düşürdü... 
</HEADLINE>
<TEXT>

     Savaş sonrası yeniden yapılanmaya çalışan Irak'a, işçi olarak gitmek isteyenlerin sayısındaki artış nedeniyle, işçilerin bu ülkede kazandıkları aylık taban ücretin 2 bin dolardan 650 dolara gerilediği bildirildi. 
     Adana'dan Irak'a işçi götüren firma yetkililerinin verdiği bilgilere göre, Türkiye'de işsizlerin, savaş mağduru Irak'a taleplerinin her geçen ay yoğunlaştığını belirledi. 
     Yeme içme ve konaklama ücretleri işverene ait Irak işçileri, başta Bağdat olmak üzere ABD üslerinin bulunduğu tüm işyerlerinde aşçılıktan, çöpçülüğe kadar bulabildikleri işlerde çalışıyorlar. Bunun yanı sıra tercüman, inşaat ve makine mühendisi gibi yüksek öğrenim gören kişiler arasında da iş umudunu Irak'ta arayanlar bulunuyor. 
     Yaptıkları işe göre ücret alan işçilerden, ağır çalışma koşulları nedeniyle birkaç ay sonra geri dönenler de bulunuyor. Bu işçiler, bir kez döndüklerinde tekrar Irak'a gitme şansını kaybediyorlar. 
     Irak'a giden her işçinin bir aylık ücreti işverende saklı kalıyor. Ücretlerinin 50-100 dolarlık bölümünü sigara ve diğer masrafları için alan işçilerin kalan ücretleri Türkiye'de vekalet verdikleri ailelerine ödeniyor. 
     İşverenler, güvenlik sorunu nedeniyle işçileri daha çok uçakla götürüp getirmek zorunda kalıyor. Irak'ta 3 ay çalışanlar 13 günlük izin için Türkiye'ye dönebiliyor. 
     Anne, baba, eş, çocuk ve tüm yakınlarını bırakarak güvenlik sorununun alınan tüm önlemlere rağmen tam olarak aşılamadığı Irak'a giden işçilerin sayısının Türkiye genelinde 10 bini aştığı tahmin ediliyor. 
     Aşırı iş talebi nedeniyle isimlerinin gizli tutulmasını isteyen firma yetkilileri, firmalara on binleri aşan iş başvurusu ve araya tanıdık koymak zorunda kalanlar nedeniyle Irak savaşının hemen ardından 2 bin dolar olan aylık taban ücretin, önce bin, daha sonra 800 ve son dönemlerde de 650 dolara kadar gerilediği belirttiler. Vasıfsız işçinin 650 dolar aldığı Irak'ta, mesleğine ve yaptığı iş ile sorumluluk derecelerine göre 20 bin dolar alanların da bulunduğu ifade ediliyor. 
     
     BİR GRUP İŞÇİ DAHA GÖNDERİLDİ 

     Yaklaşık 10 firma aracılığıyla Irak'ta bugüne kadar iş bulma sevinci yaşayanların yarıdan fazlasını Adana ve çevresindekiler oluştururken, İstanbul'daki bir firma aracılığıyla bir grup işçi bu sabah Adana Havaalanı'ndan Irak'a gönderildi. Ancak, bu işçilerin çoğunluğunu İstanbul, Kars ve Karadeniz'in çeşitli illerinden gelenler oluşturdu. 
     Kars'ın Akyaka İlçesi'ne bağlı Yerlikavak Köyü'nde yaşadığını belirten Irak yolcularından Kazım Danyıldız 30 , 2 çocuk babası olduğunu, daha önce de Rusya'da çalıştığını belirtti. 
     Kazım Danyıldız, Irak'a inşaat işçisi olarak gittiğini belirterek, ''Bu iş imkanı da olmasa evimizi nasıl geçindirecektik, iş bulduğumuz için mutluyuz'' dedi. 
     Aynı köyden Talip Aslan 34 ve Yücel Erben 35 ise memleketlerinde inşaat ustası olarak çalıştıklarını ancak, daha iyi ücret koşulları nedeniyle Irak'ta çalışmayı tercih ettiklerini söyledi. 
     Bir başka Irak yolcusu Alper Işık 22 de bekar olduğunu, askerden gelmesine rağmen iş bulamadığını, para biriktirip evlenebilmek için Irak'a gittiğini anlattı. 
     İncirlik Beldesi'nde yaşayan ve iki oğlu ile Irak'a giden Mehmet Kocahan ise Irak'taki iş imkanları sayesinde rahat nefes aldıklarını, tek sorunlarının ise ailelerine duydukları hasret olduğunu söyledi. 
     Zaman zaman hayatlarının tehlikede olduğunu hissettiklerini, bir arkadaşının yanında öldüğünü anlatan Mehmet Kocahan, ''Biz kaderci bir toplumuz, alnımızda ne yazıyorsa onu görürüz. Bu nedenle yaşadığımız güvenlik sorununa rağmen gitmemeyi aklımızın ucundan bile geçirmiyoruz. Çünkü çalışmaya ihtiyacımız var'' dedi. 
     
</TEXT>
</DOC>
