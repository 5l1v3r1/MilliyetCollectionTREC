<DOC>
<DOCNO> 372846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo28.html </URL>
<DATE> 2005/08/25/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Daum "Tecrübemize dayanarak gruptan çıkacağımıza inanıyorum" 
</HEADLINE>
<TEXT>

     Fenerbahçe Teknik Direktörü Christoph Daum, Avrupa Şampiyonlar Ligi’nde yer aldıkları E Grubu’nun zorlu bir grup olduğunu, ancak geçen yılki tecrübelerine dayanarak, bu gruptan çıkabilecekleri söyledi. 
     Daum, Samandıra Tesisleri’nde antrenman sırasında düzenlediği basın toplantısında, Fenerbahçe’nin E Grubu’ndaki şansı konusunda, "Zorlu bir grup. Ancak herkes birbirini yenecek güçte. Geçen yılki tecrübemize de dayanarak, o tecrübenin de katkısıyla ’gruptan çıkarız’ düşüncesindeyim. Ancak bunun ne kadar zor olacağının da bilincindeyim" dedi. 
     Yer aldıkları E Grubu kadar zorlu grubun az olduğunu ifade eden Alman teknik adam, "Geçen sezona oranla grubun iyi yanı her rakibin birbirini yenip, birbirinden puan alabilecek seviyede olması. Geçen yıl böyle değildi. Herkes Sparta Prag’dan puan aldı" diye konuştu. 
     
     "AC MİLAN GRUBUN FAVORİSİ" 
     Alman çalıştırıcı, geçen sezon AC Milan’ın Şampiyonlar Ligi finalinde Liverpool ile yaptığı mücadelede maç esnasında hemen hemen "kupayı kaldırdık" düşüncesiyle baktıklarını, ancak bunu başaramadıklarını hatırlatarak, "Muhtemelen geçen yılki durumu telafi etmek isteyeceklerdir. Bu nedenle AC Milan grubun favorisi olarak nitelendirilebilir" dedi. 
     PSV Eindhoven’ın da AC Milan gibi uluslararası alanda tecrübe sahibi bir ekip olduğunu belirten Daum, bütün bunların yanında öncelikle takımının özellikle deplasman maçlarında kendine olan güvenini sahaya yansıtarak, mücadele vermesi gerektiğini vurguladı. 
     Daum, Almanya’nın Schalke 04 takımı ile ilgili ise şunları söyledi 
     "Alman rakipler her zaman zorlu ekiplerdir. Gerek oyun anlamında, gerek mücadele anlamında. Ama Almanya ve Hollanda’daki oynayacağımız maçlar için içimde bir sevinç ve mutluluk duyuyorum. Çünkü oralarda bizi destekleyecek çok sayıda taraftarımız olacak. O maçları sevinçli bir şekilde bekliyorum." İlk maçın AC Milan ile deplasmanda olmasının dezavantaj olup olmayacağı şeklindeki bir soru üzerine Alman çalıştırıcı, Avrupa Şampiyonlar Ligi’ne galibiyetle başlamanın önemli olduğunu ifade ederek, "Geçen sene de galibiyetle başlamıştık. Ancak sonradan aldığımız sonuçlar gruptan çıkmaya yetmedi. Bu nedenle iç saha ya da deplasman olsun her maçın önemi bizim için aynı" diyerek sözlerini tamamladı. 
     
</TEXT>
</DOC>
