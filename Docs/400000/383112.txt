<DOC>
<DOCNO> 383112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/soneko08.html </URL>
<DATE> 2005/10/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TİM Başkanı Olası bir duraklama Türkiye'nin değil AB'nin sorunu 
</HEADLINE>
<TEXT>

     Fatma Metin 

Türkiye İhracatçılar Meclisi TİM Başkanı Oğuz Satıcı, Türkiye'nin 17 Aralık'ta zaten 3 Ekim sürecini başlattığını belirterek, ''Bu saatten sonra olası bir duraklama Türkiye'nin değil AB'nin sorunu. Böyle bir duraksamanın da olacağına ihtimal vermiyoruz'' dedi. 
     AA muhabirinin sorularını yanıtlayan Satıcı, Kıbrıs konusunun da bir engel yaratacağını zannetmediğini, Türkiye'nin AB'ye girişinin, AB içinde yaratacağı değişimin tamamen siyasi olduğunu söyledi. 
     Satıcı, ''AB üyeleri AB'yi bölgede siyasi bir güç olarak konumlandırmak istiyorsa, Türkiye'siz böyle bir şey yapamayacakları net ortadadır'' diye konuştu. 
     Kazanımları ya da kayıpları kısa vadeli perspektiflerden bakıp değerlendirmenin son derece yanlış olacağına işaret eden Satıcı, şunları kaydetti 
     ''Bu bir kazanım ya da kaybedim değil, bu bir vizyon projesidir. Türkiye'nin gelişmiş medeniyetler seviyesine ulaşması için kendine referans aldığı bir sistemin parçası olmaya dönük attığı ciddi adımlardır. 3 Ekim'de AB Ben siyasi bir güç olmak istemiyorum, bölgede etkili bir güç olmak istemiyorum, kendi kabuğumda, kendi içimde bir ticari birliktelik olmak istiyorum derse o tabii AB'nin tercihi olacaktır. 
     Türkiye'de bunu mutlaka değerlendirecektir. Türkiye'nin B planı da C planı da vardır, olmak zorunda. Bölgede ekonomik ve siyasi gücün bir arada olduğu bir yapı oluşacaksa Türkiye her şartta bunun merkezinde oturacaktır. Bu AB'den bağımsız da olsa Türkiye her zaman dünü bugünü ve geleceğindeki büyüklükle bunun merkezinde oturacaktır. Bizim AB dinamiklerinden ziyade kendi dinamiklerimizi göz önünde bulundurmamıza, kendimize güvenimizi ön plana çıkartmamızda fayda var. Bence B planın temeli de bu kendine güvenin üzerine oturuyor.'' 
     
     MÜSİAD BAŞKANI ÖMER BOLAT 
     Müstakil Sanayici ve İşadamları Derneği MÜSİAD Genel Başkanı Ömer Bolat da Türkiye'nin 3 Ekim'de müzakereleri başlatmak istediği çerçeve belgesinin 17 Aralık kararlarını yansıtan AB Komisyonu'nun AB Konseyi'ne 29 Haziran'da önerdiği çerçeve belgesi olduğunu belirtti. 
     Bazı üye ülkelerin çerçeve belgesine özellikle yeni şartlar ilave etmek istemelerinin rahatsız edici olduğunu ifade eden Bolat, ''Bu anlamda AB'nin Türkiye'nin yayınladığı deklarasyona karşı yayınladığı deklarasyonun muhtevasını çerçeve belgesi içine almak istemesi Türkiye'nin kabul edebileceği bir durum değildir. Sonuçta Türkiye 29 Haziran'da AB komisyonunun teklif ettiği çerçeve belgesini müzakereler için temel almalıdır'' diye konuştu. 
     Deklarasyondaki ifadelerin çerçeve belgesi içine alınmasının müzakere sürecini kısa bir süre sonra olumsuz etkileyeceğini, sürekli olarak veto tehditleri ve Rum kartının ön plana çıkmasının söz konusu olacağını ifade eden Bolat, AB'nin 17 Aralık kararlarına ve sözüne sadık davranması gerektiğine, aksi halde ciddi bir güven kaybı ortaya çıkacağına dikkat çekti. 
     Müzakerelerin en çetin geçeceği alanların başında tarım politikası ve gıda sektörü ile çevre mevzuatlarına uyum, Türkiye'nin alması gereken mali fonlar ve Kıbrıs konusu olduğunu söyleyen Bolat, ''AB'nin sürekli olarak tavizler koparma türü yaklaşımına karşı Türkiye'nin de alması gereken haklar konusunda sürekli bir tutum takınması lazım'' dedi. 
     Ömer Bolat, ''AB'ye üyelik ya da üye olmamak Türkiye açısından varlık ya da yokluk meselesi değildir. Türkiye yeniden yapılanma, ekonomik, sosyal ve demokratikleşme standartlarını yükseltme süreci anlamında AB ile üyelik müzakerelerini sürdürmekte. Türkiye'nin gerek ekonomik alanda gerekse dış politika meselelerinde haksız dayatmalara ya da tavizlere zorlanması sürecinde hiç bir Cumhuriyet hükümeti bu tür dayatmalara, zorlamalara boyun eğmez, eğmemelidir de'' diye konuştu. 
     Bolat, Türkiye'nin çok yönlü dış politikası ve dış ekonomik ilişkilerini geliştirmesinin AB kartında elindeki kozu artıracağını, müzakere pozisyonunu güçlendireceğini söyledi. 
     
</TEXT>
</DOC>
