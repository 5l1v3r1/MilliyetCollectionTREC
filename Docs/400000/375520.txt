<DOC>
<DOCNO> 375520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/yazar/cemal.html </URL>
<DATE> 2005/09/04/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Benim adım Orhan 
</HEADLINE>
<TEXT>


Yıl 1997, ekim ayı. Frankfurt'a gidiyorum. Yaşar Kemal, Alman Yayıncılar ve Kitapçılar Birliği'nin Barış Ödülü'nü almış. 
Töreni izleyeceğim. 
Havalimanında bindiğim taksinin şoförü Türk çıktı. "Hasan Abi, Yaşar Kemal'in törenine geldin değil mi " diye sohbete başladı. 
Şöyle devam etti 
"Ne çarpık ülkeyiz Yaşar Kemal'e bizim ülke ceza veriyor. Almanya ise ödül Türkiye'de hapisliğe mahk m oldu değil mi Garip bir ülkeyiz. Yaşar Kemal kimine göre vatan haini, kimine göre kıymetli bir insan..." 
Ertesi gün töreni izliyorum. 
Tarihi Pauls Kilisesi. 
Kürsüde, Günter Grass. 
Nobel Edebiyat Ödülü sahibi ve Almanya'nın en büyük romancılarından biri. Aynı zamanda en aykırı çağdaş Alman yazarlarının belki de başında geliyor. Örneğin, Berlin Duvarı'nın yıkılmasından sonra iki Almanya'nın tek devlet çatısı altında birleşmesine karşı çıkacak kadar aykırı... 
Kürsüde konuşuyor. 
Yaşar Kemal'i tanıtıyor. 
Konuşmasında, Almanya'nın dününe ve bugüne de çok sert eleştiriler yöneltiyor. Ön sırada, Yaşar Kemal'in iki yanında, Almanya'nın eski Cumhurbaşkanı Weizsaecker'le Alman parlamentosu Bundestag'ın Başkanı Süssmuth ve bazı Hıristiyan Demokrat bakanlar oturuyor. 
Dikkatim onların üzerinde. 
Alkışlayacaklar mı 
Ve hepsi birden Günter Grass'ı alkışlıyorlar. Siyasal açıdan Almanya'nın birleşmesine karşı çıkacak kadar aykırı bir romancıya, kendi yüzlerine o günkü Almanya'yı yerden yere vuran bir romancıya alkış tutabiliyorlar. 
Çünkü o bir edebiyat devi. 
Almanya'nın en büyük romancılarından biri. Siyasal açıdan farklı, aykırı düşünebilirdi. Ama bu onun edebiyat alanındaki yerine gölge düşürmezdi. 
Ertesi gün Sabah'taki köşeme, Yaşar Kemal için "Türkiye seninle gurur duyuyor " başlığını koyduktan sonra şöyle devam etmiştim 
"Günümüzde önemli olan sözle cezayı, yazıyla hapsi birbirinden özenle ayırmaktır. Düşünceyle demir parmaklık arasındaki utanç verici bağı koparabilmektir. 
Almanya bunu başardı. 
Belki de kitapların ve insanların yakıldığı bir cehennemi daha yarım yüzyıl önce yaşadığı için başarabildi. O yüzden şimdi, ülkelerinin birliğine laf edebilen yazarlarını bile saygıyla dinleyip ayakta alkışlayabiliyor Alman cumhurbaşkanları, meclis başkanları, devlet adamları... 
Ama bize bakın. 
Yaşar Kemal örneğine. 36 kitap yazmış. Kitapları bütün dünyada 30'un üzerinde dile çevrilmiş... Birçok ülkede en çok satan kitaplar listesinde yer almış... Ama biz onu 1 yıl 8 ay hapse ve 5 yıl aynı konuda yazı yazmama cezasına çarptırdık. 
Sanki Yaşar Kemal yazdıklarıyla, edebiyatıyla, bütün yaşamıyla barışa hizmet etmedi. Sanki o, haksızlığa, şiddete karşı hep haykırmadı. Sanki o, yüreklerimizin içinde saklı olanı, iç dünyamızın duygusal derinliklerinde hissedip de ifade edemediklerimizi, hepimizin anlayacağı yalınlıkta, o kocaman sesi ve heybetli gövdesiyle hep haykırmadı. 
Bu hoyratlık niye 
Bu hoşgörüsüzlük niye Kültüre karşı bu şiddet niye " 
Sekiz yıl önceki bu Yaşar Kemal yazımı bugün neden anımsattığım belli 
Orhan Pamuk için... 
Gelecek ay Almanya'nın bu çok prestijli ödülünü Yaşar Kemal'den sonra bu kez Orhan Pamuk alacak. Ama gel gör ki, Yaşar Kemal gibi o da bu ödülü alırken, boynunda hapis cezalı bir dava asılı olacak. 
Yazık 

İki tane dipnot 
1 "Benim Adım Orhan" önceki gün The Wall Street Journal gazetesinin başyazısının başlığıydı. 
2 Yaşar Kemal'in 1997'deki ödül törenini Türkiye'nin Kültür Bakanı İstemihan Talay'la, o zamanki Bonn Büyükelçimiz Volkan Vural da izlemişlerdi. 



</TEXT>
</DOC>
