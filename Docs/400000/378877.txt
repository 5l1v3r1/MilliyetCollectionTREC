<DOC>
<DOCNO> 378877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yazar/tamer.html </URL>
<DATE> 2005/09/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Koç meydan okuyor 
</HEADLINE>
<TEXT>


Dün sabah Koç Holding'in 13. basın ve kamuoyunu bilgilendirme toplantısı için Nakkaştepe'deydim. Koç Topluluğu Yönetim Kurulu Başkanı Mustafa Koç ile CEO Bülend Özaydınlı'nın konuşmalarını ve gazetecilerin sorularına Özaydınlı'dan gelen spontane yanıtları arka sıralardan sessizce ve dikkatle izlerken ilk dikkatimi çeken, bugüne kadar alıştığımız Koç üslubundaki çarpıcı değişiklikti. Özaydınlı, daha soru - yanıt bölümüne geçilmeden, biraz da damdan düşercesine aynen şöyle dedi 

Kimleri kastetti 
"Burada bir konuya değinmeden geçemiyeceğim. Zaman zaman çeşitli kuruluşlar kendi finansal büyüklüklerini kamuoyuna açıklarken, topluluğumuzun verilerini esas kabul ederek karşılaştırma yoluna gitmektedirler. Bu konuda referans konumunda bulunmak bize gurur vermektedir. Ancak kıyaslamaların uluslararası standartlar çerçevesinde yapılması ve elma ile armudun karşılaştırılmaması, kamuoyunun doğru bilgilendirilmesi açısından önemlidir. Tamamen farklı muhasebe standartlarına dayanarak, farklı kanuni statüde olan ve farklı bir biçimde vergilendirilen kurumların karşılaştırılmasının yapılabilmesi için, önce tüm verilerin şeffaflıkla ortaya konularak aynı baza getirilmesi gerekmektedir. Verimlilik hesapları yapılırken de tanımlamalarda dikkatli davranılarak, kamuoyunun yanıltılmasına neden olunmamalıdır." 

Ulusoy ve Sabancı... 
Önümdeki genç gazeteci, arkadaşının kulağına "Sabancı'yı kastediyor" diye fısıldadı. Koç'a çalım atarak Gima'yı satın alan Sabancı'ya da yer yer dokundurma vardı, ama asıl kastedilen, geçen hafta sonu Antalya'daki gövde gösterisinde Oyak'ın Koç'tan daha k rlı olduğuna vurgu yapan, Oyak Genel Müdürü Coşkun Ulusoy'du. Oyak'a geçmeden önce Koç'ta üst düzey yönetici olarak çalışan Ulusoy'un sözleri, kimilerine göre bardağı taşıran son damla olmuş, Koç TÜPRAŞ ihalesinde gözünü kırpmadan ve mola bile almadan kararlı bir biçimde sonuna kadar yürümüştü. 
20 küsur yıldır Koç Topluluğu'nu gözlemeye çalışan bir gazeteci olarak dün dinlediklerimden sonra benim vardığım kanı şu 
80'li yılların sonuna kadar Koç'un hedefi 2 tane klasik sektörde büyümekti Otomotiv ve dayanıklı tüketim. 90'lı yılların başında perakendecilik ve finansta atılıma karar verdiler. Ayrıca "geleceğin sektörü" olarak da 2 alan belirlediler Enerji ve telekomünikasyon. 

Carlyle mı frenledi 
Dün Özaydınlı'nın da laf arasında belirttiği gibi özelleştirmede Koç'un gönlünde yatan TÜPRAŞ değil Türk Telekom'du. O kadar Telekom'du ki, TÜPRAŞ'tan ön yeterlilik belgesi bile almamışlardı. 
1 temmuzdaki ihalede Telekom'u alamayınca TÜPRAŞ gündeme geldi. Shell'in ön yeterlilik belgesi sayesinde ihaleye katıldılar. Ve dünkü ikili temaslarımdan sezebildiğim kadarıyla Shell'in ortaklıktaki payı 10 değil de 50 olsaydı, yine ipi göğüsleyemeyebilirlerdi. Tabir yerindeyse "Ellerini tutan yabancı ortak olmadı." Telekom ihalesindeki ortakları Amerikalı Carlyle'ın koyduğu fiyat limiti yüzünden Koç, ihalenin daha ilk aşamasında elenmişti. 

Global oyuncu oluyor 
Koç'un TÜPRAŞ ihalesinde gözünü kırpmadan fiyat arttırmasında, diğer Türk şirketlerinden açık ara öne fırlayarak, global oyuncuların ve kreditörlerin gözünde tartışmasız farklı bir konuma yükselme hedefi de var. Özaydınlı'nın konuşmasından aktaracağım şu cümleler, ne demek istediğimi daha iyi anlatacak 
"Sizlere bugün bahsettiğim satın almalarla Koç Topluluğu yıllık kombine cirosu yaklaşık olarak 42 milyar dolar, konsolide cirosu ise 30 milyar dolar seviyesine gelecektir. Bugün 62 bin düzeyindeki çalışan sayımız ise 82 bini aşacaktır. ... Geçen yıl dünyanın en büyük 500 şirketi arasında tek Türk şirketi olarak 389. sırada yer alan Koç, TÜPRAŞ'ın gruba katılımıyla sıralamadaki yerimizi yukarı çekecek ve sağlamlaştıracaktır. TÜPRAŞ'la hamle yaparak Koç ismine yakışır şekilde dünyanın en büyük 200 şirketi arasına gireceğiz." 
Son söz Kendimi bildim bileli medyada Koç Topluluğu hakkında bu kadar çok sayıda sitayişk r yazı ve yorum görmemiştim. Sanırım Koç ailesi de farklı düşünmüyordur. 



</TEXT>
</DOC>
