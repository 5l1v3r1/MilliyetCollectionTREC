<DOC>
<DOCNO> 363535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/ekonomi/eko01.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsanın rekoruna müdahale gölgesi 
</HEADLINE>
<TEXT>


İMKB, dün 29.188 puanla yeni bir rekor kırdı. Ancak Merkez Bankası'nın dolara müdahalesi ve bankacılık yasasına gelen veto rekoru sınırladı 

EBRU SUNGUR 

Hafta başından bu yana sürekli yükselen ve her gün yeni bir rekora imza atan İstanbul Menkul Kıymetler Borsası İMKB , haftanın son işlem gününü de 29.188 puandan rekorla kapadı. Endeks önceki güne göre 195 puan artarken, hisselerin ortalama günlük kazancı yüzde 0.68 oldu. Endeks dünkü kapanışla son üç ayda yüzde 25'i, yılbaşından bu yana ise yüzde 190'ı aşan bir yükseliş elde etti. 
Endeks dün, birinci seansta ulaştığı 29.418 puanla da tarihi zirvesini gördü. Bu seviyeden bir miktar k r satışı geldiyse de asıl gerileme ikinci seansın ortalarında Merkez Bankası'nın dövize müdahale etmesiyle yaşandı ve endeks 28.972'ye kadar düştü. Bu seviyeden yeniden alım geldi. Bu kez de Cumhurbaşkanı'nın bankacılık yasasını veto etmesi başta Yapı Kredi olmak üzere banka hisselerine satış getirdi. Ancak tüm bu gelişmeler, borsanın haftayı rekorla kapamasına engel olamadı. 
Uzmanlar, borsanın ulaştığı seviyelerde k r satışları olabileceğini belirterek, pazartesi günü özellikle Yapı Kredi ve diğer banka hisselerinde düşüş görülebileceğini vurguladılar. Ancak yükseliş hareketinin güçlü ve para girişiyle olduğunun altını çizen uzmanlar, "29.400 puanı kırılırsa yeni bir yükseliş trendine girilebilir. Son yükselişte yabancılar da ciddi alım yaptı" dediler. 

Faizin tepkisi sınırlı 
Cumhurbaşkanı'nın bankacılık yasasını veto etmesi, faiz cephesinde ise sınırlı tepkiyle karşılaştı. Yasanın, yeni stand - by'ın ilk gözden geçirmesinin ön koşullarından olduğunu belirten uzmanlar ancak bu gözden geçirme daha önce ertelendiğinden faizde veto tepkisinin sınırlı kaldığını anlattılar. 24 Ocak 2007 vadeli gösterge bononun veto haberi öncesi yüzde 16.40 olan bileşik faiz, haberin ardından yüzde 17.14'e çıktı. 

Merkez 2 milyar doların üzerinde döviz aldı Merkez Bankası, dün döviz piyasasına alım yönünde doğrudan müdahale etti. Merkez'in konuyla ilgili açıklamasında müdahaleye "aşırı oynaklığı engellemek" şeklinde gerekçe gösterilirken bankacılar, dolar kuru için 1.3250 YTL seviyesini "kırmızı çizgi" olarak nitelediklerini, son günlerde kur bu çizgiye yaklaştığı için Merkez'in müdahalesini beklediklerini belirttiler. 
Müdahale bankaların dolar kotasyonlarının 1.3205 1.3220 YTL'ye düştüğü seviyeden başladı. Müdahalenin ardından dolar bankalar arası piyasada 1.3440 1.3470 YTL'ye kadar yükseldi. 
Merkez'in alımının akşam saatlerine kadar kademeli olarak devam ettiğini belirten bankacılar, toplam miktarın 2 milyar doların üzerine çıktığını tahmin etti. Merkez, en son 3 Haziran'da dövize müdahale etmiş ve 2.1 milyar dolar almıştı. 


</TEXT>
</DOC>
