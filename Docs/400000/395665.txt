<DOC>
<DOCNO> 395665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/yasam/axyas02.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Umudumuz suya battı 
</HEADLINE>
<TEXT>


Batı Karadeniz'de kurulan ve Türkiye'nin petrol umudu olan 3 sondaj platformunun devrilerek suya gömüldüğü ortaya çıktı. Olayın gizlenmesi tepki topladı 

Ezelhan Üstünkaya 

Türkiye Petrolleri Anonim Ortaklığı'nın TPAO , "Madison Oil Ortak Doğalgaz Arama Projesi" kapsamında Batı Karadeniz'de kurulan ve Türkiye'nin petrol umudu olan Ayazlı 1, Ayazlı 2 ile Akkaya kuyularının sondaj platformlarının devrilerek Karadeniz'e gömüldüğü ortaya çıktı. 
Skandal, TPAO üst düzey yetkililerinin, konuyu CHP Adana Milletvekili Tacidar Seyhan'a anlatmasıyla ortaya çıktı. Başbakan Recep Tayyip Erdoğan'ın yanıtlaması istemiyle Enerji ve Tabii Kaynaklar Bakanı Hilmi Güler'e soru önergesi veren Seyhan, Milliyet'e şunları söyledi 
"Türkiye'nin bütün umutları suya battı. Burada, doğalgaz ağırlıklı petrol bulunmuştu. TPAO, daha sonra sondaj maliyetlerini ödeyerek, ortak olmuştu. Ancak TPAO yetkililerinin aktardığı bilgiye göre, platformlar, mühendislik hatası nedeniyle devrildi. Bu skandaldır. Türkiye'nin gündeminden kaçırılması ciddi bir suçtur." 

Bakanlık'a bildirilmedi 
Bu tip devrilmeler sonucu oluşan çevre kirliliğinin çok ciddi tahribatlara neden olacağına da dikkat çeken Seyhan, "Gaz dışarı sızabilir. Ne olduğu belli olmayan ölümlerin yaşanmasını istemiyoruz" dedi. Çevre ve Orman Bakanlığı yetkililerinin Enerji ve Tabii Kaynaklar Bakanlığı'nın konuyu aktarmadığını belirttiğini anlatan Seyhan, "TPAO da altta ne oluyor, bilmiyor. Sızıntı var mı incelenmesi lazım" ifadelerini kullandı. 
TPAO uzmanlarının kendisine 'denizin altından sızan gazlı petrolün, ısınarak havaya karışacağını, havadaki yer çekimini önemli derecede azaltabileceğini' söylediğini kaydeden Seyhan,"Bölgenin Bermuda şeytan üçgenine dönüşmesini istemiyoruz" dedi. 

Firma ayrıldı mı 

Seyhan'ın, önergesinde yanıt beklediği sorular şöyle "Devrilme sonrası Medison Oil'in platformu ve Türkiye'yi terk ettiği doğru mudur Zarar ne kadardır Sigortalattırılan ünite sadece platform olduğu için sondaj bedellerini sigorta şirketinin ödemeyeceği hesaba katılırsa, sondajdan kaynaklanan zarar ne kadardır Yeni bir sondaj ve platform kurulsa dahi geçen zamanda üretim yapılamamasından doğacak zararların ne kadar olduğu hesaplanmış mıdır " 


</TEXT>
</DOC>
