<DOC>
<DOCNO> 370863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun33.html </URL>
<DATE> 2005/08/18/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Putin, uluslararası Irak konferansı istedi... 
</HEADLINE>
<TEXT>

     Rus lideri Vladimir Putin, Irak konusunda uluslararası konferans önerdi. 
     Karadeniz kıyısındaki Soçi’de bu akşam, Ürdün Kralı Abdullah’la görüştükten sonra basın toplantısı yapan Putin, Irak konusunda uluslararası konferans toplanmasını önerdi ve Irak’ta "işgal güçleri" olarak algılanan yabancı kuvvetlerin ne zaman çekileceklerinin açıklanmasını istedi. 
     "Böyle bir konferans düzenlemek, bizce Irak’ta durumun normale dönmesi yolunda itici güç olacaktır" diyen Rus lideri, Irak’taki yabancı kuvvetlerin çekilme takviminin de hazırlanmasının zaruri olduğunu belirtti. Putin, "Yabancıların aşama aşama çekilmesi için takvim hazırlanmalı. Nice Iraklı onlara işgalci gözüyle bakıyor. Bu, nazar-ı dikkate alınması gereken bir gerçek" dedi. 
     Putin, nisanda Kahire ziyareti sırasında da sonbaharda Moskova’da Ortadoğu konferansı düzenlenmesi için öneride bulunmuş, ancak öneri hayata geçirilememişti. 
     
</TEXT>
</DOC>
