<DOC>
<DOCNO> 376479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo27.html </URL>
<DATE> 2005/09/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Jun Amacım hep gol atmak değil, asist yapmaktan da keyif alırım 
</HEADLINE>
<TEXT>

     Trabzonspor'un Çek futbolcusu Tomas Jun, formunun zirvesinde olmadığını, durumunu düzeltmesi için zamana ihtiyacı olduğunu söyledi. 
     Jun, Trabzonspor'un yayın organı olan Trabzonspor Dergisi'ne yaptığı açıklamada, Trabzon'un Prag'dan çok farklı olduğunu ifade ederek, ''Benim sıradışı zevklerim veya gece yaşamım yoktur. Eşimi de Trabzon'a getirdim. Burada evimize yerleştik, arabamız da var. Havaalanına ve merkeze de çok yakınız. Ayrıca Trabzon'da sıcaklık ve nem çok yüksek. Bu durumun benim oyunuma da etkisi oluyor'' dedi. 
     Takımda dilini bilen futbolcunun bulunmamasının daha iyi olduğunu vurgulayan Jun, şunları kaydetti 
     ''Çünkü bu durum, Türkçe öğrenmem için bana doğal bir motivasyon sağlıyor. İngilizce de konuşabiliyorum. Okulda İngilizce dersimiz vardı, sözleşme imzalamadan önce de bir öğretmen vasıtasıyla 2 aylık hızlandırılmış bir kurstan geçtim. Bu sayede başta Yattara ve diğer bazı Türk oyuncularla anlaşabiliyorum. Bana hep yardımcı oluyorlar. Bu nedenle dil benim için sorun olmayacak. İlk öğrendiğim sözcükler 'merhaba, nasılsın, afiyet olsun, kardeş, arkadaş' ve rakamlar. Çekçe-Türkçe konuşma kitabım bile var.'' Takıma bir an önce adapte olması gerektiğini de belirten Jun, ''Buranın farklı olduğunu ama aynı zamanda adapte olmam gerektiğini de biliyorum. Son maçlar gösterdi ki formumun zirvesinde değilim. Bu durumu düzeltmem için zamana ihtiyacım var. Bana verilen desteği hissediyorum ve kafamı olumsuzluklara meşgul etmek istemiyorum'' diye konuştu. 
     Jun, Fatih'in çok iyi bir golcü olduğunu kaydederek, şöyle devam etti 
     ''Onun yanında ben de çok gol atarım herhalde. Bu arada amacım hep gol atmak değil. Fatih'e ya da başka bir takım arkadaşıma asist yapmaktan da büyük keyif alırım. Bencil değilim, benden daha uygun durumda bulunan arkadaşıma topu atmak için ne gerekiyorsa yaparım.'' 
     
</TEXT>
</DOC>
