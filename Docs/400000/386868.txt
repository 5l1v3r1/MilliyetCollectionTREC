<DOC>
<DOCNO> 386868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/yazar/bila.html </URL>
<DATE> 2005/10/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Prof. Dr. Akdağ Hijyene uyalım yeter 
</HEADLINE>
<TEXT>


Manyas-Kızıksa'da görülen kuş gribiyle ilgili önlemler ve tartışmalar sürüyor. 
Kızıksa'daki kanatlı hayvanların itlaf edilmesi, kamuoyunda beyaz et tüketimiyle ilgili tedirginlik oluşturduğu gibi, hastalığın insanları da etkileyecek bir salgına dönüşme riskinin bulunup bulunmadığı sorusu kafaları kurcalamaya başladı. 
Böyle bir risk var mı 
Bu soruyu dün makamında görüştüğümüz Sağlık Bakanı Prof. Dr. Recep Akdağ'a yönelttik. 
Sağlık Bakanı böyle bir risk görmüyor. İnsanlara bulaşma riskiyle ilgili olarak yapılan tartışmaların tümüyle "teorik" olduğunu vurguluyor. Şu ana kadar insana bulaşma kuşkusu taşıyan bir tek şik yet ve ihbar almadıklarını ekliyor. 

İnsana bulaşma riski 
Akdağ, kanatlı hayvanlarda kuş gribine neden olan H5N1 virüsüyle ilgili şu bilgiyi veriyor 
"Bu virüs kanatlı hayvanlarda kuş gribi dediğimiz hastalığa neden oluyor. Bu hayvanlar için öldürücü bir nitelik taşıyor. Halk arasında tavuk vebası olarak biliniyor. Ancak, insana buluşma riski çok düşük. Sadece bu hayvanlarla yakın temas içinde olan insanlar risk grubu olarak görülüyor. İnsana bulaşma ve öldürücü olma riskiyle ilgili tartışmalar tümüyle teoriktir. Bir ihtimal üzerinde konuşuluyor. O da bu virüsün insana bulaşması, insanda eğer normal grip virüsü varsa o virüsle birleşip ortaya yeni bir virüs çıkması ihtimali konu ediliyor ki, bu çok çok zayıf bir olasılıktır. İnsana bulaşma olarak dünyada 116 vaka rapor edilmiş. Bunlardan 60'ı ölmüş. Bunlar Güneydoğu Asya ülkelerinde meydana gelmiş. Nedeni bu ülkelerin çok büyük kanatlı hayvan üreticileri olmaları, ancak, bu üretimi çok ilkel şartlarda, hijyen kurallarından çok uzak biçimde yapmaları." 

Türkiye'de vaka yok 
Prof. Dr. Akdağ, Türkiye'de insanlarla ilgili bir vaka olmadığını, bu yönde kuşku içeren bir ihbar ve şik yet de bulunmadığını vurguladıktan sonra şöyle devam ediyor 
"Paniğe gerek yok. Temiz olalım yeter. Hijyen kurallarına uyalım. Böyle bir risk olmasa da zaten insanlarımızın hijyen kurallarına özen göstermeleri gerekli. Bu, çağdaş yaşamın bir gereği." 
Sağlık Bakanı, Kızıksa'da kanatlı hayvanlarla yakın temasta bulunan 8-10 kişinin gözetim altında tutulduğunu, bir belirti veya şik yet olmamasına karşın, tedbir olarak, bu kişilere antiviral ilaç Tamiflu verildiğini kaydetti. Bugüne kadar da kuşku uyandıracak bir belirtiye rastlamadıklarını vurguladı. 
Sağlık Bakanlığı ve Tarım Bakanlığı'nın gerekli önlemleri zamanında ve etkin biçimde aldığını da belirten Akdağ, korkuya kapılmayı gerektirecek bir riskin söz konusu olmadığının altını çizdi. 

Akdağ'ın önerileri 
Akdağ, "kuş gribi" nedeniyle tedirgin olan vatandaşlara 10 maddelik bir reçete önerdi 
1- Çarşıdan, pazardan canlı tavuk veya hindi almayın. Bu ilkel yöntemi terk edin. 
2- Kesiminden market rafına kadarki zincirin her aşamasında denetimden geçen markalı kanatlı hayvan ürünlerini tercih edin. 
3- Tavuk, hindi, benzeri kanatlı hayvan ürünlerini 70-80 derecede pişirerek yiyin, içlerinin de iyi piştiğinden emin olun. 
4- Yumurtaları yıkadıktan sonra pişirin. 
5- Çiğ tavuk, hindi veya benzeri ürünlere çiğ olarak çıplak elle dokunduysanız, ellerinizi mutlaka sabunlayın. 
6- Çiğ kanatlı hayvanlara çocukların dokunmasını önleyin. Dokunmuşlarsa, ellerini sabunlayın. 
7- Ev hayvanlarınız varsa çocukların dokunmasına engel olun. 
8- Kanatlı hayvan çiftliklerinde çalışıyorsanız, hayvanlara çıplak elle temas etmeyin, eldiven kullanın, temas ettiyseniz, ellerinizi sabunlayın. 
9- Kanatlı hayvan çiftliklerinde çalışıyorsanız normal grip aşışı olun. 
10- Kendiniz veya yakınlarınızla ilgili kuşku taşıyorsanız en yakın sağlık kuruluşuna başvurun. 



</TEXT>
</DOC>
