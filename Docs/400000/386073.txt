<DOC>
<DOCNO> 386073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko37.html </URL>
<DATE> 2005/10/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ömer Sabancı Müzakere modeliyle ilgili çalışmalar hızlandırılmalı 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, ''Öncelikle Türkiye'nin AB müzakere modelinin belirginleştirilmesine ilişkin çalışmalar hızlandırılmalı, müzakere sürecinin tüm sivil toplumun etkin katılımı ve desteğiyle sürdürülmesinin önemi dikkate alınmalıdır'' dedi. 
     Sabancı, İzmir Dokuz Eylül Rotary Kulübü'nün, Crowne Plaza Oteli'nde düzenlediği, ''Türk ekonomisi ve AB'' konulu toplantıda yaptığı konuşmada, Türkiye'de bugün varılmış olan noktanın 2002-2004 döneminde uygulanan ekonomik programın başarılı olduğunu ortaya koyduğunu kaydetti. 
     Ömer Sabancı, ''Eldeki en son verilerin ışığında, ekonomideki büyümeyle enflasyondaki düşüş eğiliminin, hedeflere uygun biçimde devam ettiğini rahatlıkla söyleyebileceğini'' belirtti. 
     İstihdam rakamlarındaki artış ve işsizlik oranlarındaki düşüş eğilimlerinin bu döneme kadar ekonomik temellerdeki güçlenmeyi geriden takip eden işgücü piyasası açısından memnuniyet verici gelişmeler olduğunu kaydeden Sabancı, ekonomideki olumlu gelişmelere rağmen cari işlemler dengesindeki açığın önlenemeyen yükselişinin tedirginlik yarattığını ifade etti. 
     Sabancı, ''Bu boyuttaki bir açığın sürdürülebilir olmadığına ve önümüzdeki dönemde bir sert iniş yaşanacağına ilişkin birtakım beklentiler mevcuttur. Halihazırda ekonominin yumuşak karnı burasıdır ve yeni bir kırılganlık yaratıp yaratmayacağı yönünde çeşitli soru işaretleri bulunmaktadır'' şeklinde konuştu. 
     Yabancı sermaye yatırımlarının, gelecek dönemlerde diğer birçok gelişmekte olan ülkede olduğu gibi Türkiye ekonomisi açısından da önemli bir dış kaynak olma olasılığının hayli yüksek olduğuna işaret eden Sabancı, Türkiye'nin AB ile müzakerelere başlamasının önemin üzerinde durdu. 
     
     MÜZAKERE ÇERÇEVE BELGESİ 
     Müzakere çerçeve belgesinin oldukça dengeli şekilde hazırlandığını dile getiren Sabancı, şöyle dedi 
     ''Belgenin hazırlanma sürecine Türkiye'nin dahil olmadığı dikkate alınacak olursa, mevcut koşullar altında elde edilebilecek en iyi siyasal sonuçlardan biri elde edilmiştir. Dolayısıyla belge konusundaki değerlendirmeler soğukkanlı ve orta vadeyi gözeten bir yaklaşımla yapılmalıdır. Öncelikle Türkiye'nin AB müzakere modelinin belirginleştirilmesine ilişkin çalışmalar hızlandırılmalı, müzakere sürecinin tüm sivil toplumun etkin katılımı ve desteğiyle sürdürülmesinin önemi dikkate alınmalıdır. Uyum sağlayacağımız AB mevzuat ve politikaları sürekli yeni eğilimler ve değişim içindedir. Hiç kuşkusuz bu dönemin Türkiye açısından en büyük önemi, içeride ve dışarıda Türkiye'nin mevzuat uyumu sürecindeki başarısını ve saygınlığını yükseltmek olacaktır. Türkiye'nin müzakere sürecinde hızlı ilerlemesi, siyasal ve ekonomik reform sürecinin devamına ve derinleştirilmesine bağlı olacaktır. Bu nedenle müzakerelerin açılma kararını Türkiye'nin gerekli atılımları tamamladığı şeklinde değil, daha ileri düzeydeki atılımlar için sağlanan yeni bir ivme olarak yorumlamalıyız.'' 
     
     KAPSAMLI BİR ULUSLARARASI İLETİŞİM KAMPANYASI 
     Müzakerelerin tamamlanmasının ardından Türkiye'nin üyeliğinin, diğer aday ülkelerde olacağı gibi Avrupa kamuoyunun desteğinin alınmasını gerektireceğini ifade eden Sabancı, şunları söyledi 
     ''Türkiye olarak demokratik reformlarda gösterdiğimiz başarıyı, teknoloji ve medyayı iyi kullanan bir iletişim stratejisiyle Avrupa'da saygınlığımızı artırma yönünde şimdiye kadar kullanamadık. Hiç değilse bundan sonra son yılların demokratik ve ekonomik kazanımlarını kapsamlı bir uluslararası iletişim kampanyası ve 21. yüzyılın zorunlu kıldığı çağdaş bir diplomasi anlayışıyla siyasal kazanımlara dönüştürmeliyiz.'' Sabancı, AB'nin son genişlemesinin ardından 25 üyeli bir yapıya uygun bir karar alma mekanizması ve kurumsallaşma gerçekleştiremediğinin, Türkiye hakkındaki müzakerelerin açılma kararının alınma sürecinde yaşanan diplomatik tıkanıklıkla bir kez daha kanıtlandığını kaydederek, şu görüşleri dile getirdi 
     ''Gerek AB'nin bundaki sonraki politikalarının belirlenmesi, gerekse Türkiye'nin müzakere sürecinin ilerleyen aşamalarında bu tür sorunların yaşanmaması bakımından AB'nin kurumlarını ve karar alma süreçlerini kolaylıkla sekteye uğratabilecek bir yapıdan kurtarılması AB tarafının önündeki bir görev olarak durmaktadır.'' AB'ye tam üyelik sürecini ve bu süreci resmen başlatacak olan müzakereleri orta vadeli bir perspektifle değerlendirmek gerektiğini dile getiren Sabancı, şöyle devam etti 
     ''Aslında sürecin ucu Türkiye için de açıktır ve öyle olmalıdır. Önümüzdeki 7-8 yıl içinde Türkiye daha güçlü bir ekonomiyle daha derinlemesine benimsenmiş bir demokrasi ve hukuksal düzenle toplum olarak AB üyeliğine hazır bir konuma gelecektir. O noktada AB'nin de Türkiye için çekim gücünü koruyor olması gerekir. AB ekonomik büyüme ortamına geri dönmüş, küresel rekabet gücünü tekrar yükselişe geçirmiş olmalı, AB daha iyi işleyen bir kurumsal sistemle, anayasanın reddi sonrasında oluşan belirsiz ortamdan kurtulmuş olmalıdır.'' 
     
     SORULAR 
     Sabancı, bir soru üzerine Türkiye'nin müzakere sürecine çok iyi organize olmuş bir şekilde hazırlanmasının gerektiğini belirtirken, hükümet, bürokrasi ve sivil toplum kuruluşlarının güçlerini birleştirerek, Türkiye'nin üyeliğine karşı olan yaklaşımları ortadan kaldırmak için etkin bir tanıtım kampanyası yapmasının önemli olduğunu anlattı. 
     Ömer Sabancı, bir başka soruyu yanıtlarken de müzakere konusuna konsantre olup reformları gerçekleştirmeye devam edilmesinin gereğini vurgulayarak, serbest dolaşım, Ermeni soykırımı iddiaları ve Kıbrıs konusunun ilerideki yıllarda Türkiye'nin önüne geldikçe bunlara da bir çözüm bulunacağını kaydetti. 
     Sabancı, ''Türk hükümeti bugüne kadar önemli siyasi riskler alarak ciddi adımlar attı. Bu adımları karşı taraftan da görmemiz gerekiyor'' dedi. 
     Sabancı, Türk ekonomisiyle ilgili bir soruya karşılık, ekonomide çok ciddi sorunların hala devam ettiğini belirterek, kayıtdışı ekonominin çok önemli bir sıkıntı olduğunun altını çizdi. 
     Kayıtdışı ekonomi çözümlenmedikçe, yerli ve yabancı yatırımcılardan ciddi yatırım yapma beklentisi içinde olunmaması gerektiğini anlatan Sabancı, ''Makro açıdan Türkiye doğru yolda gidiyor. Kayıtdışıyla daha ciddi mücadele olmalıdır. Mali aflardan kurtulmamız lazım'' dedi. 
     
</TEXT>
</DOC>
