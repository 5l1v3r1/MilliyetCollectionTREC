<DOC>
<DOCNO> 353197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/yazar/altan.html </URL>
<DATE> 2005/06/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Aşk ve politikada söylenmemiş laf mı var 
</HEADLINE>
<TEXT>


Oğlan kıza döndü 
- Seni seviyorum, dedi. 
Kız 
- Ben de seni, dedi. 

Bir iktidar nutku 
Sayın vatandaşlar 
Gerek ülkemizin içindeki başarılı hamleler gerek yapılmışların ve yapılacakların göz kamaştıran muhteşem boyutları, dışarıdaki itibarımızı da artırmakta ve şanlı tarihimize layık bir hayranlığın, gitgide daha da genişleyip yoğunlaşmasına olumlu ortamlar sağlamaktadır. 

Bir muhalefet nutku 
Değerli hemşerilerim, sevgili vatandaşlarım 
Çektiğiniz acı ve sıkıntıların bir kat daha artmasına neden olan bu iktidar devletin ve Türk milletinin haysiyetiyle de oynamakta ve birkaç kuruş karşılığı ülke varlıklarını satışa çıkarmak için, dış dünyalarda kapı kapı dolaşmaktadır. Elbet buna asla göz yumamayız. İktidarın içeride karmayola peşinde koşan ve dışarıda goygoyculuk eden takımına, elbet milletimiz gereken dersi verecektir. 

Bir aşk diyaloğu 
- Ben sensiz yaşayamam, sen benim hayatımın güneşisin... 
- Beni gerçekten sevsen, bu kadar üzmezsin... 
- Ben mi üzüyorum seni asıl sen beni üzüyorsun eline aldın mı telefonu, gülmelerin de bitmiyor, kıkırdamaların da ne o, sınıf arkadaşlarıyla konuşuyormuş... 
- Bırak şimdi bu kıskançlıkları sen benim yaş günü mü bile hatırlamadın... 
- Sen hatırladın da... 

Bir iktidar nutku 
Saygı değer vatandaşlar 
Şimdiye dek yıllar boyu ihmal edilmiş sorunların teker teker üstesinden geldiğimizi görenler iktidarımızın başarılarını içlerine sindirememekte ve karalama kampanyalarına, yeni iftiralar eklemektedirler. Onların gözleri, ne hastane kapılarında kaybolan kuyrukları fark edebiliyor ne de patlayan turizmin, kıyılarımızda dalgalanan, kimseye nasip olmamış şenlikli ihtişamını. Çünkü onların vicdanı, hem Tanrı'nın ışığından nasibini almamış hem de gözleri, hakikatin meşalesini göremeyecek kadar kapanmış kör olmuştur. 

Bir muhalefet nutku 
Yurttaşlarım parti farkı gözetmeden hepinizi yürekten selamlarım 
Derme çatma bir iktidarın elinden neler çektiğinizi biliyoruz. Onların sözcüleri çala dursunlar içi boş gaz tenekelerini... Ne sizlerin sağduyusu, prim verir kuru gürültüye ne de bizler pabuç bırakırız hainlerin şamatasına... 
Artık hep birlikte, memleketi batırmakta olan bu beceriksiz ve başarısız, beyinleri nasırlı ve yürekli kara takkeli yalancı pehlivanlar takımına, "dur" demek zamanı geldi... 
Memleketin uçuruma sürüklenmesine izin veremeyiz. Buradan huzurunuzda ilan ediyorum 
Felaket üstüne felaket koyarak, şeytan minareleri yapmaktan vazgeçip durmazsanız, biz biliriz durdurmasını... 
Hepinize sevgiler, saygılar aziz vatandaşlarım... 

Bir aşk diyaloğu 
- Sen benim her şeyimsin sensiz geçen her anım, her saniyem bir cehennem benim için... 
- Peki, ne zaman evleneceğiz 
- Hayatım, biliyorsun annem çok hasta onu hastane köşelerinde bırakmaya kalkarsak ne düğün yapabiliriz, ne dernek... 
- Ne zaman iyileşecek ki annen kaç ay oldu... 
- Doktorlar biraz daha yatsın diyorlar... 
- Artık hiçbirine inanmıyorum bunların... 
- Sen de beni sevsen, böyle demezdin... 
- Seni sevmesem, yanında işim ne 
- Hayatım benim... Canııım... Ah... Canım benim canım, hayatımsın, hayatımsın benim, ah... Ah... 
- Sen de benim... Ah... 

Basın toplantısı 
- Başka sorusu olan var mı 
- Efendim çöplerin büyük bölümü denizlere, akarsulara, göllere, ormanlara dökülüyor. Zonguldak'ın Kozlu beldesinde de tıbbi atıklar, iğneler, şırıngalar, serum şişeleri, tahlil tüpleri, ilaç şişeleri kıyılara vurmuş onların arasında denize giriyormuş çocuklar bütün bu atıklara karşı nasıl bir önlem alınacak 
- Sorunun üstünde hassasiyetle duruyoruz. Bu alanda belediyelerin yaptıkları çalışmalara gereken destek verilmeye başlandı yalnız biraz zamana ihtiyaç var... Başka soru .. 
- Efendim Mudanya'da Yaşar Kemal'in "Teneke" adlı yapıtından sahneye uyarlanan oyunu, sansür edilmiş. Bitlis'in bir ilçesinde de Aziz Nesin'in "Bizim Memlekette Eşek Yok mu " adlı oyunun sahnelenmesine izin verilmemiş. Kopenhag kriterlerine tam bir uyum sağlandığının, sık sık açıklandığı bir dönemde, siz nasıl karşılıyorsunuz bu tür sansürlerle, bu tür yasakları 
- Münferit yerel vakalar bunlar... Siz de biliyorsunuz ki en özgür dönemini yaşıyor basın da, yazarlar da olayları abartmamak gerek. Başka .. 
- İhracat büyüyor ama, aynı zamanda ithalat daha da büyüyor. Aradaki açık nasıl kapanacak 
- İç ve dış yatırımların hızlanması için her türlü çaba gösteriliyor. Enflasyon neredeyse bitti, faizler iyice düştü... Cari açık da geri çekmek üzere... Başka .. 
- Zonguldak'taki bir kömür madeninde yine göçük ve artan metan gazından boğularak ölen 6 maden işçisi... Artmaya başlayan maden kazalarına karşı ne yapmayı düşünüyorsunuz 
- Maalesef başka yerlerde de oluyor böyle kazalar bu sorunu her yönüyle ele almış durumdayız, gerekenler yapılıyor... Başka .. 

Ve aşk diyaloğu 
- Seni çok seviyorum, çok çok çok... 
- Ben de seni çok seviyorum, çok çok çok... 



</TEXT>
</DOC>
