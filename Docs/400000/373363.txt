<DOC>
<DOCNO> 373363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/soneko09.html </URL>
<DATE> 2005/08/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ATO'dan "faili meçhul" dosyası... 
</HEADLINE>
<TEXT>

     Ankara Ticaret Odası'na göre artan suçlarla birlikte, ''faili meçhul'' olaylar da artış yaşanıyor. 
     ATO Başkanı Sinan Aygün, suç olaylarındaki artışta, polisin elini kolunu bağladığını iddia ettiği Avrupa Birliği yasalarının etkili olduğunu öne sürdü. 
     Aygün, ''dikkat aramızda 588 bin faili meçhul dolaşıyor...AB yasaları ile polisin eli kolu bağlandı. Üst, ev arayamaz hale geldi. Polisimiz light polis haline getirilince, Türkiye faili meçhul cennetine döndü'' dedi. 
     ATO, dün birinci bölümü yayınlanan suç raporunun ikinci bölümünü açıkladı. 
     ''Karanlık Perde Faili Meçhul Dosyası'' başlıklı rapora göre Türkiye'de işlenen suçlarda faili meçhul sayısı giderek artıyor. Bu yılın ilk 6 ayında işlenen 234 bin 721 suçun, 101 bin 314'ünün faili bulunamadı. 
     Rapora göre, faili meçhul dosyası sayısal ve oransal olarak da kabarıyor. 2000 yılında yaklaşık 68 bin, 2001 yılında 91 bin, 2002 yılında 85 bin, 2003 yılında 113 bin, 2004 yılında 129 bin olan faili meçhul sayısı, bu yılın İlk 6 ayında geçen yılın faili meçhul sayısının yüzde 78'ine şimdiden ulaşmış durumda. Rakamlar, 2000-2003 yıllarındaki faili meçhul sayısının ise bu yılın ilk 6 ayında aşıldığını söylüyor. 
     Artış trendinin bu şekilde devam etmesi halinde yıl sonunda suç rakamının 450 bini, faili meçhullerin sayısının da 200 bini bulacağı tahmin ediliyor. Bu da bir önceki yıla göre faili meçhul ordusunda yüzde 64 artış anlamına gelecek. 
     
     ŞAHSA KARŞI SUÇLARDA FAİLLER BULUNUYOR 
     Emniyet Genel Müdürlüğü verilerinden yola çıkılarak hazırlanan rapora göre, 2002 yılında işlenen her 100 suçun 29'unun faili bulunamazken, bu rakam 2003 yılında 35'e, 2004 yılında 37'ye yükseldi. 
     Faili meçhul suçlarda dikkat çeken bir başka nokta, şahsa karşı işlenen suçların failleri görece daha kolay belirlenirken, mala karşı işlenen suçların büyük bölümünde faillerin gizli kalması. 
     ATO'nun raporuna göre, ''şahsa karşı işlenen suçlar'' başlığı altında tasnif edilen öldürme, müessir fiil, devlet ve şahıs hürriyeti aleyhine işlenen suçlarda her 100 olaydan ancak yüzde 6'sının faili meçhul kalırken, hırsızlık, gasp, yağma, yangın çıkarma, dolandırıcılık gibi suçların yer aldığı mala karşı işlenen suçlarda bu oran yüzde 70'e fırlıyor. 
     Şahsa karşı işlenen suçlarda aydınlatma oranı geçen yıl yüzde 95 iken bu yılın ilk beş ayında bu oran yüzde 94'e geriledi. 
     Şahsa karşı işlenen suçlarda en düşük aydınlatma olayı kasten adam öldürme suçlarında görüldü. Geçen yıl yüzde 87'si aydınlatılan kasten adam öldürme olaylarının bu yılın ilk beş ayında yüzde 83'ü, geçen yıl yüzde 79'u aydınlatılan ihmal ve kazaen adam öldürme olaylarının bu yıl yüzde 77'si aydınlatılabildi. 
     
     MALA KARŞI SUÇLARDA FAİLLER KAYIP 
     Raporun kapsadığı 200 yılından 2005 yılının ilk altı ayına kadar olan dönemde mala karşı işlenen suçların yıldan yıla düzenli bir artış gösterdiği gözlenirken, toplam suç sayısına paralel olarak sorumluları aydınlatılamayan suçların da hem sayısal hem oransal olarak arttığı dikkat çekti. 
     Rapora göre, mala karşı işlenen suçlarda 2000 yılında 138 bin toplam suç olayından yüzde 51'ini oluşturan 64 bin olayın failleri meçhul kalırken, toplam 138 bin toplam suç sayısına daha ilk altı ayda ulaşılan 2005 yılında, faili meçhul kalan olay sayısı 95.500'e yani yüzde 69'a tırmandı. 
     
     İZ BIRAKMAMANIN USTASI HIRSIZLAR 
     Faili meçhul kalan suçlarda ilk sırayı alanlar hemen her kategorideki hırsızlar oldu. 2005 yılı ilk 5 ay istatistiklerine göre oto hırsızlarının yüzde 87'sinin faili bulunamadı. Bu dönemde meydana gelen 24 bin 659 oto hırsızından sadece 2 bin 731'i yakalandı. 437 oto hırsızlığının faili firarda, 21 bin 441'inin ise faili meçhul. 
     Buna ek olarak otodan hırsızlıkların yüzde 86'sının, evden hırsızlıkların yüzde 85'inin faili meçhul. Oysa 2004 yılında otodan yapılan hırsızlıkların yüzde 80'inin, evden yapılan hırsızlıkların yüzde 79'unun faili meçhuldü Büyük kentlerde yaşayanların baş belası olmaya devam eden yankesicilik ve kapkaç suçlarında aydınlatma oranlarının giderek düşmesi de raporun dikkat çekici taraflarından birisini oluşturuyor. 
     Rapora göre kapkaççılık suçlarında 2004 yılında yüzde 61 olan faili meçhul oranı, bu yılın ilk 5 ayında yüzde 65'e, yankesicilik suçlarında ise geçen yıl yüzde 57 olan faili meçhul oranı yüzde 70'e yükselmiş durumda. 
     
     İSTANBUL'DA KAYBOLMAK KOLAY 
     Mala karşı işlenen suçlarda faili meçhullerin en çok görüldüğü iller sıralamasında İstanbul başı çekiyor. 2004 yılı nüfus ve suç verilerine göre İstanbul'da her yüzbin nüfusa düşen faili meçhul sayısı 515.5 kişi. 
     İstanbul'u yüzbin kişi başına 398 faili meçhul sayısı ile Gaziantep takip ediyor. 370 kişi ile Antalya üçüncü, 296.5 kişiyle Denizli dördüncü, 279.6 kişiyle Balıkesir beşinci, 235 kişi ile Diyarbakır altıncı, 213 kişiyle Kayseri yedinci, 208 kişiyle Ankara sekizinci sırada yer alıyor. İzmir ise 174 kişiyle 12. Sırada bulunuyor. 
     Mala karşı işlenen suçlarda faili meçhulün en az olduğu il ise yüzbin nüfusa düşen 5.6 faili meçhul sayısı ile Ardahan. Ardahan'ı 6.4 kişi ile Karaman, 6.5 kişi ile Muş, 11.6 kişi ile Hakkari, 11.9 kişi ile Yozgat izliyor. 
     Türkiye genelinde, mala karşı işlenen suçlarda yüzbin nüfus başına düşen ortalama faili meçhul sayısı ise 171 kişi. 
     Şahsa karşı işlenen suçlarda yüzbin nüfus başına 32 faili meçhul sayısı ile İstanbul birinci, 24.7 faili meçhul ile Denizli ikinci, 22.6 faili meçhul ile Gaziantep üçüncü, 17.3 faili meçhul ile Diyarbakır dördüncü, 16.2 faili meçhul ile Antalya beşinci, 14.8 faili meçhul ile Kayseri altıncı, 12.8 faili meçhul sayısı ile İzmir dokuzuncu, 9.6 faili meçhul ile Ankara onuncu sırada yer alıyor. 
     Şahsa karşı işlenen suçlarda yüzbin nüfus başına yüzde 1'in altında faili meçhul görülen iller ise şu şekilde sıralanıyor Bayburt, Artvin, Adıyaman, Çanakkale, Kütahya, Bitlis, Ardahan, Muş, Erzincan Yozgat. 
     Türkiye genelinde şahsa karşı işlenen suçlarda yüzbin nüfus başına düşen ortalama faili meçhul sayısı ise 10 kişi. 
     
     ATO BAŞKANI AYGÜN 
     Rapora ilişkin değerlendirmelerde bulunan ATO Başkanı Sinan Aygün, son yıllarda artan suç oranlarının kaynağında, ekonomik nedenlerin yanı sıra Avrupa Birliği uyum yasaları nedeniyle yapılan düzenlemeler olduğunu savundu. 
     ''Türkiye'yi kötü yöneterek, ekonomik krizin ortasına atanların halen faili firar durumunda olduklarını'' ifade eden Aygün, Türkiye koşullarına uyum sağlamayan AB düzenlemelerini de eleştirdi. 
     ''Avrupa Birliği, Türkiye'yi meçhule giden bir gemiye bindirdi'' diyen Aygün, şu görüşleri dile getirdi 
     ''Son 10 yılda Türkiye'yi yönetenler, kötü yönetimlerin en kötülerinin örneklerini vererek, Türk halkını suç ekonomisinin eline düşürdüler. Bir yanda AB yasaları kolumuzu kanadımızı budadı, diğer yanda ekonomik çöküntüler binlerce suçun ve faili meçhulün kapısını araladı. 
     AB yasaları ile polisin eli kolu bağlandı. Üst, ev arayamaz hale geldi. Polisimiz ''light'' polis haline getirilince, Türkiye faili meçhul cennetine döndü. Hangi köşe başında, hangi kapı ardında, hangi faili meçhulle karşılaşacağımızı bilemez hale geldik. Dikkat aramızda 2000 yılından bu yana toplam 588 bin 445 faili meçhul suçlu dolaşıyor. Cezaevlerimiz ise 60 bin kişi alıyor. Faili meçhullere zaten yer kalmamış. Cezaevi sayısını 10 misli artırmak lazım. '' 
     
</TEXT>
</DOC>
