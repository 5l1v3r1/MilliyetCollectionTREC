<DOC>
<DOCNO> 353785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur44.html </URL>
<DATE> 2005/06/20/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Bilkentlilerden üniversite adaylarına 'tercih' önerileri 
</HEADLINE>
<TEXT>

     Bilkent Üniversitesi öğretim üyeleri ile ABD'deki üniversitelerden teklif alan öğrencileri, bu yıl ÖSS'ye giren ve tercih yapmaya hazırlanan adaylara önerilerde bulundular. 
     Bilkent Üniversitesi Rektörü Prof. Dr. Ali Doğramacı, rektör yardımcıları Prof. Dr. Abdullah Atalar, Kürşat Aydoğan, öğretim üyeleri, üniversiteden bu yıl dereceyle mezun olan ve ABD'deki üniversitelerden teklif alan Aykut Koç ve Özge İşleyen ile Bilkent Otel'de ''Basınla Sohbet'' toplantısı düzenledi. 
     Üniversitedeki uygulamalar ve çalışmalar hakkında bilgi veren Doğramacı, öğretim üyelerinin çoğunluğunun bundan önce ABD'deki üniversitelerde görev yaptıklarını anlattı. Beyin göçüne değinen Doğramacı, yurtdışına gidenlerin bir süre sonra geri döndüklerini, bunun da Türkiye için bir kayıp olmadığını ifade etti. 
     
     ÖNERİLER 
     Gazetecilerin soruları üzerine Doğramacı, öğretim üyeleri ve Özge İşleyen ile Aykut Koç, ÖSS'ye katılan ve üniversite tercihi yapmaya hazırlanan öğrencilere, ''gözlem ve deneyimlerini'' göz önünde bulundurarak, şu önerilerde bulundular 
     - Elinizde bir hediye çeki var. Bu çekle bir mağazaya gidiyorsunuz. İhtiyacınız olan bir şeyin fiyatı ucuz ama siz elinizdeki çekin tamamını kullanmak için ihtiyacınız olmayan, fiyatı daha pahalı bir şeyi 'çekim boşuna gitmesin' diye alıyorsunuz. İşte tercih de böyle bir şey. İhtiyacınız olanın dışında bir şey aldığınız zaman işe yaramaz, mutsuz olursunuz. 
     - Hangi mesleği yapmak istediğiniz, üniversitenin kendisinden daha çok önemli. Bazı öğrenciler sadece üniversitenin ismi için bölüm yazıyor. Böylece istedikleri bölüme değil, üniversitenin isminden dolayı aslında istemedikleri bir bölümde okumak zorunda kalıyor. Bu sizi mutsuzluğa iter. 
     - Mutlaka ilgi alanlarınıza göre tercihlerinizi yapın. 
     
     ''DERSHANELER YANLIŞ YÖNLENDİRİYOR'' 
     - Dershaneler öğrencileri yönlendiriyor. Öğrencinin eline, ÖSS'den aldığı puana göre yaptıkları bir tercih listesi veriyorlar. Bu çok yanlış. Eğer sevdiğiniz, ilgi duyduğunuz bir alanı seçmezseniz başarılı olamazsınız. 
     - Seçeceğiniz bölüm ''esnek'' bir bölüm olmalı, size ilerde başka alanlara geçebilme, farklı dallarda büyüyebilme imkanı verebilmeli. Böylece kendinizi daha özgür hissedersiniz. 
     - Seçmek istediğiniz meslek hakkında o sektörde çalışanlarla, o mesleği yapmış kişilerle konuşun. 
     - Bugün seçeceğiz meslek siz mezun olana kadar gelişmelerden nasıl etkilenecek bu konuda bilgi sahibi olmaya çalışın. 
     
</TEXT>
</DOC>
