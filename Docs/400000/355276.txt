<DOC>
<DOCNO> 355276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/dunya/dun02.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik belge haftaya 
</HEADLINE>
<TEXT>


GÜVEN ÖZALP Brüksel 


Avrupa Birliği AB Komisyonu, Türkiye'yle müzakerelerde izlenecek kuralların yer alacağı müzakere çerçeve belgesini 29 Haziran'da açıklıyor. Belge, haftaya çarşamba günü 25 AB Komisyonu üyesi tarafından tartışılarak son hali verildikten sonra Konsey'e sunulacak. Belgede, mali gerekçelerle üyeliğin 2014'ten önce gerçekleşmesinin mümkün olmayacağı vurgulanacak. 
Belgenin, 17 Aralık 2004 kararları temel alınarak hazırlanması bekleniyor. Diplomatik kaynaklar, Komisyon'dan Konsey'e gönderme aşamasında belgede, Ankara'yı fazla rahatsız edecek unsurlar bulunmasının beklenmediğini ifade ediyorlar. Konuyu değerlendiren üst düzey bir diplomatik kaynak, "Türkiye'nin beklentisi, belgenin 17 Aralık kararlarından sapmaması. Hırvatistan için belirlenen çerçevenin paralelinde bir belge bekliyoruz. Belgeye son halinin verileceği Konsey'de ise kan gövdeyi götürecektir" dedi. Belgenin ilk halinde "Ermeni sınırının açılması" gibi spesifik unsurların yer alma ihtimali düşük görülüyor. Konsey'de, üyelerin belgeye yaklaşımı çerçevesinde, onay sürecinin Temmuz ya da Eylül' de sonuçlanması öngörülüyor. 


</TEXT>
</DOC>
