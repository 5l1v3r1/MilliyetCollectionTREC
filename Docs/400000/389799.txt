<DOC>
<DOCNO> 389799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko23.html </URL>
<DATE> 2005/10/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
BAT TEKEL'e ilgimiz sürüyor 
</HEADLINE>
<TEXT>

     British Amerikan Tobacco BAT Kurumsal İlişkiler Direktörü David Wilson, hükümetin Tekel özelleştirmesindeki tutumunu sürekli takip ettiklerini belirterek, Tekel özelleştirmesine ilgilerinin sürdüğünü bildirdi. 
     BAT'ın Tire fabrikasında yapmakta olduğu 50 milyon dolarlık yeni yatırım konusunda basın toplantısı düzenleyen Wilson, yeni yatırımın artan pazar talebini karşılamakta kendilerine esneklik kazandıracağını, bu yatırımların ihracata yönelik muhtemel atılımlara da izin vereceğini söyledi. 
     Fabrikadaki genişletme çalışmalarının, BAT Türkiye'nin büyüme sürecinin ardından geldiğine işaret eden Wilson, ilk olarak geçen 12 aydaki büyümenin kendilerine markalarını pazarda yer verme konusunda güven verdiğini, ikinci olarak da Türkiye'deki çalışmalarda daha ileri noktalara ulaşılabileceğini gördüklerini ifade etti. 
     BAT'ın markalarından Viceroy'un Türkiye pazarında kendisine sağlam bir yer edindiğini vurgulayan Wilson, şu anda pazarda 4 numaralı marka olarak yer aldığını açıkladı. 
     Türkiye'de geçen ay piyasaya sunulan Pall Mall'ın da BAT için önemli bir marka olduğunu söyleyen Wilson, bunun da fabrikada yapılan genişleme yatırımları arasında yer aldığını belirtti. 
     Tire fabrikasının BAT'ın en iyi fabrikalarından biri olduğunu vurgulayan Wilson, fabrikanın yüksek ürün standartlarında mükemmel bir performans gösterdiğini kaydetti. 
     
     SORULAR 
     Gazetecilerin şirket ve sektöre ilişkin sorularını de cevaplayan Wilson, başlangıçta ilk 5 yılda Türkiye'ye 250 milyon dolar yatırımı öngördüklerini, ancak pazardaki talep nedeniyle Ekim 2002'den bu yana yatırımlarının 300 milyon dolara ulaştığını bildirdi. 
     BAT Türkiye'nin piyasa payının şu anda yüzde 8.5'lar düzeyinde olduğunu anlatan Wilson, ancak pazarda payların sürekli değiştiğini, 8-9 aylık dönemde bunun yüzde 9-10'lar arasında olduğunu ifade etti. 
     İhracat konusunda yeni ticari olanakları araştırdıklarını da anlatan Wilson, gelecek yıllarda ihracat konusunda yeni atılımlar planladıklarını söyledi. 
     Yaptıkları yeni yatırımın en önemli nedeninin üretim kapasitesini artırmak, belirli bir esneklik sağlayabilmek olduğuna işaret eden Wilson, geçen 12 aylık dönemde ürün tedariki konusunda ciddi sıkıntılar yaşadıklarını, bunun için kapasite artırma kararı verdiklerini bildirdi. 
     Wilson, yeni ürün konusunda pazarın nabzını tutmaya devam ettiklerini kaydederken, öncelikli hedeflerinin, Viceroy'un pazardaki üstünlüğünü muhafaza etmek, ardından da Pall Mall'ın yerleşmesini sağlamak olduğunu belirtti. 
     BAT'ın dünyadaki faaliyetlerine ilişkin soruya karşılık da Wilson, geçen 10 yılda şirketin sürekli ilerlediğini, 1999 yılında Rothmans ile yapılan birleşmenin karlılık potansiyelini artırdığını kaydetti. 
     Geçen 10 yılda BAT olarak yatırımları artırdıklarını ve sadece kendi sektörlerine odaklandıklarına dikkat çeken Wilson, şirketin hızlı büyümesinin ardındaki önemli nedenlerden birinin bu olduğunu vurguladı. 
     
     TEKEL ÖZELLEŞTİRİLMESİ 
     Hükümetin, Tekel özelleştirmesi konusundaki tutumunu sürekli takip ettiklerini ve ilgilerini sürdürdüklerini bildiren Wilson, ''hükümetin Tekel özelleştirmesindeki bundan sonraki hareketinin ne olacağını beklediklerini ve kararı ondan sonra vereceklerini'' ifade etti. 
     
     İHRACAT VE PAZAR PAYI 
     BAT Türkiye'nin, Türkiye'deki pazar payının geçen yıl yüzde 4'ler seviyesinde olduğunu kaydeden Wilson, 12 aylık dönemde bunun iki katından fazla arttığına dikkat çekti. Gelecekteki yatırımların da piyasa odaklı olacağına vurgu yapan Wilson, ''Pazar bizi oraya getirirse, yeni yatırım olabilir'' diye konuştu. 
     Bu arada ihracat konusundaki bir soruyu da BAT Türkiye Operasyonlar Direktörü James Wills cevapladı. İhracat yaptıkları ülkeler arasında İsrail ve KKTC olduğunu söyleyen Wills, geçen hafta da Mısır'a ilk ihracatın gerçekleştirildiğini açıkladı. 
     İhracat için Libya ile de müzakerelerin ilk aşamasında olduklarını kaydeden Wills, gelecek aylarda da ihracat fırsatlarını değerlendirmeye devam edeceklerini, bu bölgedeki ülkelerin, ihracatta kendileri açısından hedef ülkeler olduğunu sözlerine ekledi. 
     
</TEXT>
</DOC>
