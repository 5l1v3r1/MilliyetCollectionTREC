<DOC>
<DOCNO> 377037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko13.html </URL>
<DATE> 2005/09/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tüzmen Özelleştirmelerde ABD sermayesinin yer almasını istiyoruz 
</HEADLINE>
<TEXT>

     Bülent Keneş AA 

Dış ticaretten sorumlu Devlet Bakanı Kürşad Tüzmen, ''Türkiye'de yapılan özelleştirmelerde Amerikan sermayesinin daha fazla yer almasını istiyoruz'' dedi. 
     Washington'daki temaslarını tamamlayarak akşam saatlerinde New York'a gelen Bakan Tüzmen, Türk-Amerikan Ticaret ve Sanayi Odası TATSO tarafından düzenlenen resepsiyona katıldı. Bakan Tüzmen, resepsiyonda düzenlenen törenle TATSO'nun ilk kez verdiği ''ABD'de Yılın Türk Girişimcisi Ödülü''nü, Gilan Mücevherat Firması'nın sahibi Ferhan Geylan'a takdim etti. 
     Tören sonrasında bir konuşma yapan Bakan Tüzmen, Türk ekonomisi ve dış ticaretindeki son gelişmelere dair bilgiler verdi, çoğu işadamı olan konukların sorularını cavapladı. 
     Konuşmasına ''Türkiye'de işler iyi gittiği zaman sizin burada gözleriniz ışıldıyor, gözleriniz parıldıyor, gurur duyuyorsunuz'' diye başlayan Tüzmen, ''Türkiye artık ekonomisini düzeltmeye başlayan bir ülke. Makro-ekonomik göstergeleri dünyada örnek gösterilen bir ülke haline gelmeye başladı. Üç haneli enflasyon rakamlarını yüzde 8'lere indirmiş durumdayız'' dedi. 
     2002 Türkiyesi ile 2005 Türkiyesi arasında büyük farklar bulunduğunu kaydeden Tüzmen, ''Bu sene de 180 milyar dolar bir dış ticaret hacmi hedefliyoruz. 72 milyar dolar civarında bir ihracat rakamı olacak, herhalde 110-115 milyar dolar civarında da bir ithalat rakamı olacak. Tabii bu dış ticaret sıralamasında bizi dünya 20'incisi yapıyor'' şeklinde konuştu. 
     
     ''TÜRK-AMERİKAN TİCARET HACMİ ÇOK AZ'' 
     ABD'de yaşayan heresin Türkiye'nin bir elçisi olduğunu kaydeden Tüzmen, ''Siz burada dev bir ülkede yaşıyorsunuz. Yaklaşık 2.2 trilyon dolar olan Amerikan dış ticaret hacmi ile 180 milyar dolar olan Türkiye'nin dış ticaret hacmini üst üste eklediğiniz zaman 10 milyar dolarlık bir karşılıklı dış ticaret hacminin çok az olduğunu görüyoruz. Bu 5 milyar dolar ihracat, 5 milyar dolar ithalat şeklinde dengeli de olsa, Türk-Amerikan ticaret hacmi çok çok az. Bunun önümüzdeki dönemde hızlı bir şekilde artırılması lazım. Burada da size çok önemli görevler düşüyor'' dedi. 
     Washington'da gerçekleştirdiği görüşmeler hakkında da bilgi veren Tüzmen, şunları söyledi 
     ''ABD'nin Ticaret Bakanı ile ABD Gümrükler İdaresi ve ABD Ticaret Temsilcisi ile görüşmeler yaptık. Görüşmelerimizde Dünya Ticaret Örgütü kapsamında önümüzdeki dönemde yapılacak çalışmalar, Hong Kong'ta yapılacak bakanlar zirvesi, AB-Türkiye ilişkileri, ABD'ye yaptığımız ihracatta karşılaştığımız güçlükler, ticaret hacminin artırılması ve Amerikan sermayesinin Türkiye'ye gelmesi konularını ele aldık.'' Tüzmen konuşmasına ''Türkiye olarak özelleştirme çalışmaları yapmaya gayret ediyoruz. Senede 500 milyon dolarlık özelleştirme yapabilen Türkiye, sadece geçtiğimiz 8 ayda 8.5 milyar dolarlık özelleştirme gerçekleştirdi. İlk defa böyle bir rakama yılın ilk sekiz ayında ulaşılmış oldu. Bu artarak devam edecek ama biz bu özelleştirmelerde Amerikan sermayesinin daha fazla yer almasını istiyoruz'' şeklinde devam etti. 
     Türkiye'nin ticaret hacmini artırması yaklaşımını ilk önce komşu ve çevre ülkelerle başlattığını anlatan Bakan Tüzmen, 2006 strajesi olarak da Güney ve Kuzey Amerika olarak belirlediklerini kaydetti. 
     ABD stratejisinin anlaşmalar, ticaret heyetleri ve fuarlarla üç aşamalı olacağını kaydeden Tüzmen, şunları söyledi 
     ''Ancak ABD'de eyaletler bazında da çalışma yapmak istiyoruz. Çünkü ABD'de Türkiye'nin ticaret hacminden daha fazla ticareti olan birçok eyalet var. Bu konuları Washington'da görüştük. Ayrıca konteyner güvenliğini görüştük. ABD konteyner güvenliğini sağladığı bazı ülkelere, yaptığı ithalatta daha büyük öncelikler sağlıyor. Türkiye'nin de bu ülkeler arasında yer almak istediğini söyledik. Bir diğer konu da 'genelleştirilmiş referanslar sistemi' içinde Türkiye'ye sağlanan esnekliğin biraz daha artırılması ve özellikle kuyumculuk sektörü başta olmak üzere Türkiye'nin küçük ve orta boy işletmelerinin bundan yararlanmasını istedik.'' Türkiye'den ABD'ye yapılan tekstil-konfeksiyon ihracatının çok büyük bir sıkıntı içinde olduğuna dikkat çeken Bakan Tüzmen, konuşmasını şöyle sürdürdü 
     ''ABD'ye biz her yıl yüzde 11 civarında bir ihracat artışı gerçekleştiriyorduk ama bu sene ihracatımızda binde 8 oranında bir azalma var. Bunun birinci nedeni Türkiye'de paramızın aşırı değerli olması. Yaptığımız hesaplara göre yüzde 10'luk bir değer artışı 5 milyar dolarlık bir ithalat artışına sebep veriyor ve ihracatı da aşağıya doğru çekiyor. Mesela, doların değerini 1 milyon 600 bin TL seviyesinde koruyabilseydik, 2004 yılında 85 milyar dolar ihracatımız, 90 milyar dolar ithalatımız olacaktı. 5 milyar dolar açık veren bir ülke haline gelecektik. Şimdi ise 40 milyar dolar açığımız oluyor. Bu da yüzde 22'lik çevrilebilir bir açık. 
     ABD ihracatını artırmak için parasının değerini düşük tutuyor. Bunu bir politika olarak kullanıyor. Çin de geçtiğimiz 15 sene boyunca hep bunu yaptı. Biz de bunu deneme yanılma yoluyla öğreniyoruz. Bu konuda benden başka da bir ses çıkmıyor. Ben bunu söylemeye devam ediyorum. Tabii bu bir politika, özellikle finans sektörünün kazançları, dış borçların ödenmesini ve enflasyonu aşağı indirmeyi kolaylaştıması açısından tercih edilen bir yöntem. Ancak dış ticaretten, ihracattan sorumlu bir bakan olarak ben bundan memnun değilim tabii...'' 
     
     TURQUALITY PROJESİ 
     Tüzmen, Turquality Projesi kapsamında Türkiye'nin artık yüksek fiyat ve yüksek kalite ekseninde mücadele ettiğini söyledi. 
     Dinleyicilerden gelen bir soru üzerine Türkiye'nin ABD ile bir serbest ticaret anşlaşması yapmak için uğraştığını söyleyen Tüzmen, ''Özellikle ABD'nin 100 milyar dolarlık tekstil-konfeksiyon ithalatında daha fazla pay almak istiyoruz. Son rekabet ortamında Çin'in Amerikan pazarında yüzde 400 büyümesi ve Türkiye'nin de bu pazarda yüzde 30 küçülmesini rakamsal olarak Amerikalı yetkililere gösterdik. Daha sonra Amerikalı tekstil üreticileri ile de görüştüm. Onlar da bundan çok büyük zarar gördüklerini, son üç ayda 17 bin kişiyi işten çıkardıklarını ve 20 fabrikanın kapandığını ifade ettiler'' dedi. 
     Bir soru üzerine kendi inisiyatifiyle başlatılan Turquality Projesi hakkında da bilgi veren Tüzmen, bu konuda çok sıkı kriterler uyguladıklarını ve bu etiketi kullanma hakkı verilen sadece 15 firma ve Atıl Kutoğlu, Hüseyin Çağlayan ve Dice Kayek'ten oluşan üç stilistin olduğunu kaydetti. Tekstil sektöründen sonra kuyumculuk sektöründe de bazı firmalara Turquality etiketi verileceğini, ancak bu etiketin asla sulandırılmayacağını söyleyen Tüzmen, bundaki amacının on senede on tane dünya markası yaratmak olduğunu ifade etti. 
     Diğer bir soru üzerine ise yüksek petrol fiyatlarının Türkiye'nin enerji maliyetlerine 2.5 milyar dolar civarında bir ekstra maliyet getirdiğini söyleyen Tüzmen, ''Petrol ürünleri ithalatının toplam ithalatın yüzde 10'u civarında olması dolayısıyla bunu çok önemli görmüyoruz'' şeklinde konuştu. 
     Bir başka soruya verdiği cevapta ise Tüzmen, bor madenlerinin komplo teorileri dışında artık çok önemli bir ticaret teorisi haline getirilmesinin gerektiğini kaydetti. Türkiye'de borun önem verilen bir maden haline geldiğini belirten Tüzmen, gitgide katma değeri Türkiye'de daha fazla kalacak şekilde üretilecek olan borun yurtdışına pazarlanması konusunda da çalışmalar bulunduğunu ifade etti. 
     
</TEXT>
</DOC>
