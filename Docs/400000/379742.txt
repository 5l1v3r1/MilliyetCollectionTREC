<DOC>
<DOCNO> 379742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur05.html </URL>
<DATE> 2005/09/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Genç aşıkları polis kurtardı 
</HEADLINE>
<TEXT>

     
     Mehmet AL ALANYA Antalya , DHA 
     
AİLESİNİN birlikte olmasına izin vermediği 20 yaşındaki erkek arkadaşı N.K. ile bir ay önce Eskişehir'den Alanya'ya kaçan 17 yaşındaki N.T, anne ve babasını çok özleyince görüşmek istedi. Alanya Otogarı'nda anne ve babasını bekleyen N.T. ile N.K., aralarında genç kızın babasının da olduğu 5 kişi tarafından silah zoruyla kaçırılmak istendi. Gözaltına alınan 5 zanlı ve N.K., çıkarıldıkları mahkemece tutuksuz yargılanmak üzere serbest bırakıldı. Yaşı küçük olan kız ise babasına teslim edildi. 
     Eskişehir'de yaşayan lise öğrencisi N.T. ve erkek arkadaşı N.K., ailelerine birbirlerini sevdiklerini söyledi. Genç kızın ailesi birlikteliğe karşı çıkınca iki sevgili 1 ay önce Antalya'nın Alanya İlçesi'ne kaçtı. Annesini özleyen N.T., önceki gün evini aradı. Kendilerini affettiklerini ve görmek istediklerini söylemesi üzerine N.T., annesiyle babasını Alanya'ya davet etti. 
     Annesinin otobüsle geleceklerini söylemesi üzerine N.T. ve N.K., dün saat 16.00 sıralarında Alanya Otogarı'nda karşılamaya gitti. Bu sırada otogara giren 26 EF 6 plakalı otomobilden N.T.'nin babası M.T. ve 4 akrabası indi. Otogarda bulunanlar, 2 gencin silah zoruyla bir otomobile bindirildiğini görünce, polise haber verdi. Süratle otogardan çıkmaya çalışan otomobil, bir otobüse arkadan çarptı. Bu sırada olay yerine gelen polis, otomobilin önünü keserek durdurdu. M.T. 40 , C.T. 36 , S.T. 28 , N.T. 31 ve K.Ö. 29 gözaltına alındı. Otomobilde bulunan 1 adet kurusıkı tabanca, 1 adet av tüfeği ve 5 adet fişeğe ise el konuldu. 
     Terminal Polis Merkezi'ne getirilen genç sevgililer ve zanlılar, ifadelerinin ardından mahkemeye sevk edildi. N.K. ile 5 zanlı tutuksuz yargılanmak üzere serbest bırakılırken, yaşı küçük olan N.T. ise babasına teslim edildi. 
     
</TEXT>
</DOC>
