<DOC>
<DOCNO> 386619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun32.html </URL>
<DATE> 2005/10/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Rice'tan Suriye'ye uyarı geldi 
</HEADLINE>
<TEXT>

     ABD Dışişleri Bakanı Condoleezza Rice, ''Suriye'nin, bir suikast sonucu hayatını kaybeden eski Lübnan Başbakanı Refik Hariri ile ilgili BM'nin yürüttüğü soruşturmaya, tam bir işbirliği içinde katılması gerektiğini söyledi. 
     Rice, bugün Paris'te ilk önce Fransa Cumhurbaşkanı Jacques Chirac tarafından kabul edildi, daha sonra Dışişleri Bakanı Philippe Douste-Blazy ile görüştü. 
     Bu görüşmeden sonra iki bakanın düzenlediği ortak basın toplantısında konuyla ilgili soruları yanıtlayan Rice, ''baş soruşturmacı Detlev Mehlis'in, BM'ye raporunu sununcaya kadar haklı olarak bulgularını kendisine sakladığını'' ve ''bu konuda spekülasyon yapılmasını doğru bulmadığını'' belirtti. 
     ''Uluslararası toplumun Suriye'den BM'nin 1559 sayılı kararına tamamen uymasını beklediğini'' kaydeden Rice, ''Şam rejiminin Lübnan'da istikrarı bozacak faaliyetlere karışmaktan kaçınması gerektiğini'' savundu. 
     Fransız meslektaşıyla yaptığı görüşmede konunun gündeme geldiğini hatırlatan Rice, Mehlis soruşturması ve Suriye'nin bu konuda işbirliği içinde olması konusunda iki ülkenin de hemfikir olduğunu kaydetti. 
     Douste-Blazy ise basın toplantısında yaptığı açıklamada, soruşturmanın siyasi bir boyuta çekilmemesi gerektiğini belirterek, ''Bu siyasi değil hukuk bir konu. Soruşturmayı yürüten Mehlis'e güveniyoruz'' dedi. 
     
</TEXT>
</DOC>
