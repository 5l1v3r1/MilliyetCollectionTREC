<DOC>
<DOCNO> 371911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo20.html </URL>
<DATE> 2005/08/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Şahin Kürşat, sunduğumuz şartları kabul etmezse, vazgeçeriz... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, ligin ilk 3 haftasında toplandıkları 7 puanı ''iyi'' saydıklarını söyledi. 
     İbrahim Şahin, AA muhabirine yaptığı açıklamada, ligin ilk haftasında Kayserispor'u yendiklerini, 2. haftasında Konyaspor ile deplasmanda aldıkları beraberliğin ardından Ankaragücü karşısında ihtiyaçları olan bir galibiyet elde ettiklerini belirterek, ''3 maçta 9 puan hedefliyorduk ancak 7 puan aldık. 3 maçta aldığımız 7 puanı 'iyi' olarak değerlendiriyoruz. Çünkü sahasında çok iyi oynayan bir Konyaspor karşısında puan yitirdik'' dedi. 
     Sezon öncesinde göklere çıkarılan takımlarla aralarında puan farkı bulunmadığını ve bazılarından da fazla puan topladıklarını kaydeden Şahin, ''Sezon başında kaybettiğimiz puanları arar duruma gelmek istemiyoruz. En önemli maçımızı da önümüzdeki maç olarak görüyoruz. Bu parolayla maçlara hazırlanacağız. Taraftarlarımızın her zaman olduğu gibi pozitif desteğiyle sonuna kadar hedefimizi kovalayacağız'' diye konuştu. 
     Ligde önceki haftalara oranla daha iyi futbol oynamaya başladıklarını belirten Şahin, şöyle konuştu 
     ''Futbol olarak gittikçe daha iyi oynamaya başladık. Son maçta oyumuz iyiydi, daha da iyi oynayacağımızı düşünüyorum. Kaliteli bir takımımız var. Önümüzde Malatyaspor maçı bulunuyor. Son 2 maçta 5'er gol yemeleri bu maç için bir ölçü olmaz. Malatyaspor'un kendi sahasındaki gücünü biliyoruz. Malatyaspor'un yöneticileriyle de güzel dostluklarımız var. Keyif alarak Malatya'ya gidiyoruz. İyi oynayarak, hakederek kazanmak istiyoruz.'' 
     
     KÜRŞAT'IN TRANSFERİ 
     Şahin, Kürşat'ın transferi konusunda Beşiktaş ile anlaştıklarını ve bu futbolcuyla görüşmelerin sürdüğünü kaydederek, ''Biz Kürşat'a şartlarımızı sunduk. Şartlarımızı kabul eder eder, etmezse bu transferden vazgeçeriz'' dedi. 
     Şahin, Ankaragücü maçının devre arasında değiştirilmesinin ardından stattan ayrılan Gökdeniz ile ilgili olarak da, ''Bu konuda yönetime gelmiş birşey yok. Tek yetkili de Şenol Güneş'dir. Güneş, bize rapor sunarsa gereğini yaparız'' diye konuştu. 
     
</TEXT>
</DOC>
