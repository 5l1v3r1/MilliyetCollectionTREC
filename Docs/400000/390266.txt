<DOC>
<DOCNO> 390266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonyas06.html </URL>
<DATE> 2005/10/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Mars dünyaya yaklaşacak 
</HEADLINE>
<TEXT>

     Mars, pazar günü Dünya'ya bir kez daha yaklaşacak. Gezegen çıplak gözle izlenecek, ancak teleskopu olan krater ve vadileri görebilecek. 
     Dünya ve Mars 30 Ekim'de bir kez daha yakınlaşacak. Mars, 2018'e kadar son kez bu kadar yakınımızda olacak. 69.4 milyon km. mesafede olacak gezegen, kasım ayının büyük bir kısmında da doğuda sarı-turuncu yıldız gibi görünecek. 
     Türkiye'de de 30 Ekim günü saat 19.00 sıralarında Mars, doğu ufkundan doğacak. 
     Kızıl gezegen, özellikle hava kirliliği olmayan yerlerde çıplak gözle rahatlıkla izlenebilecek. Fransız astronomi dergisi Ciel et Espace, 60 mm. çapında ve Avrupa'da birçok ülkede 150 avroya satılan teleskopa sahip herkesin Mars'ın bazı önemli detaylarını gözlemleyebileceğini yazdı. 
     Bu detaylardan en büyüğü, Syrtis Major krateri, koyu, kabaca üçgen şeklinde ve ucu Mars'ın kuzey kutbuna bakar bir gölge olarak görünecek. Çoğunlukla etrafında beyaz bir duman olduğu için buzul sanılan Helas krateri de kendini gösterecek. Diğer önemli noktalar Güneş Sistemi'nin en büyük volkanı olan 26 bin metrelik Mons Olympus ve 200 kilometre uzunluğundaki Marineris vadisi. 
     60 bin yıldan beri en son 27 Ağustos 2003'te Mars ve Dünya 55.76 milyon kilometrede en yakın konumuna gelmişti. Dünya ve Mars'ın 2003'te olduğundan daha yakına geleceği tarih ise 2287... 

     
</TEXT>
</DOC>
