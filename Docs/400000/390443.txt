<DOC>
<DOCNO> 390443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko36.html </URL>
<DATE> 2005/10/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Yalova artık doğalgaz ile ısınacak... 
</HEADLINE>
<TEXT>

     Yalova'da, Taşköprü mevkiinde ana borudan bağlantısı yapılarak Yalova hattına verilen doğalgazın ilk ateşi, Vali Yusuf Erbay tarafından yakıldı. 
     Yalova Belediye Başkanı Barbaros Binicioğlu, törende, böylesine zorlu bir çalışmanın bir yıl gibi kısa sürede tamamlandığını belirterek, şöyle konuştu 
     ''Meclis üyesi olduğum dönemde çalışmaları başlayan ve uzun yıllardır süre gelen doğalgazın ateşini bugün yakıyoruz. Yaklaşık 10 yıldır devam eden süreç nihayet mutlu bir şekilde son buluyor. Göreve geldiğimizden itibaren üzerine titreyerek durduğumuz bu projeye ocak ayında start verdik. Kent olarak özlemle beklediğimiz doğalgazı kente getirme mutluluğu içindeyiz. Herkese hayırlı olmasını temenni ediyorum.'' Vali Erbay da kış mevsiminde birçok kişinin kentte yaşamadığına dikkati çekerek, ''Bundan böyle yaklaşık 25 bin emekli bir nüfusuna sahip olan ilimizde, bu vatandaşlarımızın çoğu burada kalacaktır'' dedi. 
     Törene, Yalova Valisi Erbay ve Belediye Başkanı Binicioğlu'nun yanı sıra ARSAN A.Ş. Genel Müdürü Bülent Güvenç, siyasi partilerin temsilcileri, ilçe belediye başkanları, çok sayıda davetliyle vatandaşlar katıldı. 
     
</TEXT>
</DOC>
