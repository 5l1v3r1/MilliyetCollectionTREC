<DOC>
<DOCNO> 362628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/spor/spo12.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sistem değil özveri' 
</HEADLINE>
<TEXT>


Almanya'daki 23 Yaşaltı Avrupa Şampiyonası'nda zirveye çıkan milli atletimiz yakaladığı başarıyla ilgili ilginç bir açıklama yaptı "Elde ettiğim başarıda sistemin hiç katkısı yok. Tamamen kendi üstün çabam" 

ÖZEL RÖPORTAJ SEDAT HARDAL 


2005, O'nun yılı oldu... Yaz sezonunun start almasıyla pistlerde fırtına gibi esen Binnaz Uslu, permit yarışlarda elde ettiği başarıların ardından Akdeniz Oyunları ve Avrupa 23 Yaşaltı Atletizm Şampiyonası'nda zafere uzandı. Almanya'nın Erfurt kentinde yapılan Avrupa Şampiyonası'nda 5 bin metrede 15.57.21 koşarak altın madalyanın sahibi olan Uslu, Türkiye'deki sistemi eleştiri yağmuruna tuttu, "Ben ve arkadaşlarım, kendi özverimizle bu başarıları yakaladık" dedi. 

Kişisel başarı 
Türk atletizminin oturmuş bir sistemi olmadığını ifade eden 20 yaşındaki sporcu, "Henüz istenen noktada değil. Elvan Abeylegesse, Süreyya Ayhan, Eşref Apak, Halil Akkaş, ben ve diğer arkadaşlarımın elde ettiği başarılar tamamen kişisel çabadan. Sistemin üzerimizde hiçbir katkısı yok" ifadesini kullandı. Almanya'da elde ettiği birinciliğe de değinen Uslu, "Almanya'da İstiklal Marşı'nı dinletmem, çektiğim tüm sıkıntıları unutturdu. Bazı antrenmanlarımız ızdırap oluyor ama sonunda hedefimize ulaşınca, inanılmaz mutlu oluyorum ve daha iyi olmaya şartlanıyorum" açıklamasını yaptı. Milli atletin antrenörü Yahya Sevüktekin ise sporcusunun her geçen gün kendini biraz daha geliştirdiğini vurgulayıp, "İleride çok büyük zaferler kazanacağız" diye konuştu. 

Elvan'a bir şok daha 

Bir ay önce kasığında yırtık tespit edilen milli atletin, şimdi de aynı bölgedeki lenfleri iltihaplandı 

Bu sezon koştuğu 4 yarıştan da birincilikle ayrılan Elvan Abeylegesse'nin başı sakatlıklarla derde girdi. 
Önce böbreklerinde taş, kasığında ise yırtık tespit edilen dünya rekortmeni atlet, yeni bir teşhisle şok oldu. Rahatsızlığı nedeniyle Akdeniz Oyunları'na katılamayan, ağustos ayında düzenlenecek Dünya Şampiyonası'nda koşamayacak olan Abeylegesse'nin kasığındaki şişme tekrarlayınca, dün Kasımpaşa Askeri Hastanesi'nde yeniden muayene edildi. Dr. Şerafettin Özer'in yaptığı tetkikler sonunda genç atletin kasık lenflerinde iltihaplanma teşhis edildi. 

Masada tarihi başarı 

Çek Cumhuriyeti'nde gerçekleştirilen Avrupa Gençler Masa Tenisi Şampiyonası'nda mücadele eden milli takım, tarihi bir başarıya imza attı. Jiang Peng Fei, Sefa Avcı ve Fencay Menge'den oluşan Ay - Yıldızlı ekibimiz, Almanya ile oynanan yarı final karşılaşmasında rakibine 3-0 yenilmesine rağmen bronz madalyanın sahibi oldu. Bu kategoride ilk kez madalya kazanan millilerimizden, Peng Fei Dimitri'ye 3-2, Avcı Patrick'e 3-1, Menge de Alexander'a 3-0'la boyun eğerek final şansını kaçırdı. 24 Temmuz'da sona erecek olan şampiyonada bugün ferdi müsabakalar başlayacak. 

Malzemelere gümrük engeli 

İLHAN GÜLER 

Ankara ve İstanbul'da düzenlenecek olan Dünya Genç Bayanlar Voleybol Şampiyonası için ithal edilen taraflex malzemesi gümrüğe takıldı, devreye giren Devlet Bakanı Mehmet Ali Şahin, olayın bir an önce çözüme kavuşturulmasını istedi. 
Voleybol Federasyonu'nun şampiyona için Fransa'dan getirttiği malzelerin gümrük işlemlerinin henüz tamamlanmamış olması organizasyona az bir süre kalan sıkıntı yarattı. Federasyon Başkanı Hüsnü Can, Türk Standart Enstitüsü'nün incelemesini tamamlamadığı taraflexin bir an önce gümrükten çekilebilmesi için çareyi Devlet Bakanı ve Başbakan Yardımcısı Mehmet Ali Şahin'e başvurmakta buldu. Duruma el koyan Bakan Şahin, Sanayi ve Ticaret Bakanı Ali Coşkun'u arayarak yardımcı olmasını istedi. Fransa'dan ithal edilen malzemenin çok pahalı olduğu Dünya Şampiyonası'ndan sonra da İzmir'de gerçekleştirilecek olan Universiad Oyunları'nda kullanılacağı bildirildi. 

Yıldız kızlar Avrupa sınavında 

Avrupa Şampiyonası finallerine katılacak olan Yıldız Bayan Basketbol Milli Takımı bugün müsabakaların gerçekleşeceği Polonya'ya gidiyor. Poznan'da yapılacak olan organizasyonda C Grubu'nda yer alan Ay-Yıldızlı ekibimiz, Rusya, Bulgaristan ve Yunanistan ile karşılaşacak. İlk maçını 22 Temmuz'da Rusya ile oynayacak olan millilerimizin kadrosu şu isimlerden oluşuyor Ceren Barut, Bahar Yapar, Halime Uykan, Şebnem Can, Ecem Öztekin, Burcu Taşbaş, Yelda Kavazoğlu, Deniz Selin Ekiz, Ayşe Derici, İlknur Dumlu, Gülşah Gümüşay, Melek Bilge. 

Bakan Şahin'den gözdağı 

İLHAN GÜLER 

Devlet Bakanı ve Başbakan Yardımcısı Mehmet Ali Şahin, İzmir'de 11-21 Ağustos tarihleri arasında düzenlenecek Universiade Oyunları'na katılacak federasyonlara, gözdağı verdi. Gençlik Spor Vakfı'nın Gölbaşı'ndaki tesislerinde federasyonların başkan ve vekilleriyle bir toplantı yapan Şahin, başkanlardan hedeflerini belirten birer rapor yazı istedi. Mehmet Ali Şahin, oyunlar sonrası yapılacak performans değerlendirmesinde söz konusu taahütlerin dikkate alınacağını belirterek, "Federasyonlardan şampiyonada ne gibi başarılar elde edecekleriyle ilgili birer yazı aldım. Şampiyona bitince gerekli tespiti yapacağız" dedi. Öte yandan, oyunlarla ilgili dün İstanbul Koç Müzesi'nde de bilgilendirme toplantısı yapıldı. 

ATLETİZM 

G.Turres imzayı attı 
Gençlik ve Spor Genel Müdürü Mehmet Atalay, Atletizm Federasyonu ile 5 yıllık sözleşme imzalayan Kübalı antrenör Guillermudela Turres'i kabul etti. Dünyaca ünlü yüksek atlamacı Sotomayer'in antrenörünü Türkiye'ye getirdiklerini belirten Atalay, "Turres'in Türkiye'de büyük başarılara imza atacağına inanıyoruz. Tüm atmalar branşında söz sahibi olacak. Kübalı antrenörün her türlü masrafını karşılayan işadamı Kemal Yardımcı'ya da çok teşekkür ederim" dedi. 

ATLETİZM 

Dev kadro belli oldu 
AYŞE YEŞİN 

Finlandiya'da 5-14 Ağustos'da düzenlecek olan Dünya Atletizm Şampiyonası'nda Türkiye 4 sporcu ile madalya mücadelesi verecek. Elvan Abeylegesse'nin sakatlığından dolayı gidemeyeceği organizasyona, Olimpiyat üçüncüsü Eşref Apak, Halil Akkaş, bayanlarda Türkan Erişmiş ile Binnaz Uslu katılacak. Şampiyonaya performansının zirvesinde olan sporcuları götürmeyi hedeflediklerini belirten Federasyon Başkanı Mehmet Terzi, "B barajını geçmiş olmalarına rağmen Anzhela Astrohchenko ve Candeğer Oğuz'u bu sezon beklenen performansı gösteremedikleri için şampiyonaya götürmeyeceğiz" dedi. 

VOLEYBOL 

Yunanistan'a yenildik 
16. Dünya Erkekler Voleybol Şampiyonası Avrupa Üçüncü Tur Eleme Grubu'ndaki ikinci maçında Türkiye ev sahibi Yunanistan'a 3 - 0 yenildi. Ay-Yıldızlı ekibimiz, Yunanistan karşısında setleri 25-22, 25-23, 29-27'lik skorlarla yitirdi. Gruptaki iki maçından da mağlubiyetle ayrılan Millilerimiz bugün TSİ 18.30'da Portekiz ile karşılaşacak. 


</TEXT>
</DOC>
