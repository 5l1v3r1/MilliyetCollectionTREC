<DOC>
<DOCNO> 373711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/yazar/congar.html </URL>
<DATE> 2005/08/29/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Erdoğan'ın ABD'deki imajı düzeliyor 
</HEADLINE>
<TEXT>


Bush yönetiminin Başbakan Erdoğan'ı, "İkinci Özal olabilir" beklentisiyle baş tacı yaptığı günleri de yaşadık, AKP liderine kaş kaldırdığı anları da. 
Erdoğan'ın yıldızını Washington'da en fazla parlatan, AB hedefine sarılarak siyasi reformlara öncülük etmesi ve Kıbrıs konusunda içte karşılaştığı muhalefete rağmen Annan Planı'nın arkasında durmasıydı. 
Başbakan'ın Washington'daki pırıltısını epey azaltan olayların başında ise, Amerikan aleyhtarı söylemin AKP kadrolarına sirayetine göz yumması, o dönemde Ankara'daki ABD Büyükelçisi şimdi Pentagon'ın üç numarası Eric Edelman 'a haftalarca randevu vermemesi ve Irak seçimlerinin meşruiyetini peşinen sorgulaması geldi. 
Özetlersek, Erdoğan Washington'da, "demokratik kararlılık ve cesaret" örneği sayılan politikalarıyla yükseldi "Türk-Amerikan ilişkisi açısından özensiz ve popülist" sayılan tavırlarıyla irtifa kaybetti. 

Yeni artılar 
Başbakan'ın ABD'deki imajı yavaş yavaş yeniden düzeliyor. 
Bunda Erdoğan'ın hazirandaki Washington ziyaretinde yaptığı taahhütlere büyük ölçüde bağlı kalması, ABD'nin "ikili ilişkiler konusunda özensiz" saydığı türden çıkışlardan kaçınması etkili. 
Ayrıca ABD'li kaynaklar, Ankara'nın geniş Ortadoğu'da reform çabasına desteğini, Irak konusunda "genelde daha yapıcı bir tavır" almasını ve Başbakan'ın demokratik söylemini, son dönemin "artıları" arasında sayıyorlar. Irak'ın yeni anayasa taslağı konusunda Ankara'dan yansıyan ilk değerlendirmelerin "olumlu" tonu, Washington'ı memnun etti. 
Bush yönetimi, Erdoğan'ın Diyarbakır'da Kürt sorunu konusunda söylediklerini de "umut verici" buldu. Washington'da bu konuda yapılan yorumları, 15 Ağustos tarihli yazımda aktarmıştım. ABD'li kaynaklar, aradan geçen sürede, Erdoğan'ın açılım yanlısı tavrını, gördüğü bazı olumsuz tepkilere karşın sürdürmesinden Türkiye'nin konuyu, yeni bir enerjiyle, dört koldan tartışmaya başlamasından memnun. 

Liderlik övgüsü 
ABD Dışişleri'nin Avrupa İşlerinden Sorumlu Müsteşarı Dan Fried, geçen salı, benim de aralarında olduğum bir grup Avrupalı gazeteciye şunları söyledi 
"Türkiye, demokratik dönüşüm sürecinin ortasında. Artık çok daha özgür, çok daha demokratik bir ülke. Türkiye'de, demokratik ilkelere uyma suretiyle, ülkenin Avrupa'ya katılım hevesini hayata geçirmeye kararlı liderler var. Bu, son derece umut vericidir." 
Fried'in kuşkusuz, Erdoğan'a odaklı olan liderlik övgüsü, bence şu sözlerin hemen ardından gelmesi nedeniyle ayrıca önemliydi 
"Eğer liderler demokratik reformları ilerletmezlerse, milliyetçilik, aşırılık ve etnik nefret yanlısı güçler kontrolü ele geçirebilir ve bir ülke kendisini kan ve ıstırap içinde bulabilir. Buna karşı fark yaratan liderliktir, ilkelere bağlılıktır... Demokratik dönüşümü sağlamış bütün ülkeler, demokrasi sorunlarıyla, milliyetçilik sorunlarıyla, geçmişlerindeki sorunlarla yüzleşmek durumunda kalmışlardır. Bundan başarıyla çıkan ülkeler, demokrasiye sadık liderleri olanlardır." 

Avrupa eşiği 
Türkiye'de ayrılıkçı terörün adını başından itibaren koyarak PKK'ya "terörist" damgasını vuran ABD, aynı zamanda, daha fazla demokrasi ile yaklaşmamız gereken bir Kürt meselemiz olduğu görüşünü çeşitli kereler yansıttı. 
Kasım 1999'da dönemin Başkanı Bill Clinton'ın TBMM çatısı altında, "Türkiye'nin Kürt vatandaşlarının, doğuştan sahip olunan o en temel hakkı, normal bir hayat hakkını elde edebilmesi" gereğinden söz ettiğini nasıl unutabiliriz 
Bush yönetimi de Kürt vatandaşlarımızın sıkıntılarını yıllık insan hakları raporlarına taşıyageldi. 
Erdoğan'ın Diyarbakır açılımının, ABD'de şimdi özellikle önemsenmesi ise üç unsurlu bir güncel analize dayanıyor 
Öncelikle, Irak'ı nasıl bir kader beklerse beklesin, Türkiye'nin, güneyindeki oluşumla barışık olmasının yolu, kendi içindeki demokrasi ve huzurdan geçiyor. 
İkincisi, Kürt meselesine "daha fazla demokrasi" anlayışıyla bakan bir Türkiye, PKK'ya zemin kaybettirir. 
Üçüncüsü, bu bakış Ankara'nın AB eşiğindeki özgüvenini artırır, AB'deki Türkiye destekçilerinin elini güçlendirir. 
Bu son nokta, 3 Ekim'e giden süreçte özellikle önemli. Her ne kadar Fried geçen hafta bize, Türkiye'ye "yüksek sesli" Amerikan desteğinin Avrupalıları kızdırdığını hatırlatmışsa da, Washington Türkiye yanlısı telkinini AB'den başta Almanya'da iktidara yürüyen CDU'dan esirgemiyor. 
Tabii ki bu destek, AKP'ye ve liderine değil, Türkiye'ye. Ancak Bush yönetimi Erdoğan'a olumlu bakarsa, Türkiye'nin ABD'deki dostlarının nüfuzu artar. Bu da bizi Kongre'deki olası tatsızlıklardan koruyabileceği gibi, Washington'ın AB nezdindeki gayretine de yansır. 



</TEXT>
</DOC>
