<DOC>
<DOCNO> 399717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo24.html </URL>
<DATE> 2005/12/01/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Christoph Daum camide... 
</HEADLINE>
<TEXT>

     Fenerbahçe Teknik Direktörü Christoph Daum, Türkiye'de hiçbir dini kaygı duymadığını belirterek, ''Türkiye laik bir ülke ve Türk insanı diğer dinlere de çok saygılı. Camiye gittiğim zaman huzur buluyorum. Bence Allah'ın evi dünyanın her yerinde aynıdır'' dedi. 
     Fenerbahçe Kulübü'nün aylık resmi yayın organı Fenerbahçe Dergisi'nin Aralık sayısında, Daum ile yapılan röportaja yer verildi. 
     Alman teknik adam, bir caminin içinde çekilmiş fotoğrafının da yer aldığı röportajda, Türkiye'den yine övgüyle bahsederken, şunları kaydetti 
     ''Hiçbir dini kaygı duymuyorum. Türkiye laik bir ülke ve Türk insanı diğer dinlere de çok saygılı. Camiye gittiğim zaman huzur buluyorum. Bence Allah'ın evi dünyanın her yerinde aynıdır. Çocuklarımızı da bu öğretiyle yetiştirmeye gayret ediyoruz. Bir gün gelir, çocuklarım dinlerini değiştirmek isterlerse, istedikleri dini seçmekte serbestler.'' Türkiye'de yaşadıklarını ve gördüklerini bu ülkeyi tanımayan insanlara anlattığını belirten Daum, şöyle devam etti 
     ''Onlar burayı ekrandan seyrediyorlar ya da kısa süreli tatile geliyorlar, bense yaşıyorum. Sık sık, bazen yalnız, bazen ailemle birlikte vakit bulduğum zamanlar dışarı çıkıyorum. Sokaktaki insanlarla konuşuyorum. Hangi takımdan olursa olsun onlar da benimle konuşmayı seviyorlar. Zaten sadece spor üzerine de konuşmuyoruz. Karşılıklı fikir alış verişinde bulunduğum çok arkadaş edindim. 
     Deplasmanlar sayesinde belki de bir çok İstanbullu'nun bile görmeye fırsat bulamadığı çok şehrini gördüm Türkiye'nin. İnanılmaz bir doğa var. İnsanlar çok sıcakkanlı. Bunun dediğim gibi benim tanınan biri olmamla da alakası yok. Bir yere soluklanmak için bile girseniz sıcak çayınız önünüze geliyor. İnsanlar çok çalışkan ve hayatı doyasıya yaşıyorlar.'' 
     
</TEXT>
</DOC>
