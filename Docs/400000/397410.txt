<DOC>
<DOCNO> 397410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur08.html </URL>
<DATE> 2005/11/23/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Ölümüne takip 
</HEADLINE>
<TEXT>

     Mukadder YARDIMCIEL KARS, DHA 

KARS'ta, boşanma davasının ilk duruşmasında bulunmak için Gebze'den gelen 2 çocuk annesi Salihe Bağ, eşi Mehmet Sayın tarafından sokak ortasında bıçaklandı. Yaralı olarak hastaneye kaldırılan eşini tedavi gördüğü hastaneye kadar izleyen Mehmet Sayın, polisler tarafından hastane önünde yakalandı. 
     Digor'un Yağlıca Köyü'nde oturan 21 yaşındaki Salihe Sayın Bağ , 6 yıl önce köylüsü 36 yaşındaki Mehmet Sayın ile görücü usulüyle evlendirildi. 5 yaşındaki Doğukan ile 3 yaşındaki Nazar isminde 2 çocukları olan Salihe Sayın, eşinin şiddet uygulaması ve geçimsizlik nedeniyle boşanmaya karar verdi. Salihe Sayın, mahkemey başvurduktan sonra 2 çocuğunu da yanına alarak 3 ay önce ailesinin bulunduğu Gebze'ye gitti. Asliye Hukuk Mahkemesi'nde görülecek olan boşanma davasının ilk duruşmasına katılmak üzere Gebze'den bugün Kars'a gelen Salihe Sayın, Adliye'ye giderken, saldırıya uğradı. Erzurum Köprüsü üzerinde yürüyen Salihe Sayın'ı gören Nakliyatçı Mehmet Sayın, bıçağı kadının sırtına sapladı. Dehşet verici olayı gören vatandaşların tepki göstermesi üzerine korkan Mehmet Sayın, olay yerinden kaçtı. Salihe Sayın ise, sırtındaki bıçağı çıkarmak isterken ellerini kesti. Vatandaşlar tarafından Salihe Sayın, ağır yaralı durumda Devlet Hastanesi'ne kaldırıldı. Eşine tedavi altına alındığı hastanede 2'inci kez bıçakla saldırmak isteyen Mehmet Sayın, polisler tarafından farkedildi ve yakalanarak gözaltına alındı. 
     Salihe Sayın, polise verdiği ilk ifadede Eşim beni hırsızlıkla suçladı. Altınlarını ve 12 bin YTL'sini çaldığımı iddia etti. Bunun üzerine ben de boşanma davası açtım. Sürekli şiddet kullanıyordu, kumar oynuyordu, küfrediyordu. O da boşanma davasını gururuna yediremedi. Beni takip ettiğini bilmiyordum. Sokak ortasında bıçakla saldırdı'' dedi. 
     Asayiş Şube Müdürlüğü'ne götürülen Mehmet Sayın ise Ben namusumu temizlemek istiyorum. Eşimin yasak ilişki yaşadığı adamı, Gebze'de öldürüp toprağa gömdüm. Onu da yaşatmayacağım'' diye konuştu. 
     Polis, zanlının bu iddiasını da araştırıyor. Olayla ilgili soruşturma sürdürülüyor. 
     
</TEXT>
</DOC>
