<DOC>
<DOCNO> 393742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko17.html </URL>
<DATE> 2005/11/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İngiltere'de yılın girişimcisi KKTC'li Mustafa Kamil seçildi 
</HEADLINE>
<TEXT>

     İngiltere'de, hazır gıda alanında faaliyet gösteren JJ adlı şirketin sahibi Mustafa Kamil, yılın girişimcisi seçildi. 
     ''JJ Fast Food Service'' adı altında özellikle Londra ve çevresine hazır gıda satışı yapan şirketin KKTC'li bir işadamı olan sahibi Mustafa Kamil, National Bussiness Awards çerçevesinde aldığı ödülün kendisi için büyük sürpriz olduğunu bildirdi. 
     Londra'daki Grosvenor otelde yapılan ödül töreninde 'Yılın Girişimcisi' ödülüne layık görüldüğünü diğer konuklarla aynı anda öğrenen Kamil, ''Böyle bir ödülün finalistleri arasına girebilmek ve sonuçta da bu ödülü kazanmak, ben ve şirketim için büyük bir onurdur'' dedi. 
     Orange adlı telefon şirketinin sponsorluğunu üstlendiği ödül törenine gölge Maliye Bakanı George Osborne ile pek çok Parlamenter ve Lordlar kamarası üyesi katıldı. 
     Törende konuşan Osborne, finale kalan tüm işadamlarını kutlayarak, ödüllerin iş dünyasında yeni bir itici güç olması dileğinde bulundu. 
     Orange şirketi Başkan Yardımcısı Alastair Macleod da yaptığı konuşmada, ödüle layık görülen tüm başarılı işadamlarının geleceğe pozitif bakan, işlerine sadık kişiler olduklarını belirterek, ödül alanları kutladı. 
     Business Awards Genel Müdürü Adrian Tripp ise tüm finalistlerle, ödüle layık görülenlerin ortaya koydukları performanstan etkilendiklerini belirtti. 
     
</TEXT>
</DOC>
