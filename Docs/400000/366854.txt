<DOC>
<DOCNO> 366854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/ekonomi/eko02.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık karnesi sahteciliğine darbe 
</HEADLINE>
<TEXT>


Sağlık karnesini başkasına kullandıran Bağ - Kur'ludan, kurumca karşılanan giderin iki katı yasal faiziyle birlikte tahsil edilecek 

ANKARA Milliyet 

Bağ - Kur sağlık karnesini başkasına kullandıranlardan veya başkası adına kullananlardan, kurumca karşılanmış sağlık giderleri yasal faiziyle birlikte iki katı olarak tahsil edilecek ve ilgililer hakkında Türk Ceza Kanunu hükümleri uygulanacak. 
Çalışma Bakanlığı'nca hazırlanan "Bağ - Kur Sağlık Sigortası Yardımları Yönetmeliği" yürürlüğe girdi. Buna göre, muayene ve tedavi hakkı sona erenlere ait sağlık karneleri kendileri, ölenlere ait sağlık karneleri ise yakınları tarafından hakkın sona erdiği tarihi takip eden 30 gün içinde il müdürlüğüne iade edilecek. 
Muayene ve tedavi hakkı sona erdiği halde sağlık karnesi kullanılmışsa, ödenmiş bulunan sağlık giderleri sorumlularından kanuni faizi ile geri alınacak. 
Başkasına ait sağlık karnesini kullananlar ve buna yardımcı olanlardan, kurumca yapılan sağlık giderleri kanuni faiziyle iki katı olarak tahsil edilmesi yoluna gidilecek. Tebligat tarihinden itibaren 15 gün içinde idari para cezasını veya borçlarını itiraz etmeden ödeyenlere, üçte bir oranında borç indirimi yapılacak. 

Borçluya hizmet yok 
Çocuklar 18 yaşını, ortaöğrenime devam ediyorsa 20 yaşını, yükseköğrenim öğrencisi ise 25 yaşını doldurmamış olması şartıyla sağlık yardımından faydalanacak. Özel bir sağlık kurumundaki tedavi giderleri, sadece raporla belgelendirilecek acil durumlarda sağlık sigortası yardımlarından Bağ - Kur tarafından karşılanacak. 
Yeni Bağ-Kur'lu olanlar, en az 8 ay sağlık sigortası primi ödemiş olmaları, sağlık ve sigorta prim borcu ile gecikme zammı borcu bulunmaması şartlarıyla sağlık yardımından yararlanabilecek. Bağ-Kur kapsamı dışına çıktığı gün bile yeniden aynı kapsamda sigortalı olan Bağ-Kur'lu sağlık yardımından yararlanabilmek için 4 aylık prim ödeme süresini dolduracak. 
Bağ-Kur'lular ayakta tedavilerde poliklinik muayene ücreti ve ilaç bedellerine, yüzde 20 oranında katkı payı ödeyecekler. Bağ - Kur emeklileri ise, yüzde 10 oranında katkı payı vermekle yükümlü olacaklar. 


</TEXT>
</DOC>
