<DOC>
<DOCNO> 368414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo34.html </URL>
<DATE> 2005/08/09/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Eriş "Malatya'ya kazanmak için gideceğiz" 
</HEADLINE>
<TEXT>

     Birinci Süper Lig’in yeni ekiplerinden Vestel Manisaspor’un Teknik Direktörü Levent Eriş, Malatyaspor ile deplasmanda yapacakları karşılaşmada hedeflerinin 3 puan olduğunu söyledi. 
     Eriş, düzenlediği basın toplantısında 2-2 berabere tamamlanan Ankaragücü maçı ile bu hafta deplasmanda Malatyaspor ile yapacakları karşılaşmayı değerlendirdi. 
     Ankaragücü karşılaşmasında taraftarların güzel bir atmosfer yarattığını belirtip, siyah-beyazlı taraftarlara verdikleri destek nedeniyle teşekkür eden Eriş, şöyle konuştu 
     "Süper Lig’deki ilk maçımızdı. Bir milat başladı. Bu anlamda bu maç bizim için çok önemli bir müsabakaydı. Kazanmak istedik ve kazanmak için oynadığımızı gösterdik. Yeni bir takımız ve yeni bir takım olmanın dezavantajlarını yaşadık. Bu maç bizim ileriye umutla bakmamızı sağladı." Eriş, Vestel Manisaspor-Ankaragücü karşılaşmasının sıcak havaya rağmen yüksek tempoda oynandığını kaydederek, "Ligdeki diğer maçları da izledim, bizim maç kadar yüksek tempoda oynanan başka bir maç görmedim" dedi. 
     Malatyaspor maçı hazırlıklarına başladıklarını bildiren Eriş, "Malatyaspor kaliteli bir takım. En azından oturmuş bir kadroya sahip. Süper Lig’de, kadrosu oturmamış takımlar Vestel Manisaspor ve Kayseri Erciyesspor takımlarıdır" diye konuştu. 
     Karşılaşmanın zor geçeceğini, ancak hedeflerinin 3 puan olduğunu kaydeden Eriş, "Malatya’ya kazanmak için gideceğiz. Ben deplasman maçlarından korkmam. Eski maçlarımıza bakarsanız, en çok puanları deplasmanda aldığımızı görürsünüz" dedi. 
     
     TRANSFER ÇALIŞMALARI 
     Bu arada, Vestel Manisaspor Yönetim Kurulu’nun Vitoria Setubal takımının orta saha oyuncularından Pedro Miguel Ferreira de Oliveira ile temasta olduğu öğrenildi. 
     Vestel Manisaspor’un, Mersin İdmanyurdu’ndan önlibero Ahmet Kolcu ile de anlaştığı bildirildi. 
     Siyah-beyazlılarda kadro dışı bırakılan Nezir Narin, Levent Eriş’in isteği üzerine takımla antrenmanlara başladı. 
     
</TEXT>
</DOC>
