<DOC>
<DOCNO> 356308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo32.html </URL>
<DATE> 2005/06/28/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Çalımbay Bir orta saha ve forvet oyuncusu alıp transferi kapatacağız 
</HEADLINE>
<TEXT>

     Beşiktaş Teknik Direktörü Rıza Çalımbay, bir orta saha ve bir forvet oyuncusu transferi yaptıktan sonra transferi kapatacaklarını söyledi. 
     Siyah-beyazlı takımın ilk antrenmanını yaptığı sırada basın mensuplarının sorularını yanıtlayan Çalımbay, öncelikle yeni sezonun Beşiktaş camiasına hayırlı olmasını diledi. 
     İstedikleri transferlerin bir kısmını yaptıklarını belirten Çalımbay, ''Tek düşüncemiz bir orta saha ve forvet oyuncusu alıp transferi kapatmak'' dedi. 
     Carew'in gidişiyle, forvet arayışı içine de girdiklerini anlatan Çalımbay, ''Aslında bir orta alan oyuncusu alıp transferi kapatacaktık. Carew'in işi son anda olduğu için şu anda bir de forvet arayışına girdik'' diye konuştu. 
     Transfer edilecek forvetin çok iyi olmasına özen göstereceklerini vurgulayan Rıza Çalımbay, ''Kariyeri olmayan bir oyuncuyu almamız mümkün değil. Çünkü bizim ona çok ihtiyacımız var. En önemli oyuncularımızdan bir tanesi olacak. Çok iyi bir golcü, kafa hakimiyeti iyi olan bir oyuncu istiyoruz'' şeklinde konuştu. 
     
</TEXT>
</DOC>
