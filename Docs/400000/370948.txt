<DOC>
<DOCNO> 370948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo20.html </URL>
<DATE> 2005/08/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Formula pilotu Montoya Mercedes fabrikasında işçilere imza dağıttı 
</HEADLINE>
<TEXT>

     Formula 1 Türkiye Grand Prix'sinde mücadele edecek olan McLaren Mercedes pilotu Juan Pablo Montoya, Mercedes'in otobüs fabrikasını ziyaret etti. 
     Mercedes Benz Türk A.Ş.'nin Hadımköy Hoşdere'de bulunan otobüs fabrikasına menajeri Marc Norris ile birlikte gelen Kolombiyalı pilot, burada yaklaşık 350 fabrika çalışanı tarafından sevgi gösterileriyle karşılandı. 
     Çalışanlar, Montoya'dan imza alabilmek için adeta birbirleriyle yarışırlarken, ünlü pilot daha sonra Mercedes Benz Türk A.Ş. Üst Yöneticisi Till Becker ile birlikte otobüs montaj bantlarını gezdi. 
     Bir işçi tarafından kendisine kara kalem olarak yapılmış ve üzerinde Mercedes otobüs ile Formula 1 aracının yer aldığı bir çizim hediye edilen Montoya, montaj bandında çalışan bir grup işçiyle de fotoğraf çektirdikten sonra, üretimi yapılan Travego model otobüsü bir süre kullandı. 
     
     MONTOYA ''İSTANBUL'DA PODYUMA ÇIKMAYI UMUYORUM'' 
     Montoya, yaptığı açıklamada, özellikle Türkiye Grand Prix'sinin herkes için bir ilk olacağına dikkati çekerek, ''Herkes için olduğu kadar benim için de zorlu geçecek. Bugüne dek yalnızca simülasyonlarında test yapma olanağım oldu. İstanbul Park'ın saat yönünün tersine bir pist olması bizi zorlayabilir. Ama ben İstanbul'da podyuma çıkmayı umuyorum'' dedi. 
     Kendisinin çocukluğundan beri kahramanının Brezilyalı efsanevi Formula 1 pilotu Ayton Senna olduğunu söyleyen Montoya, yarışlarda batıl inançlarının olmadığını ifade ederken, İstanbul ile ilgili ise, ''Özellikle trafik çok fazla ve çevrede irili ufaklı bir çok cami gördüm. Ayrıca kaldığım Çırağan Sarayı'nın manzarası da gerçekten çok güzel'' diye konuştu. 
     
</TEXT>
</DOC>
