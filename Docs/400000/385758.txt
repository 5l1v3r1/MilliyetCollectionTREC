<DOC>
<DOCNO> 385758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun47.html </URL>
<DATE> 2005/10/11/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Blair İran, nükleer programından vazgeçmeli... 
</HEADLINE>
<TEXT>

     İngiltere Başbakanı Tony Blair, İran'ın nükleer programından vazgeçmesi ve terörizme desteğini sona erdirmesi gerektiğini söyledi. 
     Blair, Londra'da düzenlediği aylık basın toplantısında, İran'ın nükleer programı konusunda uluslararası kurallara uyması gerektiğini belirterek, ''Ortadoğu'da ya da başka bir yerde terörizmi desteklemeyi durdurmalılar'' dedi. 
     Uluslararası toplumun, İran'ın nükleer silah geliştirmesine izin vermeyeceğini ifade eden Blair, bunun olmamasını sağlayacaklarını söyledi ve ''Bu baskı yapma meselesi değil, bu uluslararası toplum tarafından koyulan kurallara uymaktan başka hiçbir şeyin kabul edilir olmadığını anlamalarını sağlama meselesidir'' diye konuştu. 
     AB ülkeleri İngiltere, Almanya ve Fransa, İran'ın görüşmeler sürerken nükleer çalışmalarını dondurma sözünü tutmadığı ve çalışmalara yeniden başladığı gerekçesiyle 31 Ağustos'ta yapılması planlanan görüşmeleri iptal ettiklerini açıklamışlardı. 
     İran ile nükleer görüşmelerin kesilmesinden sonra, bu üç ülkenin önerisiyle Uluslararası Atom Enerjisi Kurumu yönetim kuruluna İran aleyhine sunulan karar tasarısı kabul edilmiş ve tasarıda, İran'ın nükleer dosyasının Nükleer Silahların Yayılmasını Önleme Antlaşması NPT ve ek protokolünün ihlal edilmesi durumunda BM Güvenlik Konseyi'ne gönderilmesi öngörülmüştü. 
     
</TEXT>
</DOC>
