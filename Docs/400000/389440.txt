<DOC>
<DOCNO> 389440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun15.html </URL>
<DATE> 2005/10/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Caca, gizlice Lübnan'a döndü 
</HEADLINE>
<TEXT>

     Lübnan'da 17 yıl süren iç savaş sırasında kurulan Hıristiyan Milis Gücü ''Lübnan Güçleri''nin komutanı Semir Caca'nın, dün gece gizlice Beyrut'a döndüğü bildirildi. 
     Lübnan'da yayın yapan televizyon ve gazetelerde yer alan haberlere göre, dün gece Paris'ten tarifeli uçakla gelen Caca, Beyrut Havalimanı'nda büyük bir gizlilik içinde ve güvenlik önlemleriyle karşılandı ve Beyrut şehir merkezine hareket etti. 
     Caca, önce hapisten çıktığından bu yana görmediği babasını, daha sonra da aracına konulan bomba sonucu bir elini ve bacağını kaybeden televizyon sunucu Mey Şidiak'ı hastanede ziyaret etti. 
     Caca, Beyrut'ta yaptığı ziyaretlerden sonra, sağlık nedenleriyle kalması gereken evin bulunduğu Lübnan'ın kuzeyinde 2000 metre yükseklikteki yerleşim yeri Bişara'ya gitti. 
     11 yıl yattığı cezaevinden, bu yıl Suriye askerlerinin Lübnan'dan çekilmesinden sonra parlamentonun af kararıyla çıkan Caca'nın, ülkede Hariri'nin öldürülmesinden sonra meydana gelen gelişmeler üzerine, cezaevinden doğrudan Beyrut Havalimanı'na götürülerek ismi açıklanmayan bir Avrupa ülkesinde tedavi altına alındığı duyurulmuştu. 
     Semir Caca'nın, şu anda faaliyet göstermeyen Lübnan Güçleri'ni yeniden kurması bekleniyor. 
     
</TEXT>
</DOC>
