<DOC>
<DOCNO> 353043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur20.html </URL>
<DATE> 2005/06/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Çalışkan ÖSS ile ilgili tüm güvenlik tedbirlerini aldık 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, Pazar günü yapılacak Öğrenci Seçme Sınavı ÖSS ile ilgili gerekli tüm güvenlik önlemlerinin alındığını bildirdi. 
     Haftalık bilgilendirme toplantısında, adayların huzur ve güven içerisinde ÖSS’ye katılabilmeleri için sınav yapılacak merkezlerde gerekli tedbirlerin alındığını anlatan Çalışkan, öğrencilere başarı diledi. 
     Çalışkan, üniversite dahil hiçbir sınavın hayatın sonu ya da kendisi olmadığını kaydederek, "Bunun dışında da hayatın birçok fırsat, olanak ve seçenekleri de vardır" dedi. 
     İstanbul’da, bugün Başbakan Recep Tayyip Erdoğan tarafından MOBESE Projesi’nin hizmete sokulacağını belirten Çalışkan, bu projenin yazılımının tamamen Emniyet Genel Müdürlüğü’nce yapıldığını, bilişim ve iletişim teknolojilerinin en son olanaklarından yararlanılan bir güvenlik konsepti olduğunu kaydetti. 
     Çalışkan, polis araçlarının dijital harita üzerinde canlı olarak gözlendiği, görevli personelin merkez ve amirle her türlü iletişimi kolay ve hızlı bir şekilde sağladığı projenin veri tabanındaki bilgilerin, tüm polis ekiplerince aktif olarak kullanılabileceğini de ifade etti. 
     Çocukların karıştığı ve mağdur kaldığı olaylarla ilgili bilgi veren Çalışkan, 2004 yılında 0-18 yaş arası 98 bin 912 çocuk hakkında adli işlem yapıldığını bildirdi. 
     Bu çocukların, evden kaçan, kayıp, suç mağduru, suç işlediği şüphesi bulunan kişilerden oluştuğunu kaydetti. 
     İsmail Çalışkan, 2005 yılının ilk 5 ayında 0-10 yaş arasında 4 bin 18, 11-18 yaş arasında ise 34 bin 50 olmak üzere toplam 38 bin 68 
     çocuk hakkında çocuk şube müdürlükleri ve bürolarınca adli işlem yapıldığını söyledi. 
     Çalışkan, bu çocuklardan 19 bin 205’inin ailelerine 2 bin 459’unun çeşitli kurumlara ve 16 bin 42’sinin de cumhuriyet savcılıklarına teslim edildiğini anlattı. 
     Toplantının ardından gazetecilerin sorularını yanıtlayan Çalışkan, Ankara Üniversitesi Dil ve Tarih Coğrafya Fakültesi’nde, meydana gelen olaylarla ilgili soru üzerine, fakültede geniş güvenlik tedbiri aldıklarını söyledi. 
     Fakültede, öğrenime 27 Haziran tarihine kadar ara verildiğinin anımsatılması üzerine Çalışkan, üniversitenin özel güvenlik görevlilerinin ve polisin başka olayların çıkmaması için gerekli tedbirleri alacağını sözlerine ekledi. 
     
</TEXT>
</DOC>
