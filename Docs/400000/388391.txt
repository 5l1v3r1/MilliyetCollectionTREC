<DOC>
<DOCNO> 388391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonyas18.html </URL>
<DATE> 2005/10/20/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Dev bilgisayar klavyesi anıtından iki tuş çalındı 
</HEADLINE>
<TEXT>

     Rusya'nın Urallar bölgesindeki Yekaterinburg kentinde bulunan dev bilgisayar klavyesi anıtından, her biri 60 kilogram ağırlığında olan ''F1'' ve ''F2'' tuşlarının çalındığı bildirildi. 
     Yerel basında çıkan habere göre, kentteki sanatçılar, kimliği belirsiz kişiler tarafından çalınan tuşların yenisini takabilmek için mali kaynak ve anıtın korunmasını üstlenecek güvenilir bir firma arıyorlar. 
     Sanatçılar, anıtı korumanın en iyi yönteminin bu işin büyük bir firmanın kontrolüne verilmesi olduğunu belirterek, ''Büyük bir şirket anıtı koruması altına alıp zaman zaman tadilat ederse bu anıtı kurtarabiliriz'' dediler. 
     St. Petersburg'daki Çijik-Pijik serçe anıtının 15-20 defa kaçırıldığını, ancak kentin simgesi haline gelmesinden dolayı her seferinde geri verildiğini belirten sanatçılar, klavye anıtının da ileride bu özelliği kazanması halinde çalınması kaygısının ortadan kalkacağını belirttiler. 
     Klavye anıtını yapan heykeltıraş Anatoli Vyatkin, klavye anıtının Asya ve Avrupa'yı birleştiren iletişimin sembolü olduğunu belirtmişti. Vyatkin, Rusya Devlet Başkanı Vladimir Putin'in inşaat köpüğünden heykelini yapmakla ünlenmişti. 
     
</TEXT>
</DOC>
