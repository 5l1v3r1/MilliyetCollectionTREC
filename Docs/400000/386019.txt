<DOC>
<DOCNO> 386019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun18.html </URL>
<DATE> 2005/10/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Zaragoza havaalanı boşaltıldı, BM merkezinde alarm 
</HEADLINE>
<TEXT>

     İspanya'nın kuzeyindeki Zaragoza kenti havaalanı, bomba uyarısı üzerine boşaltıldı. 
     Adını açıklamayan bir havaalanı sözcüsü, Bask bölgesinin bağımsızlığı için mücadele eden ETA örgütü adına yapılan saldırı uyarısından sonra bu sabah havaalanının tahliye edildiğini söyledi. 
     Sözcü, tahliye edilen havaalanındaki güvenlik kontrollerinin sürdüğünü belirtti. 
     Bask yol yardımı kurumu DYA da bir uyarı telefonu alındığını ve polisin ikaz edildiğini açıkladı. 
     
     Cenevre'deki BM merkezinde alarm 

     Birleşmiş Milletler'e bağlı örgütlerin Cenevre'deki merkezlerinde, güvenlik tehdidi olması üzerine alarma geçildiği bildirildi. 
     BM'den yapılan açıklamada, dün gece ciddi bir güvenlik tehdidi bildirildiği, bu nedenle verilen alarmın ne kadar süreceğinin henüz belli olmadığı kaydedildi. 
     Bu arada BM çalışanları ve gazeteciler, bugün Cenevre'deki BM merkezi ''Palais des Nations''a girişte ve araçların kontrolünde normal güvenlik denetimleri dışında olağanüstü uygulamaya rastlamadıklarını belirtiyor. 
     
</TEXT>
</DOC>
