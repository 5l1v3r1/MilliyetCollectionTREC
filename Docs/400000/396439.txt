<DOC>
<DOCNO> 396439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/siyaset/axsiy02.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
En rahat kurultay 
</HEADLINE>
<TEXT>


CHP'nin dün başlayan 31. Olağan Kurultayı, Sarıgül ve muhalif üyeler tarafından protesto edildi. Tek aday olan Baykal, geçerli 1158 oyun tamamını alıp yeniden genel başkan seçildi 

Ezelhan Üstünkaya - Ankara 


Kurultaylar partisi olarak tarihe geçen, kavgalı, yumruklu kongre görüntüleriyle tartışılan CHP'nin 2 gün sürecek 31. Olağan Kurultayı, partinin kongre geleneğinin tersine muhalefetsiz başladı. Muhalif bazı milletvekilleri ve delegelerle 29-30 Ocak'ta yapılan, sert kavgalara sahne olan 13. Olağanüstü Kurultay'da CHP lideri Deniz Baykal'ın karşısına çıkan Şişli Belediye Başkanı Mustafa Sarıgül, antidemokratik olduğu gerekçesiyle bu kez kurultaya katılmadı. Kurultayda, 1158 oy alan Baykal, yeniden genel başkan seçildi. 

Bildirili tepki 
"Yaşadıklarının en rahatı" olarak tanımlanan kurultaya Baykal'ın 1264 kayıtlı delegenin 1162'sinin imzasıyla tek aday olarak girmesi, salondaki coşkuyu da olumsuz etkiledi. İlk günün gündemi, genel başkan seçimi ile Anayasa Mahkemesi'nin ihtarı doğrultusunda "tüzük değişikliği" olarak belirlendi. 
Tüzük değişikliği, muhaliflerin tepkisine neden oldu. Kurultayı protesto eden muhalifler, dağıttıkları bildiride, "Hukuku müdafaa için kurulan partimizin genel merkezi, parti içi hukuku ve demokrasiyi yok etmiştir" dedi. 
Baykal, 3 saat süren "rekor" konuşmasında seçimlerin 2006'da yapılmasını istedi. Baykal, "Orduya, darbeye davetiye çıkarmıyorum. Vatandaşları göreve çağırıyorum. Çare millettir. Türkiye'yi korumak ordunun işi, e , halk ne güne duruyor Bu seçimde çok hesap görülecek. Vatandaşlarıma sesleniyorum, Türkiye'yi kurda kuşa teslim etmeyin, onun bunun oyuncağı haline getirmeyin" dedi. 
Baykal, Başbakan Erdoğan'ın AİHM'nin türban kararıyla ilgili "ulema" açıklamasına şöyle tepki gösterdi 
"Başbakan tehlikeli kafa karışıklığı içinde esiyor. İran'daki Şii ulemasına mı soracağız, Taliban'a mı soracağız Beyaz Hoca'ya mı soracağız İslamiyette 'ulema' sınıfı var mı Allah 'Kuranıkerim indirdim, aracı yok' diyor. Kuranıkerim, Allah, Hz. Muhammed, kul. Sen ne arıyorsun orada Tayyip. Çekil aradan. Sen yolsuzlukların hesabını ver." 
Baykal, Erdoğan'ın CHP'yi "sermaye ırkçılığı"yla suçlamasına da "Başbakan ırkçılık lafından sonra ağzını yıkasın, dişlerini fırçalasın. Yolsuzlukları Yahudi, Arap, Amerikalı kim yaparsa, sen de yaparsan, Türk'sen, sana da karşı çıkarız" diye tepki gösterdi. 

1223 delege oy kullandı 
Konuşmanın ardından yapılan genel başkanlık seçiminde 1223 delegenin kullandığı oyların 1158'i geçerli sayıldı. Geçerli oyların tamamını alarak yeniden genel başkan seçilen Baykal, teşekkür konuşmasında, "Önümüzdeki günlerde CHP'ye yönelik tertipler, iftiralar, olabilir. Korkmuyoruz. Sandıktan Cumhuriyet'i çıkaracağız" diye konuştu. 

'Sürüden ayrılmayın' 

FOTOĞRAF ALTAN BURGUCU 

Deniz Baykal, "terörün arkasında iki siyasi proje olduğunu" belirterek, şu uyarılarda bulundu "Birisi Cumhuriyet'ten intikam almak istiyor. Bu terör Hizbullah, El Kaide terörü. İçerde himaye eden siyasileri var. Diğeri Türkiye'nin kardeşliğini bozmaya yönelik. Bu bayrak, bu vatan bizim. Türkiye'yi parçalattırmayacağız. Hepimiz Türkiye Cumhuriyeti vatandaşıyız. Yapma kardeşim, ayrılıkta hayır yok. Sürüden ayrılma." 

NOTLAR 
İstiklal Marşı iki kez 

Baykal, kurultayın yapıldığı Atatürk Spor Salonu'na 10. Yıl Marşı ve "Başbakan" sloganları eşliğinde girdi.Mustafa Sandal'ın "Pazara kadar değil, mezara kadar" şarkısının çalındığı kurultayda kalpak giymiş partililer dikkat çekti.Teknik arıza nedeniyle İstiklal Marşı yarısından başladı. Marşın bitmesini bekleyen Baykal, "Bu olmadı" diyerek tekrar okuttu. 
'Denizleri anlayın' 
"Tayyip şaşırma, sabrımızı taşırma", "Türkiye laiktir, laik kalacak" sloganlarının atıldığı kurultayda Deniz Gezmiş ve Baykal'ın yan yana fotoğraflarının yer aldığı "Denizlere ağlamayın, Denizleri anlayın" yazılı pankart dikkat çekti."CHP'nin kavga etmesine gerek olmadığını dosta düşmana göstereceğiz" diyen Baykal, üç saatlik konuşmasında delegelerden izin alıp ceketini çıkardı.Bülent Ersoy'la arasındaki "görüşme" tartışmasına değinen Baykal, "Yalan rüzg rı" dedi. 

</TEXT>
</DOC>
