<DOC>
<DOCNO> 360704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko09.html </URL>
<DATE> 2005/07/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
IMF, sosyal güvenlik yasasının çıkmasını bekliyor... 
</HEADLINE>
<TEXT>

     Uluslararası Para Fonu'nun IMF , Birinci Gözden Geçirme'nin tamamlanması için şart koştuğu sosyal güvenlik ve genel sağlık sigortası tasarısı Ekim ayından önce Meclis'ten geçerse, Birinci Gözden Geçirme tamamlanabilecek. 
     Tasarı Ekim ayı veya sonrasında yasalaşırsa birinci gözden geçirme, ikinci gözden geçirme ile birlikte ele alınacak. 
     A.A muhabirinin edindiği bilgilere göre, sosyal güvenlik ve genel sağlık sigortası tasarısının, Ekim ayı öncesinde, Meclis olağanüstü toplantıya çağrılarak bu ay, Ağustos veya Eylül ayında dahi Meclis'te yasalaşması halinde, IMF İcra Direktörleri Kurulu, IMF yönetiminin de tavsiyesi doğrultusunda, en geç 10-15 günlük süreçte toplanarak, Birinci Gözden Geçirme'yi görüşerek karara bağlayacak ve Birinci Gözden Geçirme tamamlanmış olacak. 
     Birinci Gözden Geçirme'nin İcra Direktörleri Kurulu'nda onaylanarak tamamlanması, yaklaşık 800 milyon dolarlık kredi diliminin serbest bırakılmasına imkan veriyor. 
     Yetkililer, Tasarı'nın, Meclis'in resmi çalışma döneminin açılmasıyla birlikte Ekim ayı veya sonrasında yasalaşması halinde ise Birinci Gözden Geçirme'nin, İkinci Gözden Geçirme ile birlikte ele alınabileceğini belirtiyorlar. 
     
     IMF HEYETİNİN EYLÜL'DE GELMESİ PLANLANIYOR 
     Eylül ayında, IMF Türkiye Masası uzmanlarının İkinci Gözden Geçirme çerçevesinde Türkiye'ye gelmesinin planlandığını hatırlatan yetkililer, bu gözden geçirme'ye yönelik Niyet Mektubu'nun ise Ekim ayında IMF yönetimine gönderilebileceğini vurguluyorlar. 
     Niyet Mektubu'nun IMF yönetimi tarafından okunarak, İcra Direktörleri Kurulu'nun toplanması ve nihai olarak Kurul'un, Türkiye'nin İkinci Gözden geçirmesini tamamlamasının Ekim ya da Kasım ayını bulabileceğini belirten yetkililer, bu süreçte, Birinci Gözden Geçirme'nin sosyal güvenlik kriterinin de tamamlanmasıyla, her iki Gözden Geçirme'nin İcra Direktörleri Kurulu toplantısında birlikte ele alınabileceğini ifade ediyorlar. 
     Her iki Gözden Geçirme'nin birlikte tamamlanması halinde ise IMF, yaklaşık 1.6 milyar dolarlık kredi dilimini serbest bırakacak. 
     
</TEXT>
</DOC>
