<DOC>
<DOCNO> 355810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun23.html </URL>
<DATE> 2005/06/27/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sarkozy AB'nin genişlemesi askıya alınsın 
</HEADLINE>
<TEXT>

     Fransa'da iktidardaki Halk Hareketi Birliği UMP lideri ve İçişleri Bakanı Nicolas Sarkozy, Başbakan Dominique de Villepin'den AB genişlemesinin askıya alınmasını istedi. 
     Başbakan Villepin, AB referandum sonuçlarını görüşmek üzere siyasi parti liderleriyle görüşmeleri çerçevesinde bugün ilk olarak Sarkozy'yi kabul etti. 
     Sarkozy, görüşmede, ''Her ülke, AB üyesi olmak için ehil değil. AB kurumları yenilenene kadar AB genişlemesini askıya almak gerekir. AB'nin sınırları olmalı. Müzakereler çok ileri gittiği için bu söylediklerim Bulgaristan ve Romanya'yı içermiyor'' dedi. 
     ''Fransa'nın AB politikasını tekrar düşünmesi gerektiğini'' belirten Sarkozy, ''partisinin ekim ayında AB sorunlarıyla ilgili konferans düzenleyeceğini'' söyledi. 
     
</TEXT>
</DOC>
