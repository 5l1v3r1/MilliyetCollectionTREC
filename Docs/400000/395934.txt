<DOC>
<DOCNO> 395934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/guncel/gun08.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklar için ombudsmanlık 
</HEADLINE>
<TEXT>


UNICEF Temsilcisi McLoughney, denetim mekanizmalarının önemine değinerek, "Çocuk konusunda ombudsmanlık kurumu da tasarlanıyor" dedi 

Semih İdiz 

Birleşmiş Milletler Çocuk Fonu'nun UNICEF Türkiye temsilcisi Edmond MvLoughney, Malatya Çocuk Yuvası'ndan yansıyan görüntüleri "şok edici" diye nitelerken, üzüntü verici bir noktanın da, bakıcı kadınların neden suçlandıklarını bilmemeleri olduğunu vurguladı. 
UNICEF'in Türkiye'de hükumet ve sivil toplum kuruluşlarıyla yakın çalıştığını söyleyen McLoughney, Milliyet'in sorularını yanıtladı. 

Şok ediciydi 
Malatya'daki görüntüleri izlediğinizde neler hissettiniz 
- Şok ediciydi. Fakat bu tür kurumlarda durumun çok iyi olmadığını biliyorduk. Bu konuda hükumetinizle çalışmalarımız var. Barolarla denetim mekanizmaları oluşturmaya çalışıyoruz. Malatya'daki gelişmeler olumlu şeylerin bir an önce yapılması gereğine yeni bir aciliyet getirmiştir. 

Malatya olayında olduğu gibi hizmetçilerle temizlikçilerin çocuklara bakmaları doğru mu sizce 
- Bir temizlikçi bir çocuğa bakacaksa, o kişinin taranması ve çok yakından izlenmesi gereklidir. Malatya olayındaki üzüntü verici şeylerden biri, bu konuyla ilgili olarak gözaltına alınan kadınların nerede hatalı olduklarını bilmemeleriydi. Raporlarda gördüğüm kadarıyla, "Dayak atmazsak çocukları nasıl disiplin altına alabiliriz" demişler. 

Malatya'dakine benzer hadiselerin Türkiye'de yaygın olduğuna inanan çok kişi var. Bu konudaki görüşünüz nedir 
- Bu hadiselerin Türkiye'de yaygın olup olmadığını bilecek durumda değilim. Umudum, bunun münferit bir olay olmasıdır. Ancak, ülke çapında bir düzelmeye ihtiyaç duyulduğu konusunda bir görüş birliği de var. Umudum, kurulmasına yardımcı olduğumuz denetleyici kurumların devreye girmesiyle düzelmeler olacağı şeklindedir. Bu çerçevede çocuk konularına bakacak bir ombudsmanlık kurumu da tasarlanıyor. 

Başbakan Erdoğan'ın esirgeme kurumlarındaki kız ve erkek çocukların ayrılmalarına ilişkin görüşü eleştirildi. Sizce bu görüşte bir haklılık payı var mı 
- Denetim mekanizması doğru dürüst çalışıyorsa ve aile ortamı yaratan küçük gruplar söz konusuysa, o zaman kız ve erkek çocukların bir arada olmaları iyi. Çünkü bu ailede yetişiliyormuş havasını pekiştiriyor. 

Bölgesel eşitsizlikler çocukların korunması konusunu nasıl etkiliyor 
- Bu kentleşme olgusuyla ilgili bir şey. Fahri ebeveynlik kurumunun gelişmemiş olmasının bir nedeni de bence bu. Çünkü geniş aile sistemi h l mevcut. Yani bir çocuk öksüz kalırsa, teyzesinin yanına gönderilmesi olasılığı yüksek. Kentleşmeyle değişen şeylerden biri de bu. Aile düzeninin bozulmasıyla çocukların sokaklara düştükleri vakıalar ortaya çıkıyor. Aile boyutu önemli, çünkü sokak çocuklarının önemli bölümünün aslında gidebilecekleri bir evleri var. 



</TEXT>
</DOC>
