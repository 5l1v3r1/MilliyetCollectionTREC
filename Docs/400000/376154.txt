<DOC>
<DOCNO> 376154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur07.html </URL>
<DATE> 2005/09/06/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Muazzez Ersoy konserinde gerginlik 
</HEADLINE>
<TEXT>

     Ertan KORKMAZ MANİSA, DHA 

      MANİSA'nın Saruhanlı İlçesi Koldere Beldesi'nde düzenlenen Bağbozumu Şenlikleri'nde sahneye çıkan Muazzez Ersoy, izleyenler arasında çıkan gerginlik yüzünden konserini yarım bıraktı. 
     Bu yıl ikincisi yapılan Koldere Bağbozumu Şenliği kapsamında Türk Sanat Müziği Sanatçısı Muazzez Ersoy dün akşam saat 22.30'da belde meydanında sevenleriyle buluştu. 
     İddiaya göre konser devam ederken beldeye çalışmaya gelen mevsimlik tarım işçilerinden birkaçı seyirciler arasında zafer işareti yaptı. Bunun üzerine zafer işareti yapanlar ile Koldereli bir grup genç arasında karşılıklı sözlü tartışma başladı. Tartışmanın kavgaya dönüşmesi üzerine Ersoy şarkısını yarıda bırakarak konsere ara verdi. Kavganın büyümesi üzerine konser alanındaki jandarma ekipleri olaya müdahale etti ve kavgayı yatıştırdı. Ancak Muazzez Ersoy, kavga sona ermesine rağmen konsere devam etmeyerek beldeden ayrıldı. 
     Olayla ilgili olarak soruşturma başlatıldığı, ancak kimsenin gözaltına alınmadığı belirtildi. 
     
</TEXT>
</DOC>
