<DOC>
<DOCNO> 384482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko16.html </URL>
<DATE> 2005/10/06/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Turkcell 5.3 milyon faturalı, 21.4 milyon ön ödemeli abonemiz var 
</HEADLINE>
<TEXT>

     Turkcell İletişim Hizmetleri A.Ş'nin, 2005 yılının üçüncü çeyreğinde faturalı abone sayısı 5,3 milyon olurken, ön ödemeli abone sayısı 21,4 milyon seviyesine ulaştı. 
     Turkcell'den Borsa'ya gönderilen açıklamada, şirketin 30 Eylül 2005 tarihi itibariyle 26,7 milyon seviyesine ulaşan abone sayısının, 30 Haziran 2005 tarihindeki 25,6 milyon seviyesine kıyasla yüzde 4.3, 2004 yılının üçüncü dönemine kıyasla ise yüzde 19.7 oranında arttığı kaydedildi. 
     Açıklamaya göre, şirketin 2005 yılının üçüncü çeyreğinde faturalı abone sayısı 5,3 milyon olurken, ön ödemeli abone sayısı ise 21,4 milyon seviyesine ulaştı. 
     Yurtiçi talepte, yılın ilk yarısına kıyasla gözlenen yavaşlama dolayısıyla, Turkcell'in toplam abone bazına katılan net yeni abone sayısı 1 milyon 132 bin olarak gerçekleşti. 
     Brüt yeni abone alımlarının yüzde 10'unu faturalı aboneler, geriye kalan yüzde 90'ını ise ön ödemeli aboneler oluşturdu. 
     2005 yılının üçüncü çeyreğinde Turkcell'in abone kayıp oranı, 2005 yılının ikinci çeyreğindeki yüzde 2.6 seviyesi ile benzer seviyede kalarak yüzde 2.5 oldu. 
     2004 yılının üçüncü çeyreğinde, daha ılımlı bir rekabet ortamı sayesinde abone kayıp oranı yüzde 1,95 olarak gerçekleşmişti. 
     Turkcell Genel Müdürü Muzaffer Akpınar, yaptığı açıklamada, ''Pazarımızın 2005 yılının üçüncü çeyreğinde de büyümeye devam etmesi mutluluk verici'' dedi. 
     2005 yılının tamamı için öngördükleri şekilde büyüme hızının yavaşladığını, bu doğrultuda, bu dönemdeki net abone alımlarının da beklentileri paralelinde gerçekleştiğini belirten Akpınar, niyetlerinin, karlılıkla ilgili hedeflerindeki dengeyi de gözeterek, değişen rekabet ortamında pazardaki lider konumlarını sürdürmek olduğunu kaydetti. 
     
</TEXT>
</DOC>
