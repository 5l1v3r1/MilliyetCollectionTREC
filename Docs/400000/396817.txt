<DOC>
<DOCNO> 396817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur24.html </URL>
<DATE> 2005/11/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Öğretmenler, tebeşir bırakacak 
</HEADLINE>
<TEXT>

     Eğitimcilerin örgütlü bulunduğu kamu çalışanları sendikaları, dikkati üyelerinin yaşadıkları sorunlara çekmek için, 24 Kasım Öğretmen Günü dolayısıyla çeşitli eylemler yapacaklar. 
     Eğitim Sen üyeleri, 24 Kasım'da İstanbul'dan Ankara'ya ''Büyük Eğitimci Yürüyüşü'' başlatacak, 25 Kasım'da ülke genelinde ''sevk alarak hizmet üretmeyecek.'' Sendika üyeleri, 26 Kasım'da Ankara'da merkezi bir miting gerçekleştirecek. 
     Eylemlerde eğitim çalışanlarının içinde bulunduğu ekonomik ve sosyal sorunlara dikkati çekmeyi amaçlayan Eğitim Sen üyeleri, çalışma alanlarına yönelik olarak, ek ders ücretlerinin artırılmasını, sözleşmeli öğretmenlik uygulamasının kaldırılmasını, hizmetli, memur, YURTKUR ve üniversite çalışanlarına eğitime hazırlık ödeneği verilmesini, araştırma görevlilerinin üniversite tazminatından yararlanmasını ve bu kişilere de kadrolu çalışma olanağı sağlanmasını isteyecek. 
     Eğitim-Sen üyeleri ayrıca, herkese nitelikli, parasız eğitim olanağı yaratılması, grevli toplusözleşmeli sendika hakkı, çalışma yaşamının demokratikleştirilmesi, anaokulu öğrencilerine 5. sınıfa kadar süt hakkı sağlanması ve tüm çocukların yılda 2 defa sağlık taramasından geçirilmesi taleplerini dile getirecek. 
     
     TEBEŞİR BIRAKACAKLAR 
     Türk Eğitim-Sen ise 23 Kasım'da Türkiye genelinde Milli Eğitim İl müdürlükleri önüne ''tebeşir bırakacak.'' Türk Eğitim-Sen Genel Başkanı Şuayip Özcan, AA muhabirine yaptığı açıklamada, amaçların başta öğretmenler olmak üzere eğitimcilerin sıkıntılarını gündeme getirmek olduğunu söyledi. 
     24 Kasımların nutukların atıldığı, ancak ertesi gün verilen sözlerin unutulduğu günler olmaktan çıkması gerektiğini dile getiren Özcan, yapacakları eylemle, öğretmen bayramı olarak kabul ettikleri 24 Kasım öncesinde, sevindirici bir haber almayı beklediklerini ifade edeceklerini kaydetti. 
     Öğretmenlerin ücret yetersizliğine dikkati çeken Özcan, çeşitli bakanlıkların personellerinin maaşlarıyla ilgili iyileştirmeye gittiğini, benzer bir çalışmanın öğretmenler için de yapılabileceğini ifade etti. 
     Özcan, ek ders ücretlerinin iyileştirilmesi konusunda çalışma yapıldığını anımsatarak, halen 3.5 YTL olan ek ders ücretinin 10 YTL olmasını talep ettiklerini, görev bekleyen öğretmen adaylarının da istihdamının sağlanmasını isteklerini dile getirdi. 
     Şuayip Özcan, öğretmenlere bu konularda verilecek sevindirici haberlerle 24 Kasım'ın gerçek bir bayrama dönüştürülebileceğini kaydetti. 
     
</TEXT>
</DOC>
