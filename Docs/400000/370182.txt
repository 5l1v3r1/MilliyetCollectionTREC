<DOC>
<DOCNO> 370182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/yasam/yas04.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödenek sıkıntısı 'kaçak'lara yarıyor 
</HEADLINE>
<TEXT>


Bodrum ve Datça'da yapılaşma sorunları olduğunu doğrulayan Muğla Valisi Kaçak yapıları yıkacağız ama ödenekte sıkıntı var 

ÖNAY YILMAZ 

Ege kıyılarındaki kaçak yapılaşma ve çevre sorunlarıyla ilgili olarak görüştüğümüz Muğla Valisi Hüseyin Aksoy, Bodrum'un çevre düzenleme planının, yapılan değişiklikler nedeniyle bir yıldır yaşama geçirilemediğini belirterek, "Muğla'da en eksik yöremiz Bodrum" dedi. 
Balık çiftliklerinin otel ve tesislerin çok yakınlarına yapıldığını söyleyen Aksoy, "Bu konuyu, devletin ilgili bakanlıkları bir araya gelerek yeniden gözden geçirebilir. Balıkçılık ve turizm sektörleri birbirine zarar vermeden gelişim sağlamalıdır" diye konuştu. 
Bodrum'da arıtma konusunda eksiklikler bulunduğunu vurgulayan Aksoy, sözlerini şöyle sürdürdü "Bodrum ilçe merkezinin bir bölümü, Bitez ve Göltürkbükü'nde arıtmamız var. Diğer bölgelerde arıtma yok ama bu, her şeyin denize verildiği anlamına gelmiyor." 
Datça'da da imar planlarının yapılmış olmasına rağmen uygulama planlarının hazırlanamamasından kaynaklanan sıkıntılar olduğunu kaydeden Aksoy, şöyle devam etti 

'Belediyenin sorumluluğu' 
"Özel Çevre Kurumu, imar planları tamamlanıncaya kadar özel çevre koruma alanlarında geçici yapılaşma koşullarını açıkladı. Maalesef zaman zaman kaçak yapılarla karşılaşıyoruz. Bayındırlık İl Müdürlüğü'yle tutanaklarını tutuyoruz. Bunların bir bölümünü yıkma çalışmalarımız da olacak. Ancak yıkımla ilgili ödenek anlamında maddi sıkıntılar oluşuyor." 
Aksoy, kaçak olduğu ileri sürülen Datça'daki öğretmenevi ve Reşadiye İlköğretim Okulu ile ilgili önüne evrak gelmediğini belirterek, "Buralar belediye sorumluluğunda olan yerler. Eğer bunun soruşturmasını yapmamışız, sumen altı yapmışız gibi bir iddia varsa inceleteyim" diye konuştu. 


</TEXT>
</DOC>
