<DOC>
<DOCNO> 386384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy02.html </URL>
<DATE> 2005/10/13/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Koç'tan Aydın'a sitem telefonu 
</HEADLINE>
<TEXT>

     ÖNDER YILMAZ Ankara 

Kültür ve Turizm Bakanı Atilla Koç'un, Sakal - ı Şerif'i tartışması için "Bize sorsalardı 'mukaddes bir emanet yerinde ziyaret edilse her bakımdan daha uygun olur' derdik" açıklamasını yapan Devlet Bakanı Mehmet Aydın'a sitem etti. 
     Koç'un, dün sabah, Milliyet'in "Sakal-ı Şerif Kabineyi Böldü" manşeti üzerine Aydını telefonla arayarak, "Niye böyle oldu. Benim böyle birşey yapmayacağımı biliyorsunuz. Hiç peygamber efendimize ait bir mükaddesi ayağıma getirtir miyim " dedi. Koç'un sitemi üzerine Aydın'ın da şu yanıtı verdi "Bana gazeteciler sorunca 'mukaddes emanetler yerinde ziyaret edilir' diye genel bir ifade kullandım. Sizi hedef alan bir açıklama yapmadım. Zaten konuyu da tam ayrıntılarıyla da bilmiyordum. Gazeteciler bu ifadeyi alıp o şekilde yansıtmışlar." 
     
     Topuğuma sıkıyorlar 
     Başbakan Yardımcısı Abdüllatif Şener de, dün TBMM Kulisi'nde gazetecilerle sohbet eden Koç'un yanına gelerek, "Aman dikkatli olun Sayın Bakanım gazeteciler hiç affetmez, korkmak lazım" uyarısında bulundu. Koç ise bakan olduktan sonra yaptığı açıklamalarla tartışma konusu olmaktan duyduğu rahatsızlığı, "6 aydır topuğumdan sıkıyorlar. Ama ben yıkılmadım ayaktayım. Bu tür hatalar bir kez yapılır ve bir daha tekrarlanmaz" sözleriyle ifade etti. Şener ise, "Dizden yukarıya sıkmıyorlarsa birşey olmaz, merak etmeyin. Ama ben de gazeteci olsam ve haber niteliğinde bir durum varsa hiç affetmem" karşılığını verdi. Gazetecilerin "Sayın Şener sizde sıkıntıdasınız, Galaport ihalesi ne durumda " diye sorması üzerine Şener, "Ben tüyeyim yoksa gazeteciler beni de köşeye sıkıştıracak" diyerek TBMM'den ayrıldı. 
     
</TEXT>
</DOC>
