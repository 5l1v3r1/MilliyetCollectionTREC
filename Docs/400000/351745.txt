<DOC>
<DOCNO> 351745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun07.html </URL>
<DATE> 2005/06/14/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD Senatosu'ndan sihaylara geç kalan özür... 
</HEADLINE>
<TEXT>

     Amerikan Senatosu, 1880’lerden başlayarak 1960 yılına kadar özellikle ülkenin güneyinde siyahlara karşı uygulanan ırkçı linç eylemlerine karşı harekete geçmediği için özür diledi. 
     Kimilerinin "rahatlatıcı bir jest", kimilerinin ise "çok geç ve tatmin edici değil" olarak değerlendirdiği bağlayıcı olmayan tasarı, Virginia Senatörü George Allen ve Louisiana Senatörü Mary Landrieu’nun desteğiyle Senato’ya sunuldu. 
     ABD’de bugüne kadar linç etmenin federal suç sayılması için 200 yasa tasarısının Senato’ya sunulduğu, 7 ABD Başkanı’nın tasarıyı desteklemesine karşın Kongre’nin tasarıyı kabul etmediği belirtiliyor. 
     Tasarı, Senato’nun bugüne kadar bu konuda harekete geçmemesi dolayısıyla özür diliyor. Senato’da düzenlenen törene, 1916 yılında beyazlar tarafından linç edilen Güney Carolina’lı bir siyah çiftçinin torununun torunu ve 1930 yılında linç girişiminden kurtulan ve daha sonra linç kurbanlarının anısına bir müze kuran 91 yaşındaki James Cameron da katıldı. 
     Kayıtlara göre ABD’de 1880 ile 1960 yılları arasında yaklaşık 5 bin Amerikalı linç edildi. Çoğunluğu siyah erkeklerden oluşan ve yine çoğunluğu güney eyaletlerinde gerçekleşen bu linç olaylarına, yerel yetkililer de federal suç sayılmadığı için göz yumuyordu. 
     
</TEXT>
</DOC>
