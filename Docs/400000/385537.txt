<DOC>
<DOCNO> 385537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo13.html </URL>
<DATE> 2005/10/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Alman basını milli takıma sert eleştirilerini sürdürüyor... 
</HEADLINE>
<TEXT>

     Alman basını, Türkiye'ye karşı İstanbul'da oynadığı dostluk maçını kaybeden Alman milli takımını sert bir şekilde eleştirmeye devam ediyor. 
     Kicker adlı spor dergisi, maç sırasında Hamit Altıntop ile Lukas Podolski'nin ikili mücadelesini gösteren bir fotoğrafı baş sayfaya koyduğu haberinde, ''Türkiye'ye karşı 1-2 Milli takımın çok sayıdaki zayıflıkları ürkütücü'' şeklinde başlığa yer verdi. 
     Milli futbolcu Halil Altıntop ile yapılan bir röportaja da yer verilen haberde, Halil, milli takım teknik direktörü Fatih Terim'in kendisini hafif bir sakatlıktan dolayı ilk yarıdan sonra oyundan aldığını söyledi. 
     Halil, Türkiye'nin Arnavutluk'a karşı yapacağı maçta oynayacağına emin olduğunu da belirterek, ''Arnavutluk'ta her şeyin halledilebilmesi için hata yapmayacağız. Almanya'dan sonra Arnavutluk'u da yenersek bu çok güzel bir şey olur. Bunun her halükarda takımımdaki çabalarıma da etkisi olacaktır'' dedi. 
     Bild gazetesi, Alman milli takım teknik direktörü Jürgen Klinsmann'ı kastederek ''Klinsi artık sadece kriz'' başlığıyla verdiği haberde, Klinsmann'ın, Alman 1. ligindeki diğer teknik direktörlerin görüşlerini alması, gizli antrenmanlara ve denemelere son vermesi ve ABD'den Almanya'ya taşınması gerektiği görüşüne yer verdi. 
     Gazete, ''Daum gelecekteki milli takım teknik direktörü gibi konuştu'' başlığıyla verdiği haberde, Alman ZDF televizyonunun Sultan Ahmet meydanından yaptığı canlı yayına katılan Fenerbahçe Teknik Direktörü Christoph Daum'un, Klinsmann'ın iyi bir teknik direktör olduğu, ancak diğer teknik direktörler ile görüşmesi gerektiği şeklindeki sözleri aktarıldı. 
     Berliner Morgenpost gazetesinde ''Tehlikeli düşüş'', Die Welt gazetesinde de ''İstanbul'da düşüş'' başlıklarıyla yer alan aynı haberde de Klinsmann'ın karşılaşma boyunca çok sinirli olduğu, ancak takımının tüm hatalarına rağmen potansiyeline güvendiğini söylediği hatırlatıldı. 
     Berliner Morgenpost gazetesi ayrıca, Alman 1. liginin en genç oyuncusu olan Nuri Şahin'in attığı gole de değinerek, Nuri'nin bu golü, vefat eden dedesine adadığını ve Oliver Kahn gibi bir kaleciye gol atmaktan çok mutlu olduğunu söylediğini yazdı. 
     Berliner Kurier gazetesi, ''Yeni halk sporu Herkes Klinsi'yi dövüyor'' başlığıyla verdiği haberde, Dünya Futbol Şampiyonası Organizasyon Komitesi Başkanı Franz Beckenbauer'in ve Daum'un, önce Klinsmann'ı takdir ettiklerini, daha sonra da eleştirdiklerini savundu. 
     Frankfurter Rundschau gazetesi, Alman 1. ligindeki teknik direktörlerin Klinsmann'a kendileri ile görüşmesi yönünde baskı yaptıklarını belirtirken, Berlin'de yayınlanan B.Z gazetesi de Klinsmann ve kaleci Oliver Kahn'ı çok fazla denemeler yaptıkları gerekçesi ile eleştirdi. 

     
</TEXT>
</DOC>
