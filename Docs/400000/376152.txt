<DOC>
<DOCNO> 376152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur05.html </URL>
<DATE> 2005/09/06/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Diyarbakır'da polis aracı yakıldı 
</HEADLINE>
<TEXT>

     Diyarbakır'da bir grubun polise taş atması sonucu arbede yaşandı. 
     Tutuklu Hükümlü Aileleri Hukuk Dayanışma Dernekleri Federasyonu'nun TUHAD-FED Gemlik'te yapacağı basın açıklamasına katılmak üzere bir süre önce Diyarbakır'dan ayrılan grup geri döndü. 
     Kantar Kavşağı mevkiinde, çok sayıda kişi tarafından karşılanan gruptan bazı kişiler, yürüyüş yapmak istedi. 
     İzinsiz yürüyüş yapan kişiler, Karayolları Bölge Müdürlüğü'ne ait binada bekleyen çevik kuvvet ekibine taş attı. 
     Bunun üzerine polis, tazyikli su ve biber gazı sıkarak göstericileri dağıtmaya çalıştı, göstericilerin dağılmaması üzerine havaya uyarı ateşi açtı. 
     Göstericilerden bazılarının attığı molotof kokteylleri, bir polis aracının yanmasına neden oldu. Yangın, itfaiye ekiplerinin müdahalesiyle söndürüldü. 
     Terör örgütü PKK lehine sloganlar atan ve terör örgütü elebaşı Abdullah Öcalan'ın posterlerini taşıyan göstericilerin taş atması sonucu, birçok aracın camları kırıldı. 
     Diyarbakır Valisi Efkan Ala, Diyarbakır'da meydana gelen olaylarda 6 polis ve 2 vatandaşın hafif şekilde yaralandığını söyledi. Olaylarda 6 kişi de gözaltına alındı. 
     Bursa’nın Gemlik ve Bilecik’in Bozüyük ilçeleriyle, Mersin ve ve Van’da da PKK yanlısı göstericiler olay çıkarmış, konu dünkü Bakanlar Kurulu toplantısında da gündeme gelmişti. 
     
</TEXT>
</DOC>
