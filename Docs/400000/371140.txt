<DOC>
<DOCNO> 371140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun30.html </URL>
<DATE> 2005/08/19/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Schröder, Neo-nazilere karşı hazırlanan CD'yi tanıttı 
</HEADLINE>
<TEXT>

     Almanya Başbakanı Gerhard Schröder, aşırı sağcılara karşı hazırlanan bir müzik CD'sinin tanıtımını yaptı. 
     Schröder, Almanya'da 18 Eylül'de düzenlenecek seçimlerle yabancı düşmanlığı ve Yahudi karşıtlığına karşı da bir sinyal verilmesi gerektiğini belirtti. 
     Gerhard Schröder, ''Bu nedenle mümkün olduğu kadar fazla vatandaşın seçimlere katılarak demokrasimizi güçlendirmesi gerekir. Seçimlere katılım ne kadar yüksek olursa, radikal eğilimli partilerin meclise girme şansları da o kadar azalır'' dedi. 
     Özellikle gençlerin eğitiminin istikrarlı bir demokrasi için gerekli olduğunu ifade eden Schröder, aşırı sağcıların gençleri CD'lerle etkilemeye çalıştıklarını, şarkıların içeriklerinin etkili olmayacağı düşüncesine kapılmanın yanlış olacağını kaydetti. 
     Schröder, gazetecilerin güncel konulara ilişkin sorularını da cevapsız bırakarak, ''Ben burada CD tanıtımı için bulunuyorum, siyaset yapmak için değil'' şeklinde konuştu. 
     Schröder'in tanıtımını yaptığı CD'de toplam 15 şarkıcı ve grubun aşırı sağcı görüşleri eleştiren şarkılarına yer veriliyor. Almanya'da aşırı sağcı müzik grupları, hazırladıkları müzik CD'leriyle gençleri kendi saflarına çekmeye çalışıyor. 
     
</TEXT>
</DOC>
