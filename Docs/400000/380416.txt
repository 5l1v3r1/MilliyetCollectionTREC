<DOC>
<DOCNO> 380416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/ekonomi/eko05.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşin rızası olmadan kefil olmak da evden çıkmak da yok 
</HEADLINE>
<TEXT>


Adalet Bakanlığı'na sunulan Yeni Borçlar Yasa Tasarısı'nda kira artışlarına 'üretici fiyatları' enflasyonu sınırı getiriliyor. Tasarı yasalaşırsa, eşin rızası olmadan kefil olunamayacak. İşveren iş yerinde tacize karşı özel önlemler almak zorunda olacak 

GÖKÇER TAHİNCİOĞLU Ankara 

Günlük yaşamı ilgilendiren önemli düzenlemeler içeren Borçlar Kanunu baştan aşağa yenileniyor. Adalet Bakanlığı'nca hazırlanan "Yeni Borçlar Kanunu Tasarısı" yasalaşırsa, eşin rızası alınmadan kimseye kefil olunamayacak ve ev değiştirilemeyecek. Kira artış oranları, bir önceki yılın üretici fiyat endeksine göre belirlenecek ve güncel enflasyon değeri baz alınmamış olacak. İşverenler, işyerinde çalışanlarının cinsel tacize uğramaması için gerekli önlemleri almakla yükümlü olacak. Her türlü işte çalışan işçiler, yasal güvenceler elde edecek. 

Yedi yıl çalışıldı 
Adalet Bakanlığı'nın üzerinde 7 yıldır çalıştığı 78 yıllık Borçlar Kanunu'nun yerine getirilecek tasarı Başbakanlığa gönderildi. Adalet Bakanı Cemil Çiçek, dün Hakimevi'nde düzenlediği basın toplantısında tasarının şubat ayında 114 kuruluşun görüşüne sunulduğunu belirterek, "Kimse beylik bahanelerle, biz kanunu bilmiyorduk, demesin. Komisyon aşamasında da herkes görüşünü belirtebilir" dedi. 

'Zayıflar kollandı' 
Tasarıyı hazırlayan komisyonun başkanı Prof. Dr. Turgut Akıntürk de "İlk olarak yasaya 'Türk' ismini koyduk. Bunun dışında bütün kanunların başında 'Türk' ifadesi varken, burada yoktu" dedi. 
Akıntürk, yürürlükteki Borçlar Kanunu'nu okuduğunda Arapça sözcükler nedeniyle öğrencilerinin "amin" dediğini belirterek, yasanın dilini de sadeleştirdiklerini kaydetti. Bu sırada Çiçek, yasadan Arapça sözcüklerin yoğun olduğu bir maddeyi okudu. Tasarının 7 yıllık çalışma sonucu hazırlandığını kaydeden Akıntürk, öncelikle çalışan, kiracı gibi "zayıf" tarafları kolladıklarını, ama dengeyi de gözettiklerini belirtti. 

Kira artışı önceki yılın enflasyon oranı ile sınırlanacak Yeni Borçlar Yasa Tasarısı'nın önemli maddeleri şöyle 
Eski kiracı ayrılırken düzenlenecek tutanak yeni kiracıya verilecek. Kiracı evine şekilde aldığına yönelik delil sahibi olacak.Eski kiracının kira bedeli, yeni kiracıya da söylenecek.Kiracı, ayıbın öğrenilmesinden, giderileceği tarihe kadar, evin kullanımındaki sıkıntılar nedeniyle indirimli kira ödeyebilecek.Mal sahibi, kiracının özen ve komşulara saygı koşullarını yerine getirmediği hallerde yazıyla bildirimde bulunabilecek. İzleyen 30 gün içinde koşullar yerine getirilmezse, sözleşme feshedilebilecek.Kiracı, sözleşmesi bitince ev sahibinin rızasıyla evde yaptığı, evin değerini artırıcı değişikliklerin bedelini talep edebilecek. 

Depozito üç kira 
Kiracı, mal sahibinin rızasıyla kiraladığı yeri başkasına devredebilecek. Kiracı uygun kullanmasına rağmen evde meydana gelen eskimelerden sorumlu olamayacak.Kiracının ödeyeceği depozito üç aylık kira bedelini aşmayacak. 

Önceki yılın fiyat artışı 
Yenilenen kira dönemlerinde artış, bir önceki kira yılında üretici fiyat endeksindeki ÜFE artış oranını geçmemek koşuluyla yapılabilecek. Böylece güncel fiyatlar değil, bir önceki yılın fiyatları baz alınmış olacak.Döviz cinsinden kiralarda beş yıl geçmedikçe değişiklik yapılamayacak. Beş yıl sonunda döviz cinsinin değerindeki değişikliklere göre artış ya da eksiltiş yapılabilecek.Kira ödenmemesi halinde yıllık kiranın toplu ödeneceğine ilişkin anlaşmalar geçersiz sayılacak. 

Keyfi çıkarma yok 
Kiracı, kira sözleşmesini eşinin rızasını almadan feshedemeyecek.Mal sahibi, ancak gereksinimi varsa, yerin yeniden inşaası söz konusuysa, sözleşme süresi sonunda belirsiz süreli sözleşmelerde ise fesih bildiriminden sonraki bir ay içinde açacağı davayla kira sözleşmesini feshedebilecek. İçinde kiracı bulunan evi satın alan kişi için de aynı kurallar geçerli olacak. 

Yeniden kiralama yasağı 
1 kira yılı içinde kira bedelini ödemeyen kiracıya 2 kez uyarı yapılacak. Bitiminde davayla sözleşme feshedilecek.Mal sahibi, gereksinim için boşalttığı yeri, aradan 3 yıl geçmedikçe çıkarttığı kiracısından başkasına kiralayamayacak. Kiracıların yasadan kaynaklanan hakları, sadece belediye sınırları içerisindeki ev veya işyerlerini kiralayanlar için değil, tüm konut ve çatılı işyerleri için geçerli olacak. Böylece belediye sınırlarında oturmayanlar da aynı haklardan yararlanacak. 

Kefilliğe azami sınır 
Kefalet sözleşmesi yazılı yapılmadıkça ve kefilin sorumlu olacağı azami miktar belirtilmedikçe kefalet geçersiz sayılacak. Kefil, sorumluluklarını kendi el yazısıyla yazacak.Eşlerden biri yasal olarak ayrı yaşama hakkı doğmadıkça, eşinin rızasını almadan kefil olamayacak.Bölünebilir bir borca birlikte kefil olanlar, her biri kendi payı için "adi kefil" gibi, diğerlerinin payı için de "kefile kefil" gibi sorumlu olacaklar.Alacaklının asıl borçludan önce kefil hakkında takibat başlatabilmesi için borçlunun açıkça borç ödeme güçsüzlüğü içinde olması koşulları aranacak. 

Zarar görene ön ödeme 
H kim, manevi tazminatta, para ödenmesine karar vermeden saldırıyı kınayan bir karar vererek, bunun yayımlanmasına hükmedebilecek. Bedensel zararlarda, kararın kesinleşmesinden 2 yıl sonra, zararın daha ağır olduğunu fark ederse miktarı değiştirebilecek.H kim, dava edilen kişinin hükmü etkilemeyecek oranda ödeme yapmasını kararlaştırabilecek. 

Faizde yeni düzen 
Faiz ödeme borcunda uygulanacak yıllık faiz oranı, sözleşmede veya kanunda belirtilmemişse, faiz borcunun doğduğu tarihte yürürlükte olan mevzuat hükümlerindeki oranlar uygulanacak. Sözleşmede belirlenen yıllık faiz oranları, o yılki mevzuatta belirlenecek oranın yüzde 50'sini geçemeyecek. 

Taciz önlemi alınacak 
İşveren, işyerinde ahlaka uygun bir düzenin gerçekleştirilmesini sağlamak zorunda olacak. İşçilerin cinsel tacize uğramamaları ve cinsel tacize uğramış olanların daha fazla zarar görmemeleri için gerekli önlemleri alacak. İşçilerin yardım isteyebilecekleri güvenlik sistemi kurma, güvenlik personeli bulundurma gibi önlemler alacak. 

</TEXT>
</DOC>
