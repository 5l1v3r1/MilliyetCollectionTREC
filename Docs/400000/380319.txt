<DOC>
<DOCNO> 380319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonspo19.html </URL>
<DATE> 2005/09/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Galatasaray'da Necati Ateş'in sözleşmesi yenilendi 
</HEADLINE>
<TEXT>

     Galatasaray, Turkcell Süper Ligi'nde hafta sonu Samsunspor'la deplasmanda yapacağı maçın hazırlıklarına bir günlük izinin ardından yeniden başladı. 
     Teknik direktör Eric Gerets yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat süren antrenmanda futbolcular, koşunun ardından top sürme ve bire bir adam geçme çalışması yaparlarken, son bölümde ise taktik ağırlıklı pas idmanı gerçekleştirildi. 
     Oldukça neşeli geçen antrenmanda teknik direktör Eric Gerets futbolcularına oldukça yorucu bir çalışma yaptırırken, zaman zaman da şakalaşarak moral verdi. 
     
     -İLİÇ ÇALIŞMALARA BAŞLADI 
     Sakatlığı nedeniyle bir süredir takımdan ayrı kalan Sasa İlic de bugün tek başına çalışmalara başladı. 
     Bu futbolcunun hızla iyileştiği ve akşam antrenmanında tam çalışmalara başlayabileceği vurgulandı. 
     Arka adelesinde ödem bulunan Altan takımdan ayrı olarak hafif bir çalışma yaparken, Vestel Manisasspor maçına ayak bileğini burkan Necati ise takımla birlikte yaptığı koşunun ardından ağrıları artınca idmanı bırakarak tesislere döndü. 
     Çalışmaya, ayak bileklerine darbeye bağlı ağrıları bulunan Ümit Karan'ın yanı sıra tedavileri süren Hakan, Cihan, Aykut ve Ergün katılmadı. 
     
     HAKAN'IN MR'I ÇEKİLDİ 
     Hakan Şükür'ün bugün Bakırköy Acıbadem Hastanesi'nde kontrol amaçlı MR'ı çekildi. 
     Kulüp doktoru Murat Çevik, Hakan'ın oynamasını etkileyen asıl sakatlığının aşil tendonundaki kalınlaşma olduğunu vurgulayarak, ''Hakan'ın çok ağrısı var. Biz aşil tendonundaki durum yakından takip ediyoruz'' dedi. 
     Ayrıca, Galatasaray'ın sabah antrenmanını kulüp ikinci başkanı Ergun Gürsoy ve sportif direktör Bülent Tulun da izlerken, Tulun ile Gürsoy, kaleci Mondragon ve teknik direktör Gerets'le saha kenarında kısa bir süre ayrı ayrı görüştü. Galatasaray, Samsunspor maçı hazırlıkarını öğleden sonra yapacağı antremanla sürdürecek. 
     
     NECATİ'NİN SÖZLEŞMESİ YENİLENDİ 
     Sarı-kırmızılı kulüpte Necati Ateş'in sözlemesinin yenilendiği açıklandı. 
     Kulüp sportif direktörü Bülent Tulun, 3 artı 1 yıl opsiyonlu sözleşmeye sahip Necati ile karşılıklı anlaşarak, opsiyonu şimdiden kullandıklarını kaydetti. 
     Önümüzdeki sezon için de sözleşmesi bulunan Necati için, 2007-2008 sezonu opsiyonunu şimdiden kullanılmış oldu. 
     
</TEXT>
</DOC>
