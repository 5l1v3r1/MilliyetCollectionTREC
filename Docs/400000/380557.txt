<DOC>
<DOCNO> 380557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko21.html </URL>
<DATE> 2005/09/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kars'ta ev kiraları 750 YTL'ye çıktı 
</HEADLINE>
<TEXT>

     Mukadder YARDIMCIEL DHA 

      KARS’ta kiralık konut sıkıntısı nedeniyle ev kiraları tavan yaptı. Sobalı evlerin kiraları aylık 400 YTL, kaloriferli konutların ise 750 YTL’ye kadar yükselmesine rağmen kiralık ev bulamayan Kafkas Üniversitesi öğrencileri çareyi, Acele kiralık ev aranıyor’ ilanı dağıtmakta buldu. Emlakçı Kenan Hakverdi, Kars değil, sanki İstanbul. Böyle giderse Kars’ta konut kiraları İstanbul’u bile geçecek'' dedi. 
     Kiracıların ev bulmakta güçlük çektiği kentte, derme çatma evler tadilattan geçirildikten sonra fahiş fiyatlarla kiraya veriliyor. Sobalı evlere 200 ile 400, kaloriferli dairelere ise 400 ile 750 YTL arasında aylık kira isteniyor. Fiyatların astronomik bir şekilde arttığı kentte ev bulmakta güçlük çeken Kafkas Üniversitesi İktisadi ve İdari Bilimler Fakültesi İşletme Bölümü’nde okuyan 4 öğrenci ise ev bulamamaktan yakındı. Acele kiralık ev aranıyor’ yazılı el ilanını kentin değişik semtlerine dağıtan üniversiteli öğrencilerden Ahmet İpek, Kars’ta kiralık konut sıkıntısı had safhada. Barakalar bile 200 YTL’den kiraya veriliyor. Kaloriferli evlerin fiyatı ise 750 YTL’ye kadar çıkıyor. Özellikle üniversite öğrencileri, kiralık ev bulamadığı için mağdur durumda kaldı'' diye konuştu. 
     Kent merkezinde kiralık ev bulmanın olanaksız olduğunu kaydeden emlakçı Kenan Hakverdi, Beş yıldır emlakçılık yapıyorum, bu yılki gibi bir durumla karşılaşmadım. Kiralık ev neredeyse kalmadı. Olanların da fiyatı çok yüksek. Öğrenci sayısının 12 bine çıkması ev kiralarını arttırdı. Kars değil, sanki İstanbul. Böyle giderse Kars’ta konut kiraları İstanbul’u bile geçecek'' dedi. 
     
</TEXT>
</DOC>
