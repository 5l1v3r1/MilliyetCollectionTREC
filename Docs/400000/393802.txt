<DOC>
<DOCNO> 393802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy22.html </URL>
<DATE> 2005/11/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gül İlerleme Raporu ve KOB'da daha dikkatli bir dil kullanılmış 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB Komisyonu’nun dün açıkladığı İlerleme Raporu ve Katılım Ortaklığı Belgesi’nde KOB , öncekilere göre çok daha dikkatli bir dilin kullanıldığını, bunun memnuniyet verici olduğunu söyledi. 
     Gül, Dışişleri Bakanlığı’nda düzenlediği basın toplantısında, bu belgelerde, Türkiye’nin önünü tıkayan herhangi bir durumun söz konusu olmadığını, katılım sürecinin devam ettiğini belirtti. 
     Bakan Gül, "Belgelerde, birçok olumlu-olumsuz şeyler var. Yalnız daha önceki İlerleme Raporu ve Katılım Ortaklığı belgeleriyle mukayese ettiğinizde, çok daha dikkatli bir dilin kullanıldığını fark edeceksinizdir. Bu, muhakkak ki memnuniyet verici bir şeydir" dedi. 
     Gül, bu belgelerin öncekilere göre daha detaylı olduklarını da kaydetti. Belgelerde ortaya konulan konuların, "yeni başlayan veya başlaması istenen konular olmadığını" ifade eden Gül, siyasi ve demokratik reformların devam ettiğini belirterek, "Bunlarla ilgili çeşitli tespitler vardır. Bunların bir kısmına katılabiliriz, bir kısıma katılmayabiliriz. Ama yeni ortaya çıkmış talepler değildir bunlar" diye konuştu. 
     
     "YENİ BİR UP’YE İHTİYAÇ YOK" 

     Bu belgelerin AB’ye ait olduğunu belirten Gül, Türkiye’nin belgesinin de Ulusal Program olduğunu hatırlattı. 
     Gül, Türkiye’nin Ulusal Programının önceki hükümetler tarafından yayımlandığını ve daha sonra yeni bir Ulusal Programa ihtiyaç duyulmadığını kaydetti. 
     Hükümetin reformları uygulamakta ve demokrasiyi derinleştirmekte kararlı olduğunu, bazı noksanlıkları ilerleyen süreçte tamamlayacaklarını vurgulayan Gül, Türkiye’nin daha demokratik, daha özgür, temel hak ve özgürlüklerin garanti altına alındığı bir ülke haline getirmekten onur duyduklarını, bunları AB’nin talebi olduğu için değil, halka sözleri olduğu için yaptıkları işler olduğunu ifade etti. 
     Gül, Kıbrıs meselesinin çözümüne herkesin daha fazla zaman ve enerji harcaması gerektiğini kaydederek, bu problemin çözümünün BM’de kapsamlı bir çözümle olacağını söyledi. 
     Gül, Dışişleri Bakanlığı’nda düzenlediği basın toplantısında, AB Komisyonu’nun dün açıkladığı belgelerde Kıbrıs ile ilgili bazı makul görüşler olduğunu, ancak makul olmayanlar da bulunduğunu, bunlarla ilgili görüşlerini her seviyede zaten paylaştıklarını, o konudaki pozisyonlarının devam ettiğini belirtti. 
     Bakan Gül, "Ama bir şey vardır ki, Kıbrıs meselesi olduğu süre içinde inişler çıkışlar olacaktır, hatta öyle bir an gelecektir ki, AB’nin gerektirdiği stratejik işbirliğini gölgeleyici durumlar da ortaya çıkabilecektir. Bu problem devam ettiği sürece, bütün bunlar gölgelenebilir" diye konuştu. 
     "Herkesin bu problemin çözümüne daha fazla zaman ve enerji harcaması gerekir. Bu problemin çözümü, BM’de kapsamlı bir çözümle olacaktır" diyen Gül, Kıbrıs Türklerinin üzerine düşeni yapmakta olduğunu, ancak bu çabaların tek taraflı olamayacağını belirtti. 
     
     LEYLA ŞAHİN DAVASI 

     Gül, Avrupa İnsan Hakları Mahkemesi AİHM büyük dairesinin, İstanbul Üniversitesi Tıp Fakültesi’nin eski öğrencisi Leyla Şahin’in temyiz başvurusunu reddetmesiyle ilgili soru üzerine, bununla ilgili tam neticelerin gelmediğini, bunu önce değerlendirmek gerektiğini söyledi. 
     Bakan Gül, şunları kaydetti 
     "Bildiğim kadarıyla bu yasakları savunan bir şey değil. Bir kurumun uygulaması, o kurumun yetkisi dahilinde diyor. Bu yasakların devam ettiği anlamı çıkmaz. Bunun ötesinde bu Türkiye’nin kendi sorunudur. Bu tip yasaklarla Türkiye’nin bir yere gitmesi mümkün değildir. Türkiye’de azınlıkların dini hakları, özgürlüleri söz konusu olurken, çoğunluğun hak ve hukukuyla ilgili konularda eğer kısıtlamalar varsa, bunlar savunulacak işler değildir. Ama bunlar kendi meselelerimizdir, kendi dinamiğimiz içindedir. Kendi sorunlarımızı kendimiz çözeceğimize inanıyorum. Muhakkak ki bunların bir süresi vardır. Kimse de çıkıp yasaklarla övünmesin. Yasakları savunmak, yasaklarla övünmek kimseye şeref getirmez, kimseye de onur kazandırmaz. O açıdan hep beraber günü gelecektir ki, bunların hepsi kendi inisiyatifimizle temizlenecektir" dedi. 
     
     MİLLETVEKİLİ DOKUNULMAZLIKLARI 

     Gül, Katılım Ortaklığı Belgesi’nde yolsuzlukla mücadele başlığı altında parlamento dokunulmazlığının sınırlandırılması talebinin hatırlatılması üzerine de şunları söyledi 
     "Bizim zaten bir tezimiz vardır biliyorsunuz. Dokunulmazlık, sadece milletvekillerini ilgilendiren bir konu değildir. Türkiye’de milyonlarca insan dokunulmazdır, bunların örneklerini hep beraber görüyoruz. Bunun hep beraber değerlendirilmesi ve bu konuda bazı anlamlı şeylerin yapılmasını biz de düşünüyoruz." 
     
     ÜRDÜN’DEKİ TERÖR SALDIRILARI 

     Gül, dün Ürdün’de çok sayıda kişinin yaşamını yitirdiği ve yaralandığı terör saldırılarını şiddetle kınadıklarını belirterek, terörün hiçbir izahı bulunmadığını kaydetti. 
     Bu tür saldırıların Türkiye’nin de başına geldiğini hatırlatan Gül, Ürdün hükümetiyle dayanışma içinde olduklarını ifade ederek üzüntüsünü dile getirdi ve saldırıda hayatını kaybedenlerin yakınlarına başsağlığı diledi. 
     Gül, terörle mücadelede uluslararası işbirliğinin önemine de değindi. 
     
</TEXT>
</DOC>
