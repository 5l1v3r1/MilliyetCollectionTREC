<DOC>
<DOCNO> 356136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/yazar/bila.html </URL>
<DATE> 2005/06/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal Sistemli hazırlık içindeler 
</HEADLINE>
<TEXT>


CHP lideri Deniz Baykal, Başbakan Recep Tayyip Erdoğan ve AKP yönetimini, Türkiye'de gündemi "Kuran kursu, imam hatip, türban" eksenine oturtarak, sistemli bir hazırlığa girişmekle eleştirdi. Baykal, hükümetin başlattığını vurguladığı bir sürecin Türkiye'yi "devlet-toplum çatışması"na sürükleyeceğini ve bundan kaygı duyduklarını belirtti. 
Baykal, dün, gündemdeki konulara ilişkin sorularımızı yanıtlarken, görüşlerini şöyle açıkladı 

'Kuran kursu yaşını düşürecekler' 
"Bugün yeniden Kuran kursu, imam hatip, üniversiteye giriş tartışmasını açtılar. Türbanı zaten hep gündemde tutmaya çalışıyorlar. Amaçları, Türkiye'nin gündemini, eğitimi dinselleştirmeye oturtmaktır. Bunun işaretleri ortaya çıkmaya başladı. Milli Eğitim Bakanı talimat verdi, Diyanet İşleri Başkanlığı'yla birlikte çalışıyorlar. Kuran kursuna gitme yaşını düşürecekler. Bunun gayreti içindeler. Bize göre bu girişim, bir sistemli hazırlığın ilk aşaması olacak. Daha sonra imam hatip liseleri, üniversiteler ve türban aşamaları gelecek." 

İmam hatip liseleri 
Baykal, hükümetin imam hatip liselerini de üniversiteye giriş vesilesiyle gündemde tuttuğuna işaret ederek, şöyle konuştu 
"Kuran kurslarına gidiş yaşını düşürdükten sonra, sırada imam hatipler var. İmam hatip liselerini meslek lisesi olmaktan çıkaracaklar. Üniversiteye taşıma yapabilecekleri bir konuma getirecekler. Zaten bu niyetlerini de açıkladılar. Genel eğitime alternatif bir eğitim gibi üniversiteye kaynak yaratmaya çalışacaklar. Bu gayretlerin tümü eğitimi dinselleştirmektir." 

'Sırada devlet var' 
Baykal bu sürecin son aşamasında ise "devlet" olduğunu belirtti ve ister istemez gündeme türban dayatmasının geleceğini vurgulayarak, şöyle devam etti 
"Eğitim sistemi bu hale getirilince son aşamada gündeme devleti getirecekler. Kuran kurslarıyla, imam hatiplerle zaten türbana sokulacak kızlar çoğaldıkça, bunu sonucunda üniversiteler ve devlet hizmeti için türban sorunu gündeme taşınacak. Bu kez bu taleplerle ortaya çıkacaklar. Önce üniversite için serbestlik, son aşamada da devlet görevi için türban serbestisi için dayatacaklar. Bu çok kaygı verici bir hazırlıktır. Amaçları, korkarım, bir devlet-toplum çatışması yaratarak bu sistemli hazırlığı yaşama geçirmek olacaktır. Türkiye'yi bu çatışmaya, bu sürece sürükleyerek çok tehlikeli bir iş yapıyorlar." 

Yeni seçim sistemi 
Baykal, Erdoğan'ın, 550 milletvekilinin 450'si için yüzde 10 barajının uygulanması, kalan 100'ü için de barajsız biçimde partilerin aldığı oy oranına göre dağıtılması önerisine ise "ihtiyatlı" yaklaştı. 
Baykal, böyle bir sistemde, aynı parlamentoda farklı seçim sistemleriyle seçilmiş milletvekilleri olacağını, bunun ise sorun yaratacağını söyledi. Baykal, Erdoğan'ın bu önerisini şöyle değerlendirdi 
"Bu sağlıklı bir sistem gibi görünmüyor. İki ayrı sistemle seçilmiş bir parlamento bütünlük, temsil eşitliği açısından sıkıntılar yaratır. Böyle bir adım senatoya doğru atılmış bir adım gibi görülebilir. Aynı bir senato kurulması düşünülebilir ama böyle karma bir sisteme sahip tek parlamento sıkıntılı olur. Daha önce de Türkiye milletvekilliği adı altında böyle bir düzenleme yapıldı ama Anayasa Mahkemesi iptal etti. Seçim sistemi böyle masa başı buluşlarla düzenlenecek bir konu değildir. İyi düşünülmesi gereken ve detaylı çalışma gerektiren bir konudur." 



</TEXT>
</DOC>
