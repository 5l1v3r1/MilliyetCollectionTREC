<DOC>
<DOCNO> 399979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko50.html </URL>
<DATE> 2005/12/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Dünya Bankası Türkiye'ye yapacağı yardımın miktarını artırdı 
</HEADLINE>
<TEXT>

     Dünya Bankası, Türkiye'ye vereceği yardımın vadesini bir yıl arttırırken, kredi miktarını da 6.6 milyar dolara çıkardı. 
     Dünya Bankası'ndan yapılan açıklamada, Ülke Yardım Stratejisi CAS çerçevesinde, 2003 yılından Haziran 2006'ya kadar 4.5 milyar dolarlık yardımın öngörüldüğü hatırlatılırken, Türkiye'nin beklenen sonuçların üstünde bir performans sağlaması nedeniyle yardım miktarının ve kapsadığı dönemin 2007'ye çıkartıldığı kaydedildi. 
     Türkiye'nin CAS'a ilişkin performansına bağlı gelişme raporunda Türkiye ekonomisindeki gelişmelerin vurgulandığı belirtilirken, enflasyonun hızla düştüğü, ihracatın arttığı, kamu mali disiplininin sağlandığı ve doğrudan yabancı sermaye girişinin arttığı ifade edildi. 
     Açıklamada, sosyal güvenlik reformu ve kamu bankalarının özelleştirilmesi gibi reformların zorluğuna da dikkat çekildi. 
     
     TÜRKİYE DİREKTÖRÜ VORKINK... 
     Dünya Bankası Türkiye Direktörü Andrew Vorkink ise Türkiye'nin AB yolunda ilerlediğini, Hükümet yetkilileri ile mükemmel bir işbirliğinin bulunduğunu belirterek, 2003 yılının ortalarından buyana Türkiye'ye sağladığı yardım miktarının 3.7 milyar dolara ulaştığını ifade etti. 
     Vorkink, ''Türkiye'ye sağladığımız yardımdaki artış, 2001 krizinden buyana sağladığı mükemmel ekonomik gelişmenin bir yansıması'' dedi. 
     
</TEXT>
</DOC>
