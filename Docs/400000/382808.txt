<DOC>
<DOCNO> 382808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun34.html </URL>
<DATE> 2005/09/30/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Rum yönetiminden Türk gazetecilere engel... 
</HEADLINE>
<TEXT>

     Kıbrıs Rum yönetimi, 1 ekim sözde ''bağımsızlık günü'' kutlamasını takip etmek isteyen KKTC Dış Basın Birliği üyelerine izin vermedi. 
     Dış Basın Birliği Genel Sekreteri Selim Sayarı'nın, birlik üyesi gazetecilerin, yarın yapılacak askeri töreni izlemesine izin verilmesi amacıyla Rum Enformasyon Dairesi'ne yaptığı yazılı başvuruya ''ret'' yanıtı verildi. 
     Dış Basın Birliği yöneticileri, bugünkü gelişmeleri, adadaki BM yetkililerini de ulaştırdı. Konuyu KKTC devlet ve hükümet yetkililerine de ileten birlik yönetimi, konuyu uluslararası platforma da taşıyarak ''haber alma özgürlüğüne'' konulan engeli duyurmayı ve KKTC yetkililerinin de ''mütekabiliyet'' esasına göre tedbir almasını isteyecek. 
     Rum yönetimi, 23 Nisan 2003'te KKTC ile Rum kesimi arasındaki geçişlerin serbest bırakılmasından kısa süre sonra, adada görev yapan, Türkiye'deki basın kuruluşlarının KKTC'deki temsilcilerinin Rum kesimine geçişine izin vermiyor. 
     Lefkoşa'nın Rum kesiminde yarın yapılacak resmi geçit törenine piyade ve topçu birlikleri, Yunan Alayı, polis, itfaiye ekipleri, ormancılılar ve sivil savunma ekipleri katılacak. Kutlamaları sabah 21 pare top atışıyla başlayacak, gün batımı 21 pare top atışıyla sona erecek. 
     Törene Yunanistan hükümetini temsilen, Yunanistan Milli Savunma Bakanı Spilios Spiliotopulos da katılacak. 
     
</TEXT>
</DOC>
