<DOC>
<DOCNO> 394647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/siyaset/axsiy01.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çorum işi, cahillik' 
</HEADLINE>
<TEXT>


Çorum Belediyesi'nde rüşvet kuşkusuna neden olan çekler iade edildi. Olayı inceleyen AKP milletvekilleri , 'Rüşvet yok, usulsüzlük var. Ramazan yardımı alırken cahillik yapılmış' dedi 

Aydın Hasan - Ankara 


Milliyet'in ortaya çıkardığı, biri "AKP İl Başkanlığı" yazılı zarfta ele geçen çeklere ilişkin skandal, Çorum Belediyesi'ni sarstı. Henüz kullanılmayan çekler ile kullanılanların bedelleri sahiplerine iade edilirken, AKP heyetinin hazırladığı raporda, "belediye görevlilerinin rüşvet amacıyla değil, bağış için cahilce ve usulsüz biçimde para topladıkları" belirtildi. 
Çorum Belediyesi'nde rüşvet kuşkusu doğuran skandalın ortaya çıkmasının ardından AKP yönetimi, Bursa Milletvekili Sedat Kızılcıklı ile Yozgat Milletvekili Bekir Bozdağ'ı, "kat artırım izni ve bazı belediye hizmetleri karşılığında makbuzsuz para alınması" konusunu incelemekle görevlendirdi. Kızılcıklı ve Bozdağ, Çorum Belediyesi'nde iki gün süren görüşme ve incelemelerinin ardından kaleme aldıkları raporu, parti yönetimine ilettiler. 

Otoparklı binaya kat sözü 
Raporda, belediye görevlileri ve AKP il yöneticileriyle ilgili disiplin mekanizmasının işletilip işletilmemesi kararının parti yönetimi tarafından verileceği belirtildi. 
Kızılcıklı, hazırladıkları raporla ilgili olarak Milliyet'e şu bilgileri verdi 
"1994'te Belediye Meclisi kararıyla, binasına otopark yaptıranlara ilave bir kat çıkma hakkı verilmiş. 2000'de de bu uygulamadan vazgeçilmiş. Sorun buradan kaynaklanıyor. O dönemde inşaat yapan, 4 kat hakkı var ise 5 kat çıkabilmiş. Ama şimdi 5 katlı binanın yanında inşaat yapmak isteyen biri 4 katın üstüne çıkamıyor. 
Seçimden sonra belediyede sözlü olarak ilke kararı alınmış. Binanın cephe genişlikleri uygun olanlar ile aynı sokakta yüzde 50'den fazla kat artırımı uygulanmış ise bu yerlere kat artırımı izni vereceğiz diye... Ramazan öncesinde de iftar çadırına gelir sağlamak için kat artışı izni verilenlerden yardım istenmiş. 16 adet kat artırımı izni verilmiş. 
Bunların içinde eski DYP İl Başkanı, MHP il yöneticisi de var. 90 talep ise reddedilmiş. Rüşvet için yapsalardı, dilekçelerin hepsini kabul ederlerdi. 
Kasa açıldığında 2 adet 15 milyar liralık çek çıkmış ve tutanak tutulmuş. Defterdeki bağışlar yalnız kat artırımı ile ilgili değil. Sağlık koruma bandı nedeniyle de alınanlar var. Çeklerden biri AKP il disiplin kurulu başkan yardımcısına ait. 'Senin çekinin ne işi var orada ' diye sorduk. 'İftar çadırı için verdim' dedi. 

'Rüşvet hissi edinmedik' 
Bir başka il başkan yardımcısının da diğer il başkan yardımcısına verilmek üzere çeki var. Bu da emanet olarak kasaya konulmuş. Defterde 324 milyar liralık çek yazılmış. Harcamalar da bakkal, kasap gibi yerlere yapılmış. Bu paralar rüşvet için alınsaydı kayıt altına alınmazdı. Biz rüşvet hissi edinmedik. Ama ortada bir usul hatasının eksikliğinin olduğu aşik r. Ramazan yardımlarını resmi yoldan toplamalıydılar. Cahillik yapmışlar. Cehaletleri nedeniyle bu uygulamayı yapmışlar kanaatini edindik." 

ÇEK VE NAKİT OLARAK İADE 

Konunun kamuoyuna yansımasından sonra "kat artırımı, lokanta ve gayrisıhhi müesseseler için verilen sağlık koruma bandı ruhsatı" gibi belediyenin verdiği izinler nedeniyle alınan makbuzsuz, yasal olmayan paraların iade edildiğini belirten Kızılcıklı, şöyle devam etti "Kasadan sadece 25 milyon lira nakit çıkıyor. Defterdeki kayıtlara göre de, toplam 324 milyar liralık çekler var. Bu çekler, yani 324 milyar lira, sonra bu kişilere çek ve nakit olarak iade edildi." 


</TEXT>
</DOC>
