<DOC>
<DOCNO> 383619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo04.html </URL>
<DATE> 2005/10/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Heinz sonunda dirildi 
</HEADLINE>
<TEXT>

     Geldiği günden bu yana vasatı aşamayan Heinz, Trabzonspor’a patladı. Çek futbolcu, ilk golünü atarken, ilk asistini de yapmayı başardı. 
     Transfer edildiği günden bu yana vasatı aşamayan Marek Heinz, Trabzonspor’a patladı. Dün geceye kadar 3 maçta, 231 dakika sahada kalan Çek futbolcu, Türkiye’deki ilk golünü dün gece atarken, ilk asistini de yapmayı başardı. 23. dakikada kafayla topu ağlara yollayan solak yıldız, Ümit Karan’ın 28. dakikada attığı golde de pası veren isimdi. Bu arada Eric Gerets, takımını tekrar üç forvetle sahaya sürdü. Belçikalı hoca Hakan Şükür, Ümit Karan, Necati Ateş üçlüsüne de 11’de görev verdi. Sasa Iliç yedek kalırken, sakatlığı geçen Orhan Ak, formasını Ergün’den devraldı. Sakatlığı süren Cihan’ın yokluğunda ise Samsun ve Tromso sınavlarında olduğu gibi Uğur savunmanın sağında görev yaptı. 
     
</TEXT>
</DOC>
