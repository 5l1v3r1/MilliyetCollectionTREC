<DOC>
<DOCNO> 396785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo26.html </URL>
<DATE> 2005/11/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Demirören devam kararı aldı... 
</HEADLINE>
<TEXT>

     Beşiktaş Kulübü Başkanı Yıldırım Demirören, 2007 yılının Ocak ayına kadar devam kararı aldı. 
     Demirören, geçtiğimiz günlerde özel bir televizyona "İstifa edeceğim" demişti. Ancak daha sonra yaptığı açıklamada, 'Kamera kapalıyken sıkıntılarımı anlattım. Gizli kayıt yapıp yayınladılar' diyerek geri dönüş yapabileceğini de belirterek kafaları karıştırmıştı. 
     İstanbul'a bu sabah dönen Demirören, Anadoluhisarı'ndaki evinde Beşiktaş yönetim kurulu üyeleri ile biraraya geldi. Uzun süren toplantı sırasında yönetim kurulu üyesi ve basın sözcüsü Yahya Kemal Gencer, dışarı çıkarak basın mensuplarına kısa bir açıklama yaptı. 
     Gencer, başkan Demirören ile konuştuklarını, sağduyulu ve verimli bir toplantı geçtiğini belirterek,"Bu çerçevede Beşiktaş'ın yüksek menfaatlerini düşünürek, başkanımızla birlikte olağan kongrenin yapılacağı Ocak 2007 tarihine kadar görevde kalmaya karar verdik" dedi. 
     Basın mensuplarının ısrarlı sorularına cevap vermekten kaçınan Gencer, gerekli açıklamaları kulüp başkanı Yıldırım Demirören'in yarın bir basın toplantısı yaparak açıklayacağını söyledi. 
     Başkanın herhangi bir pişmanlık hissedip hissetmediğinin sorulması üzerine Gencer, "Pişmanlık sözkonusu değil" diye yanıt verdi. Yahya Kemal Gencer, kadroda herhangi bir revizyon yapılıp yapmayacağı sorusu üzerine de, başkan Demirören'in yarınki toplantıda geniş kapsamlı olarak herşeyi açıklayacağını söyledi. 

     
</TEXT>
</DOC>
