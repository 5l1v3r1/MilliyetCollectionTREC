<DOC>
<DOCNO> 351080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonspo30.html </URL>
<DATE> 2005/06/11/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Bursaspor'un 16 milyon dolar borcu olduğu bildirildi... 
</HEADLINE>
<TEXT>

     Bursaspor’un olağanüstü genel kurulu başladı. Kulübün 16 milyon 417 bin 914 dolar borcu bulunduğu bildirildi. 
     Fethiye Kültür Merkezi’nde çoğunluk aranmaksızın yapılan genel kurul, Şükrü Şankaya’nın divan kurulu başkanı seçilmesiyle başladı. 
     Saygı duruşu ve İstiklal Marşı’nın okunmasının ardından, kulüp reklam ve pazarlama sorumlusu Ufuk Beceni, faaliyet, gelir ve gider raporlarını okuyarak, kulübün 16 milyon 417 bin 194 dolar borcu bulunduğunu söyledi. 
     Göreve geldiklerinde, kulübü 17 milyon 317 bin 584 dolarlık bir borçla devraldıklarını anlatan Beceni, "Borcu bugün, 889 bin 670 dolar azaltarak, 16 milyon 417 bin 914 dolara indirdik. Tüm iyi niyetli çalışmalarımıza rağmen, takımımızın Birinci Süper Lig’e çıkamamasının üzüntüsünü yaşıyoruz. Ancak, her dönemde olduğu gibi tüm Bursa’nın ve taraftarımızın takımımıza destek vermesi halinde Bursaspor’un layık olduğu Birinci Süper Lig’e çıkacağına inanıyor ve yeni seçilecek yönetim kuruluna başarılar diliyoruz" dedi. 
     Faaliyet ve gelir-gider raporunun okunmasının ardından söz alan alan Hasan Ayden, başkan Erkan Körüstan ve yönetimine, bilanço ve mali tablonun açık olarak yer aldığı kitapçık dağıttıkları için teşekkür etti. 
     Körüstan’ı tribünleri bölmekle suçayan Ayder, "İyiyi alkışlıyor, iyi görmediğimizi de eleştiriyoruz. Sevgili Körüstan, keşke tribünlerle oynamasaydın, onları bölmeseydin" diye konuştu. 
     Cevdet Yıldız, Erkan Körüstan ve yönetiminin iyi niyetle çalıştığını, ancak haklarında sürekli dedikodular üretildiğini ifade ederek, "Örneğin, Yunus Egemenoğlu’nun Berger Davası için Bursaspor’a 150 bin dolar fatura gönderdiği konuşuluyor. Bu doğru mu, bunu bilmek 
     istiyoruz" dedi. 
     Eski Başkan Recep Günay ise dağıtılan bilançolarda Erdoğan Bilenser ve Fikret Üstenci başkanlığındaki yönetimlerin 9 trilyon liralık yönetici alacaklarının bulunduğuna dikkati çekerek, şunları kaydetti 
     "Ben, Bursa Valiliği’ne yazdığım dilekçede, Bursaspor’un kimlere ne kadar borcu olduğunu sordum. Bana gelen resmi yazıda, Erdoğan Bilenser ve Fikret Üstenci dönemindeki yöneticilere borç görünmüyor. 
     Ben bunu divana itiraz olarak veriyor ve kayıtlara geçirilmesini istiyorum. Bu arada kulübe 320 üye alınmış. Bu üyeler, başkalarının üzerine kayıt edilmiş." Bursaspor kongresi için Almanya’dan geldiğini ifade eden Aydın Aslan ise Levent Kızıl’ı, Erkan Körüstan’ı yıldırmak için Büyükşehir Belediye Başkanı Hikmet Şahin’i de arkasına alarak, lig bitmeden propaganda yapmakla suçladı. 
     Aslan, "Levent Kızıl, lobim var diyerek Bursaspor’a nasıl bir etiket yapıştırdığınızın farkında mısınız Yarın, lobim var diyerek yardım aldıklarınız, sizden 3 puan isterse ne yapacaksınız. Fenerbahçe şampiyonluğa giderken, ’Bana yenil’ derse ne yanıt vereceksiniz" diye konuştu. 
     Bursaspor Kulübü İkinci Başkanı Yunus Egemenoğlu ise Berger Davası için Bursaspor Kulübü’ne 150 bin dolarlık fatura gönderdiği iddialarının doğru olmadığını belirterek, Bursaspor’a hizmet için bir kuruş para almadığını, hatta dava için yaptığı yurtdışı gezilerinde otel ve ulaşım masrafları dahil tüm masrafları cebinden karşıladığını söyledi. 
     Egemenoğlu, "Biz Bursaspor’a hizmet için göreve geldik. Elimizden geleni yaptık. Boğazımızdan Bursaspor’un parası geçmemiştir" dedi. 
     Bursaspor Külübü Başkanı Erkan Körüstan da yaptığı konuşmada, Bursaspor’u Birinci Süper Lig’e çıkarmak için çok uğraştıklarını, ancak başarılı olamadıklarını söyledi. 
     Taraftarları böldüğü yönündeki iddiaları reddeden Körüstan, "Biz göreve geldiğimizde taraftarlarımızın ayağına gittik. Onlarla bir araya geldik. Eğer taraftarları bölmek, deplasmanlara otobüs kaldırmamaksa bir kısmına para vermemekse, evet biz taraftarları böldük, bunu kabul ediyoruz" diye konuştu. Körüstan’ın bu konuşmasını kongre üyeleri uzun süre alkışladı. 
     Kongreye milletvekilleri, Bursa Valisi Oğuz Kağan Köksal, Emniyet Müdürü Hüseyin Çapkın, eski kurucu üyeler ve 200’ü aşkın üye katıldı. 
     
</TEXT>
</DOC>
