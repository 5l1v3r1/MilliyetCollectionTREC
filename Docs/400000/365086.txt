<DOC>
<DOCNO> 365086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy16.html </URL>
<DATE> 2005/07/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Kretschmer Teröristlerin rasyonel bir dayanakları olduğunu sanmıyorum 
</HEADLINE>
<TEXT>

     Avrupa Komisyonu Türkiye Delegasyonu Başkanı Büyükelçi Hansjörg Kretschmer, güçlü, istikrarlı, barışın ve refahın olduğu bir Türkiye’nin Avrupa Birliği’nin menfaatine olduğunu söyledi. 
     Kretschmer, AA muhabirine yaptığı açıklamada, Türkiye’nin her alanda geliştirmesi gereken bazı konular olduğunu belirterek, "Öncelikle liberal piyasa ekonomisi ve liberal demokratik bir ortamı geliştirmeli ve bunun için gerekli ortamı hazırlamalı. Türkiye özelliklede siyasi alanda önemli reformlar yaptı. Bununla birlikte daha yapılacak çok şey var. Türkiye’nin insan hakları ile temel hak ve özgürlükleri güvence altına almak için daha çok şey yapması gerekiyor" diye konuştu. 
     Türkiye’nin önünde zor bir süreç olduğunu belirten Kretschmer, bazı kesimlerde daha fazla özgürlüğün ülkeyi yıpratacağı ve tehlikeye sokacağı yönünde endişeler yaşandığını savundu. 
     Bu endişelerin yersiz olduğunu kaydeden Kretschmer, şöyle konuştu 
     "Dünyadaki güçlü sistemlere baktığımızda liberal demokrasiye dayandığını görüyoruz. AB değerlerinin tam olarak uygulanması ve içselleştirilmesi bir ülkenin daha güçlü ve istikrarlı olmasına katkı sağlayacaktır. Çoğu zaman Türkiye’nin katılması Avrupa Birliği’ne ne getirecek diye soruluyor. Güçlü, istikralı, barışın ve refahın olduğu bir Türkiye kesinlikle Avrupa Birliği’nin menfaatinedir. 
     Türkiye’nin Avrupa Birliği’nin esas aldığı liberal demokrasiyi hukukun üstünlüğünü ve özgürlükleri benimseyebileceğine inanıyoruz, o nedenle de Türkiye’nin üyeliğini destekliyoruz. 
     Türkiye üye olmak istiyor. Üye olması için de bizim standartlarımızı kabul etmesi gerekir. Bu çerçevede de Türk vatandaşları arasındaki bazı gruplara da eskisine oranla daha farklı bir muamelede bulunması gerekebilir. Bu husus da son derece normal ve meşru bir durumdur." Kretschmer, Türkiye’nin coğrafi açıdan sorunların yaşandığı bir bölgede yer aldığını, ancak bunların AB üyeliğine karşı bir argüman olamayacağını belirtti. 
     
     TERÖR 
     Terör eylemlerin kınayan ve her zaman demokratik yollardan yana olduğunu ifade eden Kretschmer, sözlerini şöyle sürdürdü 
     "Yetkililerin kararlı bir şekilde terörle mücadele etmeleri gerekiyor. Bunun yanında ülkenin Güneydoğusu için sosyal ve ekonomik kalkınmayı sağlayacak bir stratejinin de belirlenmesi önemli. Burada da böyle bir stratejinin geliştirilmesini kabullenmiş görünüyorlar. 
     Güneydoğu’da eğitim ve ekonomik imkanların yaratılması konusunda daha çok şey yapılmalı. Çünkü terörün temelinde yatan sebeplerinden biri de bu. Ancak Güneydoğuda sosyal ve ekonomik koşullar ne kadar zor olursa olsun, bu terör için bir sebep olamaz, bir mazeret olarak kabul edilemez." İngiltere ve Mısır’da meydana gelen terör olaylarına da değinen Kretschmer, "Terör eylemlerinde bulunanların rasyonel bir dayanakları olduğunu sanmıyorum. Farklı dinlerin bir arada yaşaması çok normal. 
     25 üye ülke ve buna bağlı farklı kültürlerin bulunduğu AB’nin 
     geliştiğine ve güçlendiğine inanıyoruz. Farklı altyapıya sahip farklı kültürü ve tarihi olanlarla birlikte uyum içinde yaşamaya çalışmalıyız. Hedefimiz bu. Bütün bunları gerçekleştirmek yönünde çabalarımız var" diye konuştu. 
     
</TEXT>
</DOC>
