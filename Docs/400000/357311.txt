<DOC>
<DOCNO> 357311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko02.html </URL>
<DATE> 2005/07/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yıllık milli gelir 310 milyar doları buldu 
</HEADLINE>
<TEXT>

     Türkiye ekonomisi, Nisan 2004-Mart 2005 aylarını kapsayan son 12 aylık dönemde yüzde 8.1 büyürken, 2004 sonu itibarıyla 300 milyar dolar sınırına gelen milli 
     gelir de 310 milyar dolara kadar yükseldi. Bu dönemde kişi başına gelir ise 4 bin 240 dolara yaklaştı. DİE’nin çeyrekler itibarıyla hesapladığı GSMH ve GSYİH verilerinden ANKA’nın yaptığı hesaplamaya göre, Mart 2005 sonu itibarıyla son bir yıllık dönemde, gayri safi milli hasıla cari fiyatlarla yüzde 19.5 oranında büyüyerek 441.5 milyar YTL’ye 441.5 katrilyon lira kadar yükseldi. Aynı dönemler itibarıyla dolar bazında GSMH büyüme oranı ise yüzde 19.7 olarak gerçekleşti. Nisan 2003-Mart 2004 aylarını kapsayan bir önceki bir yıllık dönemde 258.5 milyar dolar olan Türkiye’nin GSMH’si Nisan 2004-Mart 2005 aylarını kapsayan son bir yıllık dönemde ise 309.4 milyar dolara kadar çıktı. Milli gelir son bir yılda 50.9 milyar dolarlık büyüme kaydetti. Türkiye’nin GSYİH’si 1987 yılı sabit fiyatlarıyla ise son bir yıllık dönemde bir önceki bir yıllık döneme göre yüzde 8.1 oranında büyüdü. Aynı dönemde gayrisafi yurt içi hasıla GSYİH ise sabit fiyatlarla yüzde 7.5 oranında büyüme kaydetti. Cari fiyatlarla ise yüzde 19.1 oranında büyüyen GSYİH 442.8 milyar YTL’ye 442.8 katrilyon lira olarak gerçekleşti. GSYİH dolar bazında ise yüzde 19.3 oranında artarak 310.3 milyar dolarda kadar yükseldi. Türkiye yıllık bazda 300 milyar dolarlık GSYİH’ye 2004 sonunda ulaşmıştı. Bir önceki bir yıllık dönemde ise Türkiye’nin GSYİH’si 250.2 milyar dolar olarak gerçekleşmişti. Son bir yılda Türkiye’nin GSYİH’sinde 50.1 milyar dolarlık artış yaşandı. 
     
     KİŞİ BAŞINA GELİR 4.3 BİN DOLARA YAKLAŞTI 
     Bu arada mart sonu itibarıyla son bir yıllık dönem için kişi başına milli gelir ise 4 bin 290 dolar olarak hesaplandı. Bir önceki bir yıllık dönemde 3 bin 630 dolar civarında tahmin edilen kişi başına gelirde yüzde 18’lik bir büyüme yaşandı. Kişi başına gelirdeki bu hızlı büyümede yüzde 8.1 olan sabit fiyatlarla büyümenin yanı sıra Türk parasının değerlenmesi de önemli rol oynadı. 
     
     YÜZDE 1’LİK BÜYÜME GARANTİLENDİ 
     Bu arada bu yılın ilkt üç aylık döneminde GSMH’de kaydedilen yüzde 5.3 oranındaki büyüme, eğer ekonomide şok bir daralma yaşanmaz ise bu yıl için öngörülen yüzde 5’lik büyümenin 1 puanını garantilemiş oldu. Kalan üç çeyreklik dönemde ekonomide geçen yılın aynı çeyreklerine göre büyüme ya da küçülme olmasa yıllık ortalama büyüme yüzde 1 olarak gerçekleşebilecek. 
     
</TEXT>
</DOC>
