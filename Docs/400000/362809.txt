<DOC>
<DOCNO> 362809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo35.html </URL>
<DATE> 2005/07/20/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Aktuğ "Şampiyonluk için gerekli transferleri yaptık" 
</HEADLINE>
<TEXT>

     Trabzonspor, 2005-2006 futbol sezonunu görkemli bir kutlamayla açtı. 
     Hüseyin Avni Aker Stadı’ndaki kutlamaları, Bayındırlık ve İskan Bakanı Faruk Nafiz Özak, Vali Vekili Ali Şanlıer, AK Parti Trabzon milletvekilleri Aydın Dumanoğlu ve Cevdet Erdöl ile CHP Trabzon Milletvekili Şevket Arz izledi. 
     Bordo-mavili taraftarların tribünlerin tamamını doldurduğu kutlamalar, eski Trabzonsporlu futbolcular ile Akçaabat Sebatsporlu futbolcular arasında yapılan gösteri maçıyla başladı. 
     Ardından Zeynep Başkan, İbrahim Can, Burcu Güneş ve Fuat Saka’nın konserleriyle devam eden kutlama törenlerinde, Profesyonel A takım dışındaki tüm altyapı ve branş sporcuları, ardından da Trabzonspor Kulübü Yönetim Kurulu, taraftarlara tanıtıldı. 
     Trabzonspor Taraftarlar Derneği’nce kulüp başkanı Atay Aktuğ’a çiçek verildi. 
     Aktuğ, Trabzonspor Kulübü’ne bugüne kadar hizmet etmiş bütün yöneticilere teşekkür ederek, statta bulunan eski yöneticileri sahaya davet etti. Bunun üzerine başta Bakan Özak olmak üzere çok sayıda eski yönetici sahaya inerek taraftarı selamladı. 
     Bakan Özak, burada yaptığı konuşmada, Trabzonspor’a sadece bir futbol kulübü olarak bakılmaması gerektiğini belirterek, şunları söyledi 
     "Trabzonspor’da aynı zamanda fikir üreten insanlar da vardır. 
     Geçmişten günümüze başta Ahmet Suat Özyazıcı, Özkan Sümer, Şenol Güneş gibi isimler olmak üzere birçok isim, ülke çapında başarılar elde ettiler. Aynı zamanda bu takımdan birçok spor yazarı da çıktı. 
     Trabzonspor’un, Trabzon’un sosyal ve kültürel yapısına da büyük katkısı vardır" dedi. 
     Atay Aktuğ ise bu yıl Trabzonspor’un başarısı için bir hedef çizdiklerini ifade ederek, "Bu yıl Türkiye’de lig ve kupa şampiyonluğu ile Avrupa’da Şampiyonlar Ligi’nde başarılı olmak istiyoruz. İnşallah bu sezon beklediğimiz şampiyonluk ve kupaları kazanabiliriz" diye konuştu. 
     Bütün eski ve yeni yöneticilerin birlik içinde olması gerektiğini vurgulayan Aktuğ, şöyle devam etti 
     "Bunu sağlayabilmek için 2 yıldır çalışıyoruz. Bu birlikteliği sağlayabilirsek hiçbir güç Trabzonspor’un şampiyonluğunu engelleyemez. 
     Şampiyon olmak için gerekli transferleri yaptık. Bütün taraftarların özleminin Trabzonspor’un şampiyonluğunu görmek olduğunu biliyorum. 
     Eğer herkes katkı yaparsa bu sezon bu dileğin gerçekleşeceğine inanıyorum." Aktuğ ve yönetim kurulu üyeleri, daha sonra taraftarları selamladılar. 
     Konuşmaların ardından 2005-2006 sezonu Trabzonspor A Takımı oyuncuları ve teknik kadro taraftarlara tanıtıldı. 
     Bordo-mavili taraftarlar özellikle Yattara, Szymkowiak, Gökdeniz ve Fatih ile teknik direktör Şenol Güneş’e büyük sevgi gösterisinde bulundular. 
     Kutlamalar havai fişek ve çeşitli gösterilerle son buldu. 
     
</TEXT>
</DOC>
