<DOC>
<DOCNO> 378712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonspo15.html </URL>
<DATE> 2005/09/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Fırat Aydınus 3. derbisine çıkacak... 
</HEADLINE>
<TEXT>

     Turkcell Süper Ligi'nin 6. haftasında, Beşiktaş ile Fenerbahçe arasındaki derbiyi yönetecek hakem Fırat Aydınus, daha önce de 2 derbi maçta görev aldı. 
     Aydınus, geçen sezon BJK İnönü Stadı'nda, her iki takım arasında yapılan maçta da düdük çalmış ve karşılaşmayı siyah-beyazlılar, 2-1 kazanmıştı. 
     2003-2004 sezonundan bu yana Süper Lig'de görev almaya başlayan Fırat Aydınus, geçen sezon Galatasaray-Beşiktaş karşılaşmasını yönetmişti. Bu maçı da sarı-kırmızılılar, 1-0 galip tamamladı. 
     Aydınus, derbiler dışında Beşiktaş ve Fenerbahçe'nin İstanbulspor maçlarında görev aldı. Bu karşılaşmalarda Fenerbahçe rakibini 3-0, Beşiktaş ise 2-1 mağlup etmeyi başardı. 
     Fırat Aydınus, ligde toplam 28 maçta düdük çaldı. Bu mücadelelerde ev sahibi ekipler 15, deplasman takımları ise 6 galibiyet elde ederken, 7 maç ise beraberlikle sonuçlandı. 
     Genç hakem, bu sezon Denizlispor-Ankaraspor 1-1 ve Kayserispor-Gençlerbirliği 2-0 maçlarında görev almıştı. 
     
</TEXT>
</DOC>
