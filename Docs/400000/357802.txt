<DOC>
<DOCNO> 357802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sondun05.html </URL>
<DATE> 2005/07/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Mısır'ın Bağdat Büyükelçisi kaçırıldı 
</HEADLINE>
<TEXT>

     Mısır'ın Bağdat Büyükelçisi'nin kaçırıldığı bildirildi. 
     Adlarının açıklanmasını istemeyen Mısırlı diplomatlar, Irak'ın eski Devlet Başkanı Saddam Hüseyin'in devrilmesinden sonra Irak'a atanan ilk Mısır büyükelçisi olan İhab El Şerif'in dün gece, Irak'ın başkenti Bağdat'ta kaçırıldığını söylediler. 
     El Şerif'in, Bağdat'taki görevine 1 Haziran'da başladığı belirtildi. 
     
     POLİS, ARACA ULAŞTI 

     Irak polisi, dün gece başkent Bağdat'ta kaçırılan Mısır'ın Bağdat Büyükelçisi İhab El Şerif'in 51 aracının bulunduğunu açıkladı. 
     Irak polisinden bir kaynak, büyükelçinin diplomatik plaka taşıyan Cherokee marka cipinin bulunduğunu ve elçilik görevlilerinin aracı teşhis ettiğini söyledi. 
     El Camia semtinde bulunan araçta, kurşun izi bulunmadığı ve araçta hasar olmadığı belirtildi. 
     Mısır Dışişleri Bakanlığı da büyükelçinin kayıp olduğunu doğrulayarak, konu hakkında Irak hükümetiyle bağlantıya geçildiğini açıkladı. 
     İhab El Şerif, Irak'ın başkenti Bağdat'a 1 Haziran'da gelmişti. 
     Bu arada, Iraklı görgü tanıkları El Şerif'in El Camia semtindeki Rabiy caddesinde gazete almak için aracından indiği sırada silahlı 8 kişi tarafından kaçırıldığını belirttiler. 
     Olay sırasında El Şerif'in aracında yalnız olduğunu belirten görgü tanıkları, silahlı kişilerin Mısırlı diplomatı Amerikan casusu olmakla suçlayarak bağırdığını kaydettiler. 
     Görgü tanıkları, saldırganların El Şerif'i bir aracın bagajına bindirerek, bölgeden uzaklaştıklarını belirttiler. 
     İhab El Şerif, koalisyon güçlerinin eski Irak Devlet Başkanı Saddam Hüseyin'i 2003'te devirmesinden sonra ülkede kaçırılan ikinci Mısırlı diplomat oldu. 
     Irak'ta 23 Haziran 2004'te Mısırlı üst düzey diplomat Muhammed Mahmud Helmi kökten dinci militanlar tarafından kaçırılmıştı. 
     Öte yandan, bugün Bağdat'ın kuzeyinde bir araca yerleştirilen bombanın, 3 Irak askerinin ölümüne yol açtığı, Ramadi'de bir kontrol noktası yakınında düzenlenen intihar saldırısında intihar komandosunun öldüğü, 2 Amerikan askerinin yaralandığı bildirildi. 
     
</TEXT>
</DOC>
