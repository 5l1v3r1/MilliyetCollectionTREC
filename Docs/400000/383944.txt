<DOC>
<DOCNO> 383944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo18.html </URL>
<DATE> 2005/10/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sevilla Teknik Direktörü Bolton ve Beşiktaş en güçlü rakipler 
</HEADLINE>
<TEXT>

     Şenhan Bolelli 

UEFA Kupası'nda yapılan kura çekiminde H Grubu'nda yer alan Beşiktaş'ın rakiplerinden Sevilla'nın teknik direktörü Juande Ramos, Beşiktaş'ın gruptaki en zorlu 2. takım olduğunu söyledi. 
     Kura çekimi sonrası basına değerlendirme yapan Ramos, ''İngiliz liginin gücünü ve bulunduğu konumu göz önüne alırsak Bolton'un en zorlu rakip olduğunu düşünüyorum. Önemli futbolcuları var. Daha sonra Beşiktaş zor bir rakip olacak'' dedi. Türk futbolunun çok sert olduğunu ifade eden Ramos, kura çekimindeki en zorlu fikstürün İstanbul'da oynamak olduğunu kaydetti. 
     İspanyol teknik adam, ''Bizim için en tehlikeli maç İstanbul'daki olacak. Rusya'da deplasmanda oynasak daha iyiydi. Beşiktaş maçı bizim için farklı olacak'' değerlendirmesinde bulundu. 
     Sevilla teknik direktörü, Beşiktaş, Vitoria, Zenit ve Bolton ile birlikte yer aldıkları H grubunun genel olarak ''dengeli'' olduğunu, ancak gruptan çıkacak güce sahip olduklarını savundu. 
     Öte yandan, Sevilla kulübünün radyosunda, ''En karışık maç Beşiktaş ile oynanacak'' yorumu yapıldı. 
     
</TEXT>
</DOC>
