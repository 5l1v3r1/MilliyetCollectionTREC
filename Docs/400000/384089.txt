<DOC>
<DOCNO> 384089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/yasam/ayas.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödüllü 'oyuncu adayı' 
</HEADLINE>
<TEXT>


"Zeki, yetenekli ve profesyonel." Birlikte çalıştığı insanlar onu böyle tanımlasa da 'En İyi Kadın Oyuncu' Altın Portakal'ını alan Beste Bereket mütevazı, "Ben sadece oyuncu adayıyım" diyor 

BİR PORTRE Asu Maro 

Bu yılki Altın Portakal Film Festivali'nin bir gecede parlattığı yıldız, Vildan Atasever'le en iyi kadın oyuncu ödülünü paylaşan Beste Bereket oldu. Henüz ona ödül getiren ilk filmi 'Türev' gösterime giremese de, yüzünde çekingen bir gülümsemeyle ödülü kavrayan kocaman kara gözlü bu zarif genç kız, akıllarda yer etti bile... 

Adım adım... 
23 yaşındaki Beste Bereket, kariyerinin daha ilk adımında ona sunulan parlak ödülle başı dönmeyecek kadar ayakları yere basan bir oyuncu adayı gibi görünüyor. 'Adayı', çünkü yeteneği Altın Portakal'la tescillenmiş de olsa o kendisinden "Oyuncu olmak isteyen" biri diye söz ediyor. Ne istediğine küçük yaşta karar vermiş her şanslı kişi gibi o da, bütün adımlarını oyunculuk kariyerine yönelik atmış. Büyük sıçramaları, inişleri çıkışları olmayan, istikrarlı bir yol onunki... "Ağır ağır çıkıyor bu merdivenlerden" kısacası... 

Fiziği kazandı ama... 
Beste Bereket, 1982 İstanbul doğumlu. Sıradan sayılabilecek bir ailenin yetenekli kızı. Babası amatör olarak müzikle ilgileniyormuş, hatta 1978'de Eurovision elemelerine bile katılmış. Annesi ise güzellik uzmanı. Lise sonda okuyan, hukukçu olmak isteyen bir erkek kardeşi var. İlk sahne tozunu 12 yaşındayken Müjdat Gezen Sanat Merkezi'nde yutmuş Beste. Bir sene çocuklar için açılan hafta sonu kuslarına devam etmiş. Ama liseye başlayınca tiyatro tutkusuna da ara vermesi gerekmiş. 
Fenerbahçe Süper Lisesi'nde başarılı bir öğrencilik geçirmiş. "Öyle aşırı çalışkanlardan değildim" diyor ama okumaya meraklı. Fizik, matematik, geometri en sevdiği dersler. 
Gönlünde konservatuvar yatarken üniversite sınavında İstanbul Üniversitesi Fen Fakültesi Fizik Bölümü'nü kazanmış, ama kayıt yaptırmamış. 

'Sahneye yakışıyor' 
Dedik ya fazla inişleri çıkışları olmayan bir hik ye diye, daha ilk denemede Mimar Sinan Üniversitesi'nin konservatuvar sınavını da kazanmış. 4 yıllık başarılı bir öğrencilik dönemi geçirmiş... Konservatuvardan hocası Prof. Zeliha Berksoy, "Çok sevdiğim, aklı başında bir öğrencim. Sahneye çok yakışan bir çocuk" diye anlatıyor Beste'yi. Onun sınıftaki birkaç parlak öğrenciden biri olduğunu söylüyor. 
Mezuniyet oyunu olarak "Üç Kuruşluk Opera"da Jenny'yi oynadığını, güzel de şarkı söylediğini öğreniyoruz Berksoy'dan. Ama hemen ekliyor "Belli bir ekol çerçevesinde şarkı söyler tabii." Popstar adaylarıyla karıştırmayınız kısacası... Ödül almasına şaşırmamış, öğrencisinin yeteneğine güveniyor. Sadece, "Çok genç tabii. Keşke ikinci bir dal olsaydı genç kuşak oyuncular için" diye ekliyor. En büyük dileği Beste'yi tiyatro sahnelerinde görmek. 

Aklı tiyatroda 
Kendisi hakkında hocası Berksoy'la konuştuğumuzu duyunca tam anlamıyla 'aklı başından gidiyor' Beste'nin. "İnanamıyorum" diyor "Zeliha Hoca yani o söz ettiğiniz. Siz böyle kolayca cümle içinde kullanabiliyorsunuz ama benim için hiç kolay değil." Ve sevgili hocasının isteğini mutlaka yerine getireceğini söylüyor. Büyük olasılıkla bu yıl bir özel tiyatroda oynamaya başlayacak ama henüz kesinleşmediği için ismini söylemek istemiyor. 

Aşka Sürgün oyuncusu 
Okuduğu sürece, dışarıda hiçbir projede yer almamış Beste Bereket. Belki de aynı zamanda bölüm başkanı da olan Zeliha Berksoy'un bu konudaki hassasiyetini bildiğinden. Ama bitirince 'Aşka Sürgün' dizisinde oynamaya başlamış. Mahsun Kırmızıgül'ün kuzeni Bennu rolünde. 
Bu arada daha son sınıfta okurken arkadaşı Gülçin Santırcıoğlu'nun yanında tesadüfen gördüğü bir genç, ona belki de hayatını değiştirecek fırsatı sunmuş Çekeceği filmdeki 2 kadın rolünden birini. 

'Heyecanlı ve enerjik' 
Yönetmen Ulaş İnaç, görür görmez Beste Bereket'in filmindeki Burcu karakterine 'cuk oturacağını' düşündüğünü anlatıyor. Daha ilk provada da çok isabetli bir seçim yaptığını anlamış. Belli ki hiçbiri gönül koymasın diye 4 oyuncusunun da çok iyi olduğunun altını çizerken, Beste Bereket'i de "sorgulayan, zeki, profesyonel bir oyuncu" diye tanımlıyor. Heyecanlı ve çok enerjik olduğunu da eklemeyi ihmal etmiyor. 

Yüzü ileriye dönük... 
Heyecan, Beste Bereket'in ilk anda göze çarpan en önemli özelliği. "Demin telefonu açamadım, iş görüşmesindeydim kusura bakmayın" derkenki telaşında da, "jüridekilerin hepsi benim için çok değerli insanlar, benim oynadığım bir şeyi izlemeleri bile beni çok mutlu etti" derkenki alçakgönüllülüğünde de, hatta "Bu yazı ne zaman çıkacak Okumak isterim" deyişinde de hep kırılmamış samimi bir heyecan gizli. Büyük laflar etmeden sessizce ilerleyen, sadece işini yapan birinin heyecanı... Belki de bu yüzden, ödüllerle ilgili söylenenler de keyfini kaçırmıyor. O gözünü çoktan ileriye çevirmiş bile. 


Akıllara yer etti bile... 


Beste Bereket'e, Vildan Atasever'le paylaştığı 'En İyi Kadın Oyuncu Ödülü'nü getiren ilk filmi 'Türev' henüz gösterime giremedi. Ancak çekingen gülümsemesiyle kara gözlü bu zarif genç kız, akıllarda yer etti bile... 



</TEXT>
</DOC>
