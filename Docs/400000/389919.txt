<DOC>
<DOCNO> 389919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur22.html </URL>
<DATE> 2005/10/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Öğrencilerde Hepatit-A şüphesi 
</HEADLINE>
<TEXT>

     Çanakkale Cevatpaşa İlköğretim Okulu'nda öğrenim gören yaklaşık 70 öğrencinin Devlet Hastanesi'nde, Hepatit-A hastalığı şüphesiyle çeşitli tahlilleri yapıldı. 
     Edinilen bilgiye göre, önceki gün bazı öğrencilerde halsizlik ve mide bulantısı şikayetlerinin baş göstermesi üzerine okul yönetimi, bu öğrencileri Sağlık Ocağı'na götürerek, muayene ettirdi. 
     Kontroller sırasında bu öğrencilerde Hepatit-A hastalığı şüphesi görülmesi üzerine, okuldaki yaklaşık 70 öğrenciye sağlık ocağında çeşitli tahliller yapıldı. Tahlillerde karaciğer enzimleri yüksek çıkan öğrenciler, kesin tanı konulmak üzere Sağlık İl Müdürlüğü tarafından Devlet Hastanesi'ne yönlendirildi. 
     Devlet Hastanesi Çocuk Servisi'nde tahlil ve kontrolleri yapılan bazı çocukların aileleri, yetkililerin kendileriyle ilgilenmediklerini öne sürdü. 
     Sağlık İl Müdürü Dr. İlhan Güney, AA muhabirine yaptığı açıklamada, bu mevsimin Hepatit-A hastalığı için uygun bir dönem olduğunu, Çanakkale genelinde ekim ayının başından itibaren 10 kişiye bu hastalığın tanısı konduğunu söyledi. 
     Hepatit-A hastalığının, hijyen koşullarının kötü olması, ellerin ve yiyeceklerin düzgün yıkanmamasından kaynaklandığını belirten Dr. Güney, ''Gerekli tüm tedbirler alındı. Öğrencilerin tek tek tahlilleri yapılıyor. Şu an için yatan hastamız bulunmamakta'' dedi. 
     Dr. Güney, yapılan tahlillerin bugün ya da yarın ortaya çıkacak kesin sonuçlarına göre, bazı öğrencileri hastanede tedavi altına alabileceklerini, diğerlerinin de istirahat etmesi için 20 gün raporlu sayılacağını kaydetti. 
     Öte yandan, hastalığın tanıtılması ve gerekli önlemlerin alınması amacıyla, öğrencilerin yaşadığı Fevzipaşa Mahallesi'nde, aile ve çocuklara yönelik olarak, konusunda uzman kişilerce eğitim semineri verilecek. 
     
</TEXT>
</DOC>
