<DOC>
<DOCNO> 361575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/yaksoy.html </URL>
<DATE> 2005/07/16/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Dış ticaret açığı 
</HEADLINE>
<TEXT>



Dış ticaret açığımız gittikçe artıyor. Bunu futbolumuz için de söyleyebiliriz. Yani futbol transferlerinde ithalatımız ihracatımızın kaç katı acaba Biz söyleyelim. Dış ticaret açığımız futbolda da büyüdükçe büyüyor. 
Bizim gençliğimizde futbolda Hakkılar, Metinler, Şükrüler, Rıdvanlar, Cihatlar, Gündüzler ve daha bir sürü mutevazı isimler vardı. Futbol aşkı için oynarlardı. Herhalde globalleşme daha olmadığı için biz bu değerlerle tribünleri doldururduk. O zaman yalnızca Alman malı, İngiliz ipliği, Japon malı gibi yabancı ticari mallara düşkünlüğümüz ardı. Futbolda ise dışa fazla açılma olmadığından elimizdeki bu büyük adamlarla coşar dururduk. 
Şimdi öyle mi ya... 10 numara ille yabancı olacak diye tutturmuşuz. Olmaz ise olmaz. Anlayacağınız gibi "yerli malı, herkes onu kullanmalı" sözcüğü rafa kalkmış. Bu ithalat merakı futbolumuzu acaba ters yönde etkiliyor mu diye düşünmeden kendimizi alamıyoruz. Bir de tutturmuşuz, o oynamazsa milli takım adam olmaz diye. Bakın Almanlar son günlerde tek adamla oynamaktan vazgeçtiler. Şöhretli liberoyu dışarı alıp başkalarını denediler. Brezilya'ya, Arjantin'e kafa tutacak yeni bir takım yarattılar. Bize kalırsa bu ithalat -ihracat dengesinin açılmasını biraz önlemek lazım. Dikkat edersiniz zaten ithalatta bazen mallar çürük çıkıyor. Bu da büyük takımların ekonomisini fena halde bozuyor. Dışarıdan gazel okumak yanlış derler ama, biz kısık sesle bunları söyleyelim dedik. Kusurumuz affola. 



</TEXT>
</DOC>
