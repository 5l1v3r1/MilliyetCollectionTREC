<DOC>
<DOCNO> 358185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/ekonomi/eko04.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde 6 aylık fatura 3.9 milyar dolar 
</HEADLINE>
<TEXT>


Tüpraş'ın yılın ilk yarısındaki petrol faturası 11.7 milyon ton için 3.9 milyar dolar olarak gerçekleşti 


İlk altı ayda 11.76 milyon ton petrol ithal eden Tüpraş 3.9 milyar dolar ödedi. 
Bu rakamlar, bir ton ham petrolün 6.3 varile denk geldiği yaklaşımıyla yaklaşık varil başına 52.7 dolarlık bir fiyata karşılık geliyor. 
Şirketin İMKB'ye yaptığı açıklamada rafinerilerde işlenen ham petrol miktarının yılın ilk yarısında geçen yılın ilk yarısına göre yüzde 8.1 artarak 12.4 milyon tona, kapasite kullanım oranının da yüzde 89.7'ye yükseldiği belirtildi. 

Benzin satışları arttı 
Yurtiçi satışlar programın yüzde 9 üzerinde gerçekleşerek 9.6 milyon tonu aşarken, toplam satışlar da yüzde 7 artışla 11.9 milyon tona yükseldi. Altı ayda 2.3 milyon tonluk ürün ihracatından elde edilen 845 milyon dolarlık ihracat geliri 2004'ün aynı dönemine göre yüzde 97 artışa işaret ediyor. 
Tüpraş'ın yurtiçi satışlarında kurşunsuz benzinde yüzde 20.9, toplam benzinde yüzde 6.2, jet yakıtında yüzde 12.5, motorinde yüzde 8.2, fuel oilde yüzde 3.3, baz yağlarda yüzde 16.4, asfaltlarda yüzde 37.6, parafinlerde yüzde 72.5, otogazda yüzde 30, LPG'de yüzde 12.1 ve naftada yüzde 16.7 artış oldu. 
Benzin ve motorin satışlarının artışında Türkiye'de görülen büyümenin etkileri, şirketin ithalat karşısında rekabet edebilmesi, ATAŞ rafinerisinin üretimini durdurmuş olması, kaçak ve düşük kaliteli malların ülkeye girişinde denetimlerin artmış olmasının etkili olduğu bildirildi. 




</TEXT>
</DOC>
