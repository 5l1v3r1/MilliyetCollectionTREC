<DOC>
<DOCNO> 380124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/guncel/gun04.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Riyad da modernleşmeli' 
</HEADLINE>
<TEXT>


Milliyet'e konuşan Diyanet İşleri Başkanı Bardakoğlu, "İslam dünyası dünyaya açılmalı, insanlığın ortak değerlerini paylaşmalı. Bağdat, Şam, Riyad, Kahire de modernliğini kendi şartlarında gerçekleştirmeli" dedi 

ÖNDER YILMAZ Ankara 

Diyanet İşleri Başkanı Ali Bardakoğlu, İslam dünyasının modernleşmesi gerektiğini söyledi. Milliyet'e açıklamalar yapan Bardakoğlu, artık İslam dünyasının dünyaya açılması, insanlığın ortak değerlerini paylaşma yönünde irade beyan etmesi gerektiğini belirtti. Bardakoğlu'nun mesajları şöyle 

'Zorlamayla olmaz' 
"İslam dünyası kendi sorunlarını başkası zorlamadan kendi iradesiyle çözmeli. Başkası devreye girdiğinde sağlıklı zemin kayboluyor, duygusallıklar başlıyor ve tepki doğuyor. İslam dünyası modernleşecekse kendi dinamikleri ve ihtiyaçları içinde yapmalı. Bunun için sadece Londra, Paris, New York'un modernleşmesi değil, Bağdat, Şam, Riyad, Kahire'nin de modernliğini kendi şartlarında gerçekleştirmesi gerekiyor. 

'Başınızı kaldırın' 
İnsanların, dini konuları zihinlerindeki gelenekten, baskıdan, korkudan arındırarak, tabuları kırarak, özgürce düşünebilmesi gerekir. Ancak İslam dünyasının sorunlarını tartışanlar arasında sorun var. 4'üncü ve 5'inci asırda yazılmış kitaplardaki bilgileri bugün nasıl anlayıp ve günümüze aktaracağımız konusunda sorunlar var. İslam alimleri, tabii ki hepsi değil, başlarını biraz kitaptan kaldırıp topluma, dünyadaki değişime, gençliğe ve onların taleplerine, toplumun dönüşümüne bakmak zorunda. Öncülük kervanına katılmak zorunda. Hayat artık o kitaplardaki gibi değil. 

Klonlamaya açıklık 
Yapay rahim, klonlama, erkeksiz çocuk edinme gibi birçok konu, dünyadaki din adamlarını ve tabii ki bizi de meşgul ediyor. Henüz modern tıbbın söyleyecekleri netleşmedi. Onlar netleştirince mutlaka dini açıklama getirilecek. 
Devlet Bakanı Mehmet Aydın, Din İşleri Yüksek Kurulu üyesinin 'Cenazeye çiçek göndermek israftır, israf haramdır' açıklamasına gösterdiği tepkide haklı. Görevimiz israfın yanlış olduğunu söylemek. Ama örneklendirirken çok dikkatli olmalıyız." 

Ecevit'in bağışı 
Diyanet Vakfı yetkililerinin, Suudi Arabistan'da dedesinden kalan arazileri bağışlayan eski Başbakan Bülent Ecevit'ten resmi başvuru gelmediğine ilişkin açıklamalarını da değerlendirdi. Bardakoğlu, "Sıkıntı yok. Konuyu avukatlar, hukukçular inceliyor. Suudi Arabistan'daki incelemenin sonuçlanması lazım" dedi. 


</TEXT>
</DOC>
