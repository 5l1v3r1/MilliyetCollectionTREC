<DOC>
<DOCNO> 393789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy08.html </URL>
<DATE> 2005/11/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Dolmabahçe Sarayı'ndaki törende nöbetçi askerler gözyaşlarını tutamadı 
</HEADLINE>
<TEXT>

     Türkiye Cumhuriyeti’nin Kurucusu Gazi Mustafa Kemal Atatürk, 67 yıl önce hayata gözlerini yumduğu Dolmabahçe Sarayı’ndaki odasında törenle anıldı. 
     Saray’ın Harem Bölümü 71 numaralı odada düzenlenen anma töreni, TBMM Başkanlığı, İstanbul Valiliği, Garnizon Komutanlığı, Büyükşehir Belediye Başkanlığı ve sivil toplum kuruluşlarının çiçek buketlerini Atatürk’ün ebediyete intikal ettiği yatağın üzerine bırakılmasıyla başladı. 
     Atatürk’ün hayata gözlerini yumduğu saat 09.05’te sirenlerin çalmasıyla birlikte saygı duruşunda bulunuldu, ardından İstiklal Marşı okundu. 
     Törene, TBMM Başkanvekili İsmail Alptekin, İstanbul Vali Yardımcısı Mustafa Kemal Keskin, Türk Silahlı Kuvvetleri adına Piyade Albay Mesut Tokatlıoğlu, Büyükşehir Belediyesi Genel Sekreter Yardımcısı Muammer Erol, sivil toplum kuruluşları adına da Atatürk’ün manevi kızı Ülkü Adatepe katıldı. 
     Daha sonra Mavi Salon’daki Şeref Defteri’ni imzalayan TBMM Başkanvekili Alptekin, şunları yazdı 
     "Aziz Atatürk Aramızdan ayrılışının 67. yıldönümü münasebetiyle, son günlerini geçirdiğin bu müstesna mekanda seni saygı ve hürmetle anıyoruz. Bu vesileyle, önderliğinde yürüttüğümüz Kurtuluş Savaşı sonucunda kazandığımız bağımsızlığımız, cumhuriyet ve demokrasi erdemleri ile ilke ve inkılaplarına sahip çıkmanın ulusça kıvancını taşıdığımızı, huzurunda bir kez daha ifade ediyoruz. Muasır medeniyet seviyesini aşma hedefine doğru aydınlatmış olduğun yolda, engel tanımayan bir milletin evlatları olarak sağlam adımlarla yürüyoruz. 
     Büyük Atatürk bizlere emanet ettiğin değerleri ve vatanı koruma azim ve kararlılığımız, her geçen gün artarak devam etmektedir. 
     Bu duygularla minnet ve şükranlarımızı arz ediyoruz. Huzur içinde yat. Saygılarımla." 
     
     TÖRENDEN NOTLAR 
     Tören sırasında, Atatürk’ün 10 Kasım 1938’de saat 09.05’te yaşama gözlerini yumduğu odada Türk Bayrağı ile örtülü yatağın iki yanında, birer er saygı nöbetinde bulundu. 
     Nöbet sırasında hüzünlenen erlerin gözlerinin dolduğu görüldü. 
     Törenin ardından Atatürk’ün odasını ziyaret etmek isteyen vatandaşlar, Dolmabahçe Sarayı’nın girişinde uzun kuyruklar oluşturdu. 
     Odanın ziyarete açılmasıyla birlikte çok sayıda öğrenci ve vatandaş, ellerindeki çiçekleri Ata’nın yatağına bıraktı. 
     Bu arada, Dolmabahçe Sarayı’nın girişinde Atatürk’ün fotoğraflarından oluşan "Kültür İnsanı Atatürk" konulu fotoğraf ile 11 Kasım 1938’de gazetelerin yayınlarından oluşan 2 sergi açıldı. 
     Üzerine Türk Bayrağı asılmış Savarona Yatı’nın da, Dolmabahçe Sarayı önüne demirlediği görüldü. 
     Atatürk’ün hayata gözlerini kapadığı odayı ziyaret eden öğrenciler, Büyük Önder’e duygularını ifade ettikleri mektupları, hazırlanan bir sandığa attılar. Mektupların, 23 Nisan Ulusal Egemenlik ve Çocuk Bayramı’nda açılacağı bildirildi. 
     Öte yandan Atatürk’ün vefatının yıldönümü dolayısıyla İstanbul’da, saat 09.05’te vapurlar ve araçlar sirenlerini çalarken, vatandaşlar da bulundukları yerlerde saygı duruşunda bulundular. 
     
</TEXT>
</DOC>
