<DOC>
<DOCNO> 397169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/guncel/gun09.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Picasso günleri 
</HEADLINE>
<TEXT>


"Picasso İstanbul"da sergisi yarın Sakıp Sabancı Müzesi'nde başlıyor. Sergideki 4 resim özellikle dikkat çekici. Çünkü bunları Avignon'daki bir sergi için bizzat Picasso seçmiş... 

Yasemin Bay 

Uzun zamandır beklenen ve yarın izleyiciyle buluşacak olan "Picasso İstanbul'da" sergisinin basın toplantısı dün gerçekleştirildi. Picasso'nun uzun sanat yaşamının tüm dönemlerini kapsayan serginin basın toplantısında sanatçının torunu ve FABA'nın Fundacion Alminey Bernard Ruiz - Picasso para el Arte kurucusu Bernard Ruiz - Picasso, Sabancı Holding CEO'su Ahmet Dördüncü, Sabancı Üniversitesi Sakıp Sabancı Müzesi SSM Yönetim Kurulu Başkanı Güler Sabancı ve SSM Müdürü Nazan Ölçer hazır bulundu. 

Sabancı of Turkey 
Toplantıda, Türk izleyicisinin 20. yüzyıla damgasını vurmuş Picasso gibi bir dünya sanatçısıyla buluşmasının ilk kez gerçekleştiğine dikkat çeken Nazan Ölçer, SSM'nin ilk modern resim sergisinin Picasso'ya ayrılmasını ünlü ressamın adının modern sanatla özdeşleşmesine bağladı. 
Sergi dolayısıyla çok mutlu olduğunu ifade eden Picasso'nun torunu Bernard Ruiz-Picasso, "Sergide Picasso'nun kendine sakladığı eserlerin de yer alması çok önemli. Bu tablolar sayesinde Picasso daha iyi anlaşılacak diye düşünüyorum" dedi. 
Sakıp Sabancı'nın "Bana öyle bir müze yapın ki, Picasso'lar sergilenebilsin" sözünü hatırlatan Güler Sabancı, en büyük dileğinin sergiyi mümkün olduğunca çok çocuğun izlemesi olduğunu söyledi "Çocukların şartlanmamış beyinlerinin Picasso'nun yaratıcılığı ile tanışması, daha geniş bir ufukla hayata başlamalarına katkıda bulunacaktır." 
Sergi, müzenin 3 katına yayılmış durumda. Giriş katında Picasso'nun fotoğrafları ve kronolojisi yer alıyor. Hemen ardından sırayla oto portrelerini ve hayatına giren kadınların portrelerini görebiliyoruz. Bu arada belirtelim, Picasso'nun o döneminin özelliklerini veren ya da çok önemli olduğu düşünülen 26 tablosuyla ilgili bilgileri, sesli bilgilendirme sistemiyle, Müşfik Kenter'in sesinden dinleyebilirsiniz. Metinleri ise Ferit Edgü kaleme aldı. 
Serginin bu ilk bölümünde sanatçının 10-20 yaşları arasında ressam babasının gözetiminde yaptığı ve bugüne kadar pek fazla sergilenmeyen, klasik resimleri de yer alıyor. 
İlk bölümün ardından orta kat atlanıyor ve en alt kata iniliyor. Nedeni ise, Picasso'nun k ğıt üzerine yaptığı çizimlerinin ışık almayan bir ortamda sergilenmesinin gerekliliği. 
En alt katta, kübizmin gelişimi, 1910'lu yıllara ait çizimler, orijinali New York'taki Modern Sanatlar Müzesi'nde MoMA bulunan "Avignonlu Kızlar" tablosunun halı dokuması görülebiliyor. 
Bu katta serginin küratörü Marilyn McCully'nin keşfettiği önemli bir ayrıntıyı da izlemek mümkün. 
McCully, Picasso'nun "Maskeli Adam, Kadın ve Arabasında Uyuyan Çocuk" resmini SSM salonuna yerleştirirken, tablonun fonunda sanatçının "Genç Kız Portresi" adını taşıyan bir başka resminin yer aldığını fark etmiş. Ki o resim de sergide mevcut. 

Picasso'nun elinden... 
Orta katta ise sanatçının seramikleri, hayatının son döneminde yaptığı büyük boyutlu resimleri ve heykelleri var. Buradaki 4 resim özellikle dikkat çekici. Çünkü bunlar, Fransa'nın güneyindeki Avignon'da düzenlenecek bir sergi için Picasso'nun bizzat kendisinin seçtiği eserlerden dördü. Söz konusu serginin Picasso'nun ölümünden 1 ay sonra açıldığını, bu resimlerin Picasso tarafından bir sergi için seçilen son resimler olduğunu da belirtelim. 

Eserlere 2 metreden fazla yaklaşılamayacak 

Sergi kapsamında öğrencilere ve yetişkinlere yönelik eğitim programları ile konferanslar düzenleniyor. Görme özürlü ve işitme engelli ziyaretçiler için rezervasyonla özel turlar gerçekleştiriliyor. Ziyaretçilerden paltolarını, büyük çantalarını, fotoğraf makineleri ve video kameralarını vestiyere bırakmaları istenecek. İçeriye yiyecek ve içecek alınmayacak. Eserlere 2 metreden fazla yaklaşılamayacak. 
26 Mart'a kadar sürecek "Picasso İstanbul'da" sergisi, pazartesi hariç her gün 10.00 - 18.00, çarşamba ve cumartesi günleri 10.00 - 22.00 saatleri arasında izlenebilecek. 
Bilet fiyatları Tam 10 YTL, en az 10 kişilik grup bileti 7 YTL, indirimli bilet 3 YTL. 
SSM 0212 277 22 00 



</TEXT>
</DOC>
