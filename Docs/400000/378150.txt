<DOC>
<DOCNO> 378150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur03.html </URL>
<DATE> 2005/09/13/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Irak'ta kaçırıldıktan sonra serbest bırakılan 3 mühendis Türkiye'de... 
</HEADLINE>
<TEXT>

     Irak’ta bir süre önce kaçırıldıktan sonra bugün bırakılan 3 Türk mühendis, Şırnak’ın Silopi İlçesi yakınlarındaki Habur Sınır Kapısı’ndan Türkiye’ye giriş yaptı. 
     Irak’ta Usluel A.Ş adına çalışan ve yaklaşık iki ay önce kaçırılan Türk inşaat mühendisleri Paşa Sağlam, Fatih Yiğit ile elektronik mühendisi olduğu belirtilen Metin Ceylan, Beyji bölgesinde serbest bırakıldıktan sonra bu gece saat 23.00 sıralarında Habur Sınır Kapısı’ndan Türkiye’ye geldiler. 
     İnşaat mühendisi Fatih Yiğit, gazetecilere yaptığı açıklamada, kendilerinin 16 Temmuz günü çalıştığı yerden kaçırılarak rehin alındıklarını söyledi. 
     Bugün sabah saat 05.00 sıralarında Bağdat’ın doğusunda bulunan Beyji civarında bir yerde serbest bırakıldıklarını ifade eden Yiğit, şöyle dedi 
     "Bize herhangi bir zorbalık yapmadılar ama her gece Kafanızı keseceğiz diyerek ölümle tehdit ediyorlardı. Türk firmalarının Irak’taki ABD güçleri ile olan ilişkilerini kesmelerini istiyorlardı. 
     Bizi kaçıranların tek isteği şirketimizin Irak’tan çekilmesiydi. En son olarak bizi fidye karşılığında tuttuklarını söylediler. Ben bir defa canımı kurtardım, başka Türk vatandaşın orada canını tehlikeye atmasını istemiyorum. Irak’ta Arap bölgesine hiçbir Türk’ün gitmesini istemiyorum." Habur’daki güvenlik güçleri tarafından ifadelerine başvurulan mühendisler, Habur Sınır Kapısı’ndaki işlemlerinin ardından karayoluyla ayrıldılar. 
     
</TEXT>
</DOC>
