<DOC>
<DOCNO> 383833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun48.html </URL>
<DATE> 2005/10/04/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Yeni başbakan adayı Eşcinsellik doğaya aykırı 
</HEADLINE>
<TEXT>

     Polonya'da önceki hafta yapılan genel seçimin galibi Hak ve Adalet Partisi'nin başbakan adayı Kazimierz Marcinkiewicz, ''eşcinsellik doğal değil'' deyince, Polonya'nın 1 mayıs 2004'te tam üye olduğu AB'nin Avrupa Parlamentosu'nda bazı milletvekillerinin tepkisini çekti. 
     Newsweek dergisinin Polonezce sayısı için demeç veren fizik hocası ve partisinin ekonomi uzmanı Kazimierz Marcinkiewicz, ''Eşcinsellik doğaya aykırı. Ailedir doğal olan. Onun için devlet aileyi korumalı'' dedi. 
     Avrupa Parlamentosu'nun kendi ilanıyla eşcinsel İngiliz milletvekili Michael Cashman, Polonya'nın yeni başbakan adayı Marcinkiewicz için, ''Eşcinsellerin, lezbiyenlerin doğanın parçası aileden olduklarını göremiyor. Onlar oğullarımız, kızlarımız, kardeşlerimiz'' dedi. 
     Milletvekili Cashman, geçen yıl AB Komisyonu'nun 20 ''bakanlığından'' birisi için ''komiser'' adayı olan Rocco Buttiglione'ye karşı en sert muhalefetin lideri olmuştu. Buttiglione, ''Kadın çocuk sahibi olmak için evlenmeli. Eşcinsellik günah'' deyince AB Komisyonu üyeliğine adaylığı yitirmişti. 
     AB'nin yürütme organı AB Komisyonu, ayrımcılık yapılmasını önleyen yapısı gereği Kazimierz Marcinkiewicz'e yorumdan kaçındı. 
     Polonya'da seçimi kazanan Hak ve Adalet Partisi'nin HAP lideri Jaroslav Kacinski, eşcinsellerin öğretmenlik yapmalarının yasaklanmasını önerdi. Başkent Varşova'nın Belediye Başkanı ve HAP lideri Kacinski'nin kardeşi Lech Kacinski, eşcinsellerin gösterilerinin ve büyük yürüyüşlerini yasaklayınca batı Avrupa'nın insan hakları örgütlerinin büyük tepkilerini çekti. 
     Lech Kacinski, Polonya'da 9 ekim pazar günü yapılacak cumhurbaşkanlığı seçiminde ikinci sırada olası galip aday görünüyor. 
     Polonya Liberal Yurttaş Platformu Partisi'nin genel başkanı Donald Tusk, cumhurbaşkanı seçiminde birinci aday konumunda. 
     Polonya'da 25 eylül genel seçiminde Hak-Adalet partisinin merkez sağ seçim bloku, Sosyal Demokrat Parti iktidarını yendi. 
     Polonya'da eşcinselliğe, ülkenin koyu Katolik geleneği yüzünden geniş hoşgörüyle bakılamıyor. 
     
</TEXT>
</DOC>
