<DOC>
<DOCNO> 367844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sonspo05.html </URL>
<DATE> 2005/08/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Carew'in yıldızı parlıyor, yeni yıldız Nuri, Ümit Davala güldü... 
</HEADLINE>
<TEXT>

     Avrupa'da geçtiğimiz hafta başlayan Fransa liginden sonra Almanya Bundesliga da start aldı. Almanya'da oynayan Türk futbolcular ilk haftayı galibiyet veya beraberliklerle geçirdi. 16 yaşındaki Nuri Şahin Borussia Dortmund'un ilk 11'inde sahaya çıktı, Ümit Davala'lı Werder Bremen farklı kazandı. Yıldıray ve Alpay forma şansı bulamadı.... 
     Önce Fransa Ligi... 
     
     Carew'in yıldızı parlıyor 

     Lyon formasıyla müthiş bir başlangıç yapan John Carew, Fransız basınını olduğu kadar dünya futbol camiasını da etkiledi ve UEFA'nın resmi internet sitesinde Norveçli golcüyle ilgili geniş bir haber yer aldı. 
     Haberde Fransa Süper Kupası'nda Auxerre ağlarını üç kez havalandıran ve ligin ilk maçında Le Mans karşısında üç puanı getiren Carew'in Lyon'un aradığı bitirici özellikteki golcü olduğu ifade edildi. 
     "Şampiyonlar Ligi'nin 2000-2001 sezonunda Valencia formasıyla bize karşı oynadığı maçtan bu yana Carew gündemimizde" diye konuşan başkan Jean-Michel Aulas, yıldız oyuncuyu gücünden dolayı Yeni Zelandalı ünlü ragbici Jonah Lomu'ya benzetiyor. Aulas'ın sözünü ettiği maçta Carew, Valencia'nın 2-1'lik galibiyetinde önemli bir rol oynayarak bir asist yapmıştı. 
     Norveçli oyuncuyu değerlendiren Lyon'un başarılı yıldız orta saha oyuncusu Florent Malouda "Onunla oynamak oldukça kolay. Topu rahatça saklayıp bize en uygun pozisyonda verebiliyor" diye konuştu. 
     Carew'in kendisi ise Lyon'daki ilk günlerini şöyle özetliyor "Burada insanlar beni pek tanımıyorlar ve Brezilyalı olduğumu zannediyorlar. Resmi maçlarda attığım dört gol ise sadece iyi bir başlangıç." 

     
</TEXT>
</DOC>
