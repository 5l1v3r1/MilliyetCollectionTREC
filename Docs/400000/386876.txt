<DOC>
<DOCNO> 386876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/yazar/sazak.html </URL>
<DATE> 2005/10/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
DİSK'in arayışı 
</HEADLINE>
<TEXT>


Sol, geleceğini arıyor. 
DİSK bu arayışta 'kolaylaştırıcı' bir rol üstlendi ve sendika başkanları ile bir grup akademisyen, gazeteci ve sanatçıyı Bolu-Koru Motel'de buluşturarak, 'AB sürecinde Türkiye'deki gelişmeleri ve solun geleceğini' tartışmaya açtı. 
3 Ekim'de alınan müzakerelere başlama kararı, Attil İlhan'ın 1970'lerde yanıt aradığı soruları bir kez daha gündeme taşıyor 
'Hangi Batı .. Hangi sol ' 
DİSK, AB sürecine aktif destek veren bir sendikal örgüt. 'Avrupa sosyal modelini' benimsiyor. Demokratik hak ve özgürlükler kadar, Türkiye'de halkın asıl gündemini oluşturan ekonomik sorunlar, işsizlik, gelir adaletsizliği, eğitim ve sağlık gibi alanlarda 'refah toplumları' örneğinden hareketle çözüm yolları arıyor. 
Avrupa'daki sol partiler, İkinci Dünya Savaşı ertesinde, 1960'ların ortasına dek 'sol' bir programla hem üretimi artırdılar hem de adil bir paylaşımla, refahı tabana yayarak orta sınıfı güçlendirdiler. 
Türkiye'nin AB serüveni 1980'lerde askeri darbe ile kesintiye uğramasa, İspanya, Portekiz, Yunanistan'la eşzamanlı gerçekleşecek 'tam üyeliğin ekonomik ve sosyal getirisi' çok daha fazla olacaktı. 
O fırsat kaçırıldı. 
AB'nin güçlü refah toplumları bile 'kazanımları' korumakta zorlanıyorlar. 
Serbest dolaşım başta, 'sosyal fayda' beklentisi hayli sınırlı. 
Önümüzde zorlu bir yol haritası var. Müzakere sürecinin tek bir seçim dönemi ve bugünkü iktidarla sınırlı olmadığı ortada. AB'den ve 'Avrupa solu'nun muhafazak r ve liberal yapılar karşısındaki dönüşümünden bağımsız Türkiye'nin 'yeni dönem'e hazırlanması gerekiyor. Bunun için de yeni siyasetlere ve yapılanmalara ihtiyaç olacağı açık. Çünkü en başta CHP gibi 'sol olmayan sol' partilerin AB üyeliğini reddetmeleri karşısında yeni alternatifler gündeme çıkacaktır. 
DİSK şimdi böyle bir 'misyon' üstleniyor. Bir parti kurmaya değil, partileşmeye dönük fikir hareketlerinin önünü açmaya çalışıyor. 
1960'ların başında bir grup sendikacı, işçi ve köylülerin yanı sıra aydınların da desteğini alarak Türkiye İşçi Partisi'ni kurmuş ve TİP, 'bağımsızlık, özgürlük, sosyalizm' idealiyle seçim kazanarak Meclis'te temsil edilen ilk sosyalist parti olmuştu. 
TİP'in zoruyla CHP de 'ortanın solu'na geçerek, Ecevit'le 'düzen değişikliği' söylemine gelmişti. 
Solun, küllerinden yeniden doğması, "kaybedilmiş ütopyalar"ın canlandırılması için bir şans daha var. Solda bir seçenek oluşturmak gerekiyor. 
Umarız DİSK bu şansı kullanır. 



</TEXT>
</DOC>
