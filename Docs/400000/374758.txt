<DOC>
<DOCNO> 374758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy04.html </URL>
<DATE> 2005/09/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Cumhurbaşkanı Sezer Terör barışın önündeki en büyük engel 
</HEADLINE>
<TEXT>

     Cumhurbaşkanı Ahmet Necdet Sezer, Dünya Barış Günü’nde silahlanma yarışının halen sürmesinden duyduğu kaygıyı belirtirken, "Masum insanları hedef alan ’terör’ de, özlemini duyduğumuz barış ortamının önündeki en büyük engellerdendir" dedi. 
     1 Eylül Dünya Barış günü dolayısıyla bir mesaj 
     yayınlayan Cumhurbaşkanı Ahmet Necdet Sezer, çağları aşarak günümüze ulaşmayı başaran tüm öğretilerin, savaşa, şiddete, baskıya ve insan onurunu kıran uygulamalara karşı çıktığını, "önce insan anlayışıyla barışın önemini vurgulandığını" ifade etti. Sezer, insanlığın tarih boyunca edindiği engin deneyimlere karşın, geçmişteki hatalardan ders alınmamasının, bir türlü önlenemeyen savaş ve çatışma ortamında masum insanların doğrudan silah ve bombaların hedefi olmasının, günümüz dünyasının temel çelişkilerinden olduğunu belirtti. Yaşanan bu olumsuzlukların, insanlığı derinden etkilediğini ve geleceğe güvenle bakmasını engellediğini vurgulayan Cumhurbaşkanı Sezer’in mesajı şöyle sürüyor 
     
     TERÖR BARIŞ ORTAMI ÖNÜNDEKİ EN BÜYÜK ENGEL 

     "Bugün dünyada açlık, yoksulluk ve salgın hastalıklar karşısında yaşam savaşımı veren milyonlarca insana yardım eli uzatmak, kaynakları onların yaşam koşullarının iyileştirilmesine ayırmak yerine, silahlanma yarışının sürdürülmekte olması düşündürücüdür. 
     Savaş ve çatışma ile birlikte, insan yaşamını hiçe sayan, toplumda korku, yılgınlık, çaresizlik duygusu uyandırmayı amaçlayan ve masum insanları hedef alan ’terör’ de, özlemini duyduğumuz barış ortamının önündeki en büyük engellerdendir." Dünya Barış Günü’nün, insanlık tarihinde yaşanan, savaşla gelen yıkım süreçlerine karşı, barış özleminin dile getirildiği, insan ve toplum olarak sorumlulukların tüm yoğunluğuyla anımsandığı günlerden olduğunu anlatan Sezer, "Dünyada kalıcı barışın, huzurun ve güvenin sağlanabilmesi, ülkelerin bilinçli, duyarlı ve sorumlu yaklaşımlarını, başlatılan iyi niyetli girişimlerin desteklenmesini ve anlayış birliği içinde sürdürülmesini zorunlu kılmaktadır" dedi. Türkiye’nin, Atatürk’ün, "Yurtta barış, dünyada barış" ilkesini temel ve vazgeçilmez ilke olarak benimseyip, savunarak barışçı tutumuyla, dünyada büyük saygınlık kazandığını vurgulayan Cumhurbaşkanı Sezer’in mesajı şöyle 
     "Sorunlarla dolu bir coğrafyada yer alan Türkiye, barış ve huzurun korunması, demokrasinin yerleşip, kökleşmesi için çabalarını sürdürmektedir. 
     Cumhuriyet’in kuruluşundan bu yana, uluslararası alandaki anlaşmazlıkların karşılıklı saygı ve hoşgörü çerçevesinde, diyalogla çözümlenmesinden yana olan Türkiye, bölgede barış ve istikrarın sağlanması için tüm insanlığı işbirliği ve dayanışmaya çağırmaktadır. 
     Barışın, sevginin ve hoşgörünün herkes tarafından yaşam biçimi olarak benimsenmesi, savaşın, şiddetin, kavganın, öfkenin, kıyımların olmadığı bir dünyada tüm insanların dostça, kardeşçe, paylaşımcı birliktelik ortamında yaşaması dileklerimi yineliyor, Dünya Barış Günü’nde tüm yurttaşlarımıza esenlikler diliyorum." 
     
</TEXT>
</DOC>
