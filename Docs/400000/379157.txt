<DOC>
<DOCNO> 379157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/spor/yersen.html </URL>
<DATE> 2005/09/17/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Her şey sırayla... 
</HEADLINE>
<TEXT>



Hepsi bir yıl içinde gerçekleşti. Önce Merkez Hakem Kurulu'nun istifasını istediler. 
Ardından kararlarını beğenmedikleri Tahkim Kurulu'nu en ağır dille eleştirdiler. 
Son olarak da Profesyonel Futbol Disiplin Kurulu'nun görevi bırakmasını talep ettiler. 
Sadece bir tek kulüp veya o kulübün yöneticileri değil bunlar. 
Hafızanızı zorlarsanız bu tarzı alışkanlık haline getirmiş birden fazlasını bulabilirsiniz. 
Trilyonlarca lira yatırım yapıp sportif başarısızlığa ve beceriksizliğe kılıf aramak, ülkemizdeki profesyonel futbol yöneticiliğinin gereklerinden biri. 
Çok yadırgamıyoruz. 
Ama Futbol Federasyonu bunca ağır eleştiriye niçin sessiz kalır, kurullarının yıpratılmasına nasıl izin verir inanın anlamıyoruz. 
Federasyonun tavrı, iyi biliyorum ki aralarında h l "futbol adamı" kimliğini koruyan bazı yöneticileri rahatsız ediyor. Örneklerini zaman zaman ortaya konan tepkilerle görüyoruz. 
Sorunlar karşısında çözüm üretecek yeteneğe ve bilgiye sahip olmak, eşitlik ilkesinden taviz vermemek, kararlı bir irade sergilemek, federasyon olmanın temel gereklerinden bazıları. 
Ancak yönetme görevini üstlenenler yeterli donanıma sahip değilse, benzeri krizler emin olun çok daha sık yaşanmaya başlayacak. 
Ve federasyon, yaşamsal işlevi bulunan organlarının arkasında durmaz, onları savunmaz, gündeme malzeme yapmasına gözyumarsa... 
Gün olur sıra kendi kurumsal kişiliğine de gelir. 
Yakın geçmişte yaşadık, gördük. 
Futbolun bu tarz baskılar ve pazarlıklarla yönetilmesinden bıktık 

Menderes ve Ali'nin ardından... 

Geçen hafta GAP'ta düzenlenen triatlon müsabakalarında suya giren ancak cansız bedenleri dalgıçlar tarafından çıkarılan iki gencin adlarını anımsayan kaç kişi var aramızda 
Peki ya, çocuk denecek yaşta yaşamlarını niçin yitirdiklerini soran, bu dramda kimlerin ihmali bulunduğunu araştıran 
Başbakan yardımcısı Mehmet Ali Şahin'in kamuoyunun dikkatini çekebilmek adına yaptığı medyatik girişim de olmasa, yöneticilerin olaya ne kadar samimi yaklaştığını tartışacağız ama... 
Bu gençlerin spor uğruna neleri göze aldığı ortada... 
Cahillikse, kesinlikle onların suçu değil. 
Cesaretse, yaşamları boyunca öğrendikleri tek duygu bu... 
Belki biraz eğlence, biraz da kendilerini bu yolla kanıtlama çabası. O kadar... 
Suya atlamalarının gerekçesi çok basitti 
Önemsenmek istediler... 
Ciddiye alınmadılar... 
Öldüler. 
Kaybolan arkadaşlarının ardından, Atatürk Barajı sularına baka kalan diğer üç çocuğun fotoğrafını gözünün önüne getirebilen var mı peki 
Daha neler... Neler soruyorum ben 
Hafta boyunca futbolda disiplin cezaları, taraftar protestoları, Tahkim Kurulu kararları, Avrupa Kupaları, kavga - gürültü ve onca patırtı yaşanırken... 
Kimin umrunda olabilirdi ki Menderes ile Ali'nin yokluğu.. 
Velhasıl bize mi düşmüş vicdanları yargılamak, duyarsızlığımızı sorgulamak 
Yazık insanlığımıza. 
Çok yazık... 

Yargıya müdahale 

Futbol Federasyonu Başkanvekili Hasan Doğan'ın son günlerde Gökdeniz Karadeniz ile ilgili medyada yer alan demeçlerini ilgiyle takip ediyorum. 
Sayın Doğan'ın genç futbolcuyu itiraf etmeye ikna eden bir ağabeyi olarak içgüdüsel bir savunma mekanizması geliştirdiği ortada. Buna kimsenin lafı yok. Kısa sürede aralarında duygusal bir yakınlık doğmuş olabilir. 
Ama federasyonun sorumlu bir üst düzey yöneticisinin Gökdeniz'e verilecek cezanın süresiyle ilgili fikir beyan etmesi hiç etik değil. 
Kendisi, yürütmenin başındaki önemli insanlardan biri. 
Cezayı verecek olan Disiplin Kurulu ise yargı organı. Son sözü söyleyen Tahkim Kurulu da öyle. 
Dediğimiz gibi bu işin etik yönü. 
Kabul etmiyorsanız, bir başka açıdan bakalım. 
Disiplin Kurulu Futbol Federasyonu tarafından atamayla göreve getirilmiş bir organ. İstendiği takdirde görevden alınmasında yasal bir engel yok. 
Peki federasyonun en etkili isimlerinden biri soruşturma bitmeden itirafta bulunan futbolcuya ceza biçmeye kalkarsa, bu yaklaşım kurul kararlarını etkilemez mi 
Böylesi bir ortamda PFDK, Doğan'ın teleffuz ettiği süreden farklı bir ceza öngörebilir mi 
Diyelim ki kurul "6 ay" verdi. Veya olur ya, "cezaya gerek olmadığına" hükmetti. Bir diğer seçenek, Doğan'a uydu 
Yapmayın lütfen. 
İnsanlar zaten bu soruşturmada federasyonun önyargılı davrandığı fikrinde. İlk günden aklanan kulüpler, aylarca tedbirli kalıp sonra suçsuz ilan edilen hakları gasp edilmiş futbolcular gözümüzün önünde dururken... 
Bırakın da herkes bildiği işi yapsın. 
Baskı altında kalmasın. Sağlıklı ve vicdanları rahatlatacak kararlar versin. 
Medya bu konularda niçin ahkam kesiyor diyorsanız 
Koskoca federasyon yöneticileri, basında yer alan haber ya da yorumlara göre hareket edecek, onlardan etkilenecek değil ya 
Gazeteciler sadece görevini yapmaya çalışıyor. 
Yağcılık bizim işimiz değil. 

Tuzak 

Dönüş yolu uzun, hava koşulları berbattı. 
Ancak bataklıktan farksız o sahada telafisi mümkün olmayan daha beter sonuçlar da çıkabilirdi. 
Galatasaraylı yöneticiler yatsın kalksın dua etsin. 
Bazen insanların basireti bağlanıyor ama... 
Tromso maçı öncesi UEFA gözlemcisinin erteleme talebini reddetmek büyük riskti. İki günlük seyahat masrafından kaçarken, ilk turda elenmenin ekonomik faturası çok ağır olabilirdi. Hadi Norveç temsilcisi böyle bir zemin için cinlik etti de... 
Siz bu tuzağa nasıl düştünüz tanrı aşkına 

Yetmiyor 

İçimizden biri demekle, evlat yerine koymakla bitmiyor iş. 
Rıza Çalımbay'ın Beşiktaş'ın başına getiriliş şekline nasıl karşı çıktıysak yarın olası bir başarısızlık sonrası gönderilişini de eleştireceğiz. 
Fenerbahçe derbisi ve Malmö rövanşı istenildiği gibi bitmezse Siyah-Beyazlı yönetim Rıza hoca ile yolları ayırma hesaplarına girecek. 
Yöneticiler, "1.5 yıl daha beraberiz" dedi ya. Tabi sözlerini yemeyecekler. Böyle bir durumda Çalımbay raconu kendi kesecek. 
Suçun yarısı hocanın. Stajerlik dönemini tamamlamadan böyle bir sorumluluğun altına girebilmek için "ağabeylik yapmaktan ve Beşiktaşlı olmaktan" daha önemli meziyetler gerekliydi. 
Bunlar eksik kaldı... 
Diğer yarısı yönetimin. Onlar da henüz asaletini onaylatabilmiş değil. 
Sokağa dökülen taraftarın kavga istediğini sanmıyorum. Bunca tepki Futbol Federasyonu'na mı sadece 
Bir düşünün bence... 



</TEXT>
</DOC>
