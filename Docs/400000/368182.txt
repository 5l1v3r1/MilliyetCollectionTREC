<DOC>
<DOCNO> 368182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/ekonomi/eko06.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi artış hızı düşüyor 
</HEADLINE>
<TEXT>


EKONOMİ SERVİSİ 

Devlet İstatistik Enstitüsü verilerine göre sanayi üretimi artış hızında mayıs ayında yaşanan düşüş trendi haziran ayında derinleşti. Sanayi üretimi haziran ayında yalnızca yüzde 1.6 artış gösterdi. Böylece mayıs sonunda yüzde 5 olan 5 aylık ortalama sanayi üretim artışı, 6 aylık ortalamada yüzde 4.5'e geriledi. 
Ancak üretim hacmini gösteren üretim endeksi, geçen ay 132.7 olan rekor değerini 133.2'ye taşıdı. 
Sanayi üretimi mayıs ayında geçen yılın aynı ayına göre yalnızca yüzde 2.1 oranında büyümüştü. Bu büyüme oranı haziran ayında, yüzde 1.6'yla yılın ilk 6 ayındaki en düşük düzeye geriledi. Artışın düşük kalmasında, geçen yılın haziran ayında yaşanan yüzde 15.8'lik büyümenin baz etkisi rol oynuyor. Ancak haziran ayında sanayi üretim endeksinin mayıs ayının da gerisinde kalmasıyla, 5 aylık ortalamada yüzde 5 olan sanayi üretimindeki büyüme, 6 aylık ortalamada yüzde 4.5'e gerilemiş oldu. 


</TEXT>
</DOC>
