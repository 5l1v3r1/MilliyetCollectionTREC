<DOC>
<DOCNO> 371882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy07.html </URL>
<DATE> 2005/08/22/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
6.5 saat süren Bakanlar Kurulu toplantısı sona erdi 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, Türkiye'nin Irak'taki gelişmeleri çok yakından takip ettiğini ve sürece politik katkı sağlamaya çalıştığını belirterek, "Türkiye, hem Iraklı yetkililer ile hem de ABD nezdinde Irak'ta kurulacak olan anayasal düzenin, oraya barış ve istikrar getirmesi, yaşanmış sıkıntıların bir daha yaşanmaması açısından düşüncelerini, telkinlerini dile getirmeye çalışmıştır" dedi. 
     Çiçek, Bakanlar Kurulu toplantısının ardından, gazetecilere açıklamalarda bulundu. 
     Toplantıda, Çalışma ve Sosyal Güvenlik Bakanı Murat Başesgioğlu'nun Ulusal Mesleki Yeterlik Kurumu Kanun Tasarısı Taslağı hakkında bilgi verdiğini ifade eden Çiçek, pek çok kişinin, çoğu işlerini bazı insanlara yaptırdığını, bu kişilerin meslekleri icra ederken, ne kadar ehliyet ve liyakat sahibi olduğunu belgeleyen, bunu belli bir standarda bağlayan bir kontrol, bir düzenleme, denetim olmadığını söyledi. Çiçek, bu nedenle herkesin bu hizmetlerden çoğu zaman şikayet ettiğini kaydetti. 
     "Halbuki AB ülkelerinde, pek çok gelişmiş ülkelerde bunları belirleyen, belli bir standarda bağlayan kurumlar var. Bunlar daha çok sivil, özerk kuruluşlar. Dolayısıyla Türkiye'de, AB sürecinde ve yaşadığımız tecrübelerden, bu alanda yasal bir düzenlemeye ihtiyaç olduğu aşikar" diyen Çiçek, bu konudaki çalışmaları, Çalışma ve Sosyal Güvenlik Bakanlığı ile Sanayi ve Ticaret Bakanlığı ve Milli Eğitim Bakanlığı'nın birlikte sürdüreceğini bildirdi. Çiçek, "Umut ediyorumki önümüzdeki günlerde bu alandaki eksiklikler giderilmiş olacaktır" diye konuştu. 
     Çiçek, toplantıda, memur sendikaları ile Kamu İşveren Kurulu arasında sürdürülen toplu görüşmelere ilişkin olarak Devlet Bakanı ve Başbakan Yardımcısı Mehmet Ali Şahin'in bilgi sunduğunu söyledi. 
     Toplantıda, iç ve dış politika konuları üzerinde durulduğunu anlatan Çiçek, dış politika konularında özellikle Ortadoğu'daki gelişmeleri, Irak'ta anayasa hazırlıklarını Türkiye'nin çok yakından takip ettiğini ifade etti. Çiçek, "Türkiye bu süreç içerisinde hem Iraklı yetkililer ile hem ABD nezdinde Irak'ta kurulacak olan anayasal düzenin, oraya barış ve istikrar getirmesi, yaşanmış sıkıntıların bir daha yaşanmaması açısından düşüncelerini, telkinlerini dile getirmeye çalışmıştır. Türkiye oradaki çalışmaları çok yakından takip etmekte, sürece politik katkı sağlamaya çalışmaktadır" dedi. 
     Cemil Çiçek, iç politika konularının ise son günlerde tartışılan konular olduğunu, Bakanlar Kurulu'nun kendi içinde bir değerlendirme yaptığını söyledi. 
     
     TERÖRLE MÜCADELE YASASI ÜZERİNED ÇALIŞILIYOR 

     Bakan Çiçek, Terörle Mücadele Yasası'nda yapılacak değişikliğe yönelik çalışmaların devam ettiğini belirterek, "Bunun dışındaki her türlü değerlendirme kişiseldir. Bunlara itibar edilmemelidir. Taslağı kimse görmüş değil" dedi. 
     Çiçek, Bakanlar Kurulu toplantısının gündemine ilişkin yaptığı açıklamanın ardından gazetecilerin sorularını yanıtladı. 
     "Terörle Mücadele Yasa Tasarısı'yla ilgili yarın yapılacak Milli Güvenlik Kurulu öncesinde bir görüş birliğine varıldı mı Değişiklikler arasında neler var Türk Silahlı Kuvvetleri'nin, 'sertleştirme' istekleri yerini bulacak mı " sorusu üzerine Çiçek, bundan önceki Bakanlar Kurulu toplantısının ardından yasa tasarıyla ilgili bilgi verdiğini anımsattı. 
     Yasa tasarısıyla ilgili çalışmaları önce kendi içlerinde yaptıklarını, daha sonra ilgili kurum ve kuruluşlar ile üniversitelerden öğretim üyelerinin de katıldığı 32 kişilik komisyonun kurulduğunu, bu komisyonun da kendi içinde bazı çalışmalar yaptığını anlatan Çiçek, 15-16 Ağustos'ta bazı kurumlardan gelen görüşlerin ön değerlendirmesinin yapıldığını bildirdi. 
     
     "GÖRÜŞLER SERTTİR, YUMUŞAKTIR..." 

     Çiçek, 2 Eylül itibariyle de konuyu tamamlayacaklarını söylediğini, bu takvimin hala işlediğini kaydetti. 
     Başta Genelkurmay Başkanlığı olmak üzere, Jandarma Genel Komutanlığı, Milli Savunma Bakanlığı, MİT Müsteşarlığı, Emniyet ve İçişleri Bakanlığı'ndan 10 Ağustos tarihi itibariyle görüşlerin geldiğini ifade eden Çiçek, "Bu görüşler serttir, yumuşaktır kimse görmeden bunun açılımını yapmaz" dedi. 
     Çiçek, terör gibi bir insanlık belasına karşı demokratik hukuk devletinin alması gereken tedbirler neyse bunun çalışmasının yapıldığını bildirdi. 
     Terörün yalnız Türkiye'nin gündeminde olmadığını, uluslararası alanda neler yapıldığının araştırıldığını kaydeden Çiçek, 2 Eylül'de çalışmaların tamamlanacağını ve hükümete taslak çalışmanın ulaştırılacağını söyledi. 
     Çalışmalar bitmeden, "şunlar, bunlar esas alınıyor" demenin doğru olmayacağını dile getiren Çiçek, bazı basın yayın organlarında tasarıya ilişkin doğru olmayan, komisyona doğrulatılmayan bir kısım haberlerin yer aldığını ifade etti. 
     Böylesine hassas bir konuda kamuoyunun yanıltılmış olabileceğini dile getiren Çiçek, çalışmaların tamamlanmasının beklenmesini istedi. Cemil Çiçek, "Kamuoyunu yerli yersiz beklentiye ya da yönlendirmeye sokmadan bu çalışmayı bitirmemiz gerekir. Çünkü, Terörle Mücadele Yasası, doğrudan hak ve özgürlülerle ilgili bir yasadır. Anayasamızla bağlantısı vardır, daha ileri düzenlemeler için Anayasa değişikliklerine ihtiyaç olacaktır" dedi. 
     Tasarı hazırlanırken, uluslararası sözleşmeler ile Türkiye'nin terör konusunda yaşadığı acı tecrübelerin de dikkate alınması gerektiğini anlatan Çiçek, "Tüm bunları ince ayarını yapacak bir düzenlemeye ihtiyaç var. Onun için de çok kolay bir düzenleme olmadığını bilmenizde fayda var" diye konuştu. 
     Basın yayın organlarından konuyla ilgili yanlış bilgi yayınlamamalarını isteyen Çiçek, komisyona doğrulatmadan ya da kendisinin "evet" demediği bir haber çıkarsa bunun yanlış bilgi olacağını, kamuoyunun da yanlış bilgilendirileceğini vurguladı. 
     
     "ELİMİZDE KONSERVE YASALAR YOK" 

     "Kolluk kuvvetleri ve mülki amirlere genişletilmiş derecede yetki verildiği, bunun da kişilik haklarını kısıtlayıcı etkileri olacağı yönünde" haberlerin çıktığının hatırlatılması üzerine de Çiçek, şunları söyledi 
     "Elimdeki taslağı kim ne zaman gördü de kaçıncı sayfasında yazıyor, böyle bir değerlendirme yapıyorsunuz Konunun hassasiyeti ortadadır. Keşke tasarıyı 2-3 gün içinde hazırlamak imkanı olsaydı. 
     Bizim elimizde konserve tasarılar yok, kapağını açıp servis yapacak. elimizdeki taslak çalışmayı kimse görmedi. Bunun dışındaki her türlü değerlendirme kişiseldir. Bunlara itibar edilmemelidir. Taslağı kimse görmüş değil..." 
     
</TEXT>
</DOC>
