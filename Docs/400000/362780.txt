<DOC>
<DOCNO> 362780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo06.html </URL>
<DATE> 2005/07/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Aslan hala Fransız 
</HEADLINE>
<TEXT>

     Pires, yıllık 2 milyon Pound talep etti. Marsilya, Ribery'i unutun dedi. Gerets ise bir numaralı isteğini yönetime iletti Transfer. 
     Süper Lig’in başlamasına yaklaşık iki hafta var, ama Cim Bom’un sorunları masada duruyor 
     
     Gelişmeler iç açıcı değil 
     Galatasaraylılar umutla kulübün yapacağı hamleleri bekliyor. Ancak Sarı-Kırmızılı kulüp, henüz taraftarı ve camiayı heyecanlandıracak girişimleri yapamadı. Gündeminde öncelikli olarak yabancı futbolcu transferi bulunan Cim Bom’daki son gelişmeler hiç de iç açıcı değil. Başta Arsenal’in Fransız yıldızı Robert Pires olmak üzere, takımı en az iki yabancıyla güçlendirmek isteyen Özhan Canaydın ve ekibi, Süper Lig’in başlamasına iki haftalık bir süre kala somut adımlar atabilmiş değil. İşte Galatasaray’dan son dakika haberleri... 
     
     Arsenal’den Pires’e ret 
     Transfer listesinin ilk sırasında yer alan Robert Pires, kulübü Arsenal’le masaya oturdu. Fransız futbolcu, önümüzdeki sezon sona erecek sözleşmesinin iki yıl daha uzatılmasını istedi. Yıldız futbolcu, Ada ekibinden haftalık 40 bin Pound 93 milyar talep etti. Yıllık 2 milyon Pound’u bulan ücret, Arsenal tarafından çok fazla bulundu ve anlaşma sağlanamadı. Bu nedenle Pires’in her an takımdan ayrılabileceği kaydedildi. Bu iyi haber. Ancak Arsenal’in bile ödemeye yanaşmadığı bu miktarı, Galatasaray’ın nasıl karşılayacağı da merak konusu. 
     
     Ribery’nin dönüşü imkansız 
     İkinci gelişme, bir başka Fransız’la ilgili. Marsilya yöneticileri, Franck Ribery’ye FIFA’dan geçici lisans almak üzere olduklarını Galatasaray’a iletti. Genç futbolcuyu kesinlikle takımda tutacaklarını kaydeden Fransızlar, bundan böyle sadece bonservis ücretinin belirlenmesi için Cim Bom’la masaya oturacaklarını açıkladı. Ancak ilk günden bu yana Ribery’nin geri dönmesini isteyen Sarı-Kırmızılılar, bu durumda FIFA’nın yolunu tutacak. Kısacası, Franck Ribery’nin bir daha Galatasaray forması giymesi imkansız gibi görünüyor. 
     
     Dört saatlik toplantı 
     ..Ve son gelişme yönetim kanadından. Sportif direktör Bülent Tulun, önceki gece ParkSA Hilton Oteli’nde Başkan Özhan Canaydın’la dört saatlik bir görüşme yaptı. Hollanda kampında yapılan çalışmalar ve takımın durumu hakkında Başkan’a bilgi aktaran Tulun, Belçikalı teknik adamın isteklerini de bir bir sıraladı. Gerets’in en öncelikli isteği, kampın ilk günlerinden bu yana olduğu gibi transferdi. Başkan Canaydın’ın, Tulun aracılığıyla Gerets’e mesaj göndererek, transfer yapılacağının garantisini verdiği öğrenildi. 
     
</TEXT>
</DOC>
