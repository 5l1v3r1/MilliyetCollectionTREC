<DOC>
<DOCNO> 378030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun42.html </URL>
<DATE> 2005/09/13/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Irak Devlet Başkanı Talabani Beyaz Saray'da Bush ile görüştü... 
</HEADLINE>
<TEXT>

     Irak Devlet Başkanı Celal Talabani, Amerikan kuvvetlerinin Irak’tan çekilmesine ilişkin bir takvim açıklamayacaklarını, bunun teröristlere yanlış mesaj vereceğini söyledi. 
     Beyaz Saray’da ABD Başkanı George Bush ile görüşen Talabani, Bush ile birlikte basın toplantısı düzenledi. Bush’un, "Irak’ın demokratik seçimle göreve gelmiş ilk devlet başkanı" olarak nitelendirdiği Talabani, Amerikan kuvvetlerinin Irak’taki varlığının "hayati önemde" olduğunu belirtti. 
     Talabani, "Ancak Amerikan askerlerinin çekilmesi yönünde bir takvim belirlemeyeceğiz. Takvim, teröristlere yardım eder" dedi. 
     Talabani, Irak’ın, ülkenin güvenliğini kendi başına üstlenmeye 2006 yılının sonunda hazır olacağına inandığını söyledi. 
     Talabani ayrıca, başkalarının, Irak’ın içişlerine karışmasını engellemek için Amerikan askerlerine ihtiyaç duyduklarını söyledi. 
     Bush’a, Irak’ı "dünyayı en kötü diktatörden" kurtardığı için teşekkür eden Talabani, "Bunu hiçbir zaman unutmayacaklarını" belirtti. Talabani, Irak’ta Amerikan askerleriyle yan yana teröristlere karşı savaştıklarını belirtirken, Arap medyasının terörizmi desteklemekten vazgeçmesi gerektiğini söyledi. 
     Irak’ta hazırlanan anayasanın mükemmel olmadığını, ancak ilerde bazı değişikliklerle düzeltilebileceğini belirten Talabani, bu haliyle de anayasanın, "Ortadoğu’daki en iyi anayasalardan biri" olduğunu kaydetti. 
     Bush da ABD’nin, yeni ve kırılgan Irak demokrasisine desteğinin süreceğini ve Irak’ın, dünyadaki demokrasiler arasında yerini alacağını söyledi. 
     Amerikan askerlerinin Irak’tan çekilmesi konusunda ise Bush, "Iraklılar ayağa kalktıkça ABD kenara çekilecek" dedi. 
     Talabani için, "hayatını ülkesinin özgürlüğüne adamış bir lider ve ABD’nin dostu" diyen Bush, anayasanın hazırlanmasındaki liderliği için de Talabani’ye teşekkür etti. 
     Felluce, Ramadi ve Musul’da "umut verici" ilerleme sağlandığını belirten Bush, Telafer’de teröristlere karşı operasyonların başarıyla devam ettiğini söyledi. 
     Irak "federal, birleşik bir demokrasi" haline gelirken Ortadoğu’nun daha barışçı ve ABD’nin daha güvenli olacağını söyleyen Bush, New York’ta başlayacak BM zirvesinde Talabani’nin Irak’ı temsil edecek olmasından duyduğu memnuniyeti dile getirdi. 
     
     SURİYE-İRAN 
     Suriye konusundaki bir soruya karşılık Bush, Suriye’yi, "bütün uyarılara rağmen, terörist sızmalara karşı Irak ile işbirliği yapmadığı" gerekçesiyle eleştirdi. Bush, "Suriye liderinin bu eyleme geçmeme tutumunu ciddiye alıyoruz" dedi. Suriye’nin, Lübnan’da yaptıkları konusunda da açık olmadığını öne süren Bush, uluslararası toplumun da Suriye’nin davranışlarını değiştirmesi konusuna odaklanması gerektiğini söyledi. 
     İran’ın nükleer kapasitesini geliştirme amacına ilişkin soru üzerine Bush, "Nükleer silah kapasiteli bir İran, olağanüstü istikrarsızlık yaratır" dedi. Bush, nükleer kapasiteyi sivil amaçlarla geliştirmek istediğini söylemesine rağmen İran’ın, daha önce, nükleer alanda sağladığı ilerlemeye ilişkin bilgi sağlamaktan kaçındığını kaydetti. 
     
</TEXT>
</DOC>
