<DOC>
<DOCNO> 394350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun30.html </URL>
<DATE> 2005/11/12/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
İran, 'Uranyum'u kendi topraklarında zenginleştirmede ısrarlı 
</HEADLINE>
<TEXT>

     İran Atom Enerjisi Kurumu Başkanı Gulamrıza Agazade, ülkesinin uranyumunu kendi topraklarında zenginleştirmede ısrarlı olduğunu söyledi. 
     Agazade, başkent Tahran'da Rusya Güvenlik Konseyi Sekreteri İgor İvanov ile görüşmesinden sonra gazetecilere yaptığı açıklamada, Tahran yönetiminin uranyum zenginleştirme işlemini yurtdışında yapmayı kabul edip etmeyeceğine ilişkin soruya ''İran'ın nükleer yakıtı ülke içinde üretilecek'' yanıtını verdi. 
     İran Ulusal Yüksek Güvenlik Konseyi UYGK Genel Sekreteri Ali Laricani de Rusya'nın uranyum zenginleştirme konusunda bir uzlaşma planı önermeyi planladığına ilişkin sorular üzerine, uranyumu kendi topraklarında zenginleştirmenin İran için önemli olduğunu açıklamıştı. 
     Rusya'nın önerisi uyarınca, İran'a, nükleer yakıt oluşturma sürecinin ilk aşaması olan uranyumu dönüştürmesine imkan tanınacak. Ancak daha hassas aşama olan uranyumun zenginleştirilmesi, Rusya ile kurulacak ortak girişimle Rus topraklarında yapılacak. 
     Avrupalı diplomatlar, bu önerinin Washington, AB ve Uluslararası Atom Enerjisi Kurumu UAEK tarafından kabul görebileceğini belirtiyorlar. 
     
</TEXT>
</DOC>
