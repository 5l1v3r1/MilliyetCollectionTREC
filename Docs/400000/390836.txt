<DOC>
<DOCNO> 390836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sondun08.html </URL>
<DATE> 2005/10/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
'Berlusconi, Blair'lere 18 kol saati ve mücevherleri neden hediye etti ' 
</HEADLINE>
<TEXT>

     İngiltere'de yayımlanan Mail on Sunday gazetesi, İtalya Başbakanı Silvio Berlusconi'nin geçen 4 yılda Başbakan Tony Blair ile eşine 18 değerli kol saati ile kolyeler, küpe ve bilezikler armağan ettiği iddiasını ortaya atarken, bu değerli armağanların nedenini sordu. 
     Berlusconi isminin üzerinde tartışmalar bulunduğunu da iddia eden gazete, 69 yaşındaki zengin işadamı Başbakan Berlusconi'nin Blair çiftine verdiği armağanların çokluğunun İtalyan basınının da dikkatini çektiğini ifade etti. Gazete, bazı İtalyan gazetelerinin Blair çiftini, ''Berlusconi size bu kadar çok şey armağan ediyorsa karşılığında mutlaka bir şey isteyecektir'' diye uyardığını yazdı. 
     Cherie Blair'in son üç yıldır taktığı birbirinden değerli saatler arasında, Berlusconi'nin hediyesi olan 8 bin sterlinlik Cartier, 2500 sterlinlik Locman ve çeşitli Gucci saatler bulunduğunu belirten gazete, Blair çiftinin bu armağanları devletin ilgili birimlerine bildirip bildirmediğini de sordu. 
     Mail gazetesi, geçen aylarda da Cherie Blair'in Çin'den getirdiği inciler için gümrük vergisi ödemediğini yazmış ve gazetenin yayınları üzerine, Blair çifti gerekli vergileri ödemişti. 
     
</TEXT>
</DOC>
