<DOC>
<DOCNO> 352217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko45.html </URL>
<DATE> 2005/06/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
IMF Şefi Giorgianni Kaydedilen gelişmelerden gayet memnunuz 
</HEADLINE>
<TEXT>

     IMF Türkiye Masası Şefi Lorenzo Giorgianni, ekonominin geleceği açısından kaydedilen gelişmelerden gayet memnun olduklarını vurgularken, ''hükümetin uyguladığı programla, bir nesildir sağlanan en büyük başarı gerçekleşmiştir'' dedi. 
     Giorgianni, Türkiye'nin başarısını sürdürülebilmesi için, IMF olarak gerekli teknik ve mali yardımı yapacaklarını vurguladı. 
     Hazine Müsteşarlığı'nda Devlet Bakanı Ali Babacan, Hazine Müsteşarı İbrahim Çanakcı, Merkez Bankası Başkanı Süreyya Serdengeçti ile IMF Türkiye temsilcisi Hugh Bredenkamp ile birlikte düzenlenen basın toplantısında konuşan Giorgianni, Türkiye'de ilk kez resmi bir sıfatla gerçekleştirdiği gözden geçirmenin başarılı geçtiğini bildirdi. 
     Giorgianni bu arada, bu gözden geçirmede dikkati çeken bir diğer noktanın, diğer gözden geçirmelere oranla daha kısa sürmesi olduğunu söyledi. 
     Giorgianni, Hükümet ile varılan mutabakat çerçevesinde, sosyal güvenlik ve bankacılık reformu yasa tasarılarına ilişkin görüşmelerin, Meclis tatile girmeden önce tamamlanacağını kaydetti. 
     İki hafta süren birinci gözden geçirme çalışmaları çerçevesinde, ekonomik programın hedefleri çerçevesindeki ilerlemeler ile güçlü ekonomik performansın devam ettirilmesi konularını ele aldıklarını belirten Giorgianni, bütçe performansının tutturulduğunu, büyüme ve enflasyona yönelik hedeflerin de rahatlıkla tutturulabilecek düzeyde seyrettiğini kaydetti. 
     Merkez Bankası'nın, program hedefleri üzerinde rezerv artışı sağladığına dikkati çeken Giorgianni, önümüzdeki dönemde enflasyon ile faiz oranlarındaki düşüşün sürdürülmesi ve işsizliğin düşürülmesi amacıyla, kamu maliyesi ve para politikasındaki gerekli politika adımlarının atılması gerektiğini ifade etti. 
     Cari işlemler açığına işaret eden Giorgianni, açıktaki artış eğiliminin düşmeye başlamasıyla birlikte, bu konuda gerekli ekonomik politikanın sürdürülmesinin, açığı daha da daraltacağını bildirdi. 
     
     VERGİ VE SOSYAL GÜVENLİK PRİMLERİ... 

     Birinci gözden geçirme çerçevesinde, vergilerin tabana yayılarak arttırılması ve sosyal güvenlik prim tahsilatının güçlendirilmesi konularını da ele aldıklarını ifade eden Giorgianni, özellikle vergi ödemeleri ve sosyal güvenlik primleri alanındaki yaptırımların uygulanmaması halinde, halen yüksek düzeyde seyreden vergi oranlarının daha aşağıya çekilmesi imkanının kalmayacağını vurguladı. 
     Giorgianni, Gelir İdaresi başta olmak üzere vergi reformunun önemli olduğuna dikkati çekerek, ''önümüzdeki dönemde, vergi reformu sonucunda, vergi tahsilatı daha da arttırılarak, borçlar azaltılabilir ve bütçede istihdamı arttırmaya yönelik yatırım için daha çok pay ayrılabilir'' dedi. 
     Giorgianni, sosyal güvenlik kuruluşlarının prim tahsilatlarının güçlendirilmesi konusunda Hükümetin gerekli tedbirleri de alacağını kaydetti. 
     
     PRİM AFLARI... 

     Vergi ve prim konusundaki aflar konusuna değinen Lorenzo Giorgianni, Hükümetin, sosyal güvenlik kuruluşlarının prim borçlarının toplanmasına dönük gayret gösterdiğinin altını çizdi. 
     Başbakan Recep Tayyip Erdoğan'ın da dün teyit ettiği gibi, primlerde bir genel yapılandırma ve genel af düşünülmemesinin IMF için ümit verici olduğunu anlatan Giorgianni, bu yaklaşım kapsamında tahsil edilmesi zor olan ve tahsil edilemeyeceği belli olan prim borçları için, ilgili kurumların hangi yöntemlere başvurabileceği konusunda kalıcı önlemler düşünüldüğünü ifade etti. 
     Giorgianni, prim tahsilatında hükümetin, mükellefin ödeme kabiliyetini de dikkate alacağını, prim toplamadaki sürecin adil ve şeffaf olacağını, ayrıca yaptırımların da öngörüldüğünü kaydetti. 
     
     MALİ SEKTÖR REFORMU... 

     Giorgianni, Mali sektör reformu çerçevesinde, Halk ve Ziraat Bankası gibi kamu bankalarına ilişkin temel stratejilerin belirlendiğini belirtirken, önümüzdeki dönemde, bu bankaların özelleştirilmesine ilişkin somut adımların atılacağını vurguladı. 
     
     SORULAR... 

     Giorgianni, Bağ-Kur, SSK prim borçları affına ilişkin soruya karşılık, Sosyal güvenlik reformu çalışmalarının yolunda gittiğini, bu konuda hükümete her türlü yardımı hazır olduklarını söyledi. 
     Giorgianni, sosyal güvenlik alacakları konusunda bir endişeleri olmadığını anlatırken, hükümetin bu konudaki çabasına dönük güvenlerinin tam olduğunu bildirdi. 
     Türkiye'nin önemli bir dönüşümden geçtiğine işaret eden Giorgianni, böyle başarılı bir dönüşüm sürecinde Türkiye'de olmaktan oldukça memnun olduğunu ifade etti. 
     
     SICAK PARANIN ETKİSİ... 

     ''Türkiye'deki sıcak paranın yüksekliğinin, ekonomi için bir tehlike oluşturup oluşturmadığına'' ilişkin soru üzerine Giorgianni, ''sıcak para'' olarak bilinen kısa vadeli portföy cinsinden sermaye girişlerinin memnuniyet verici kaynak girişleri olduğunu söyledi. 
     Özellikle hisse senedi alımlarına yönelik sermaye hareketlerinin, yatırım ve büyümeye kaynak yarattığını anlatan Giorgianni, sıcak para hareketlerinin bir sorun yaratmaması için, makro ekonomik politikaların etkin şekilde yönlendirilmesi gerektiğini kaydetti. 
     IMF İcra Direktörleri Kurulu'nun, Türkiye'nin ek Niyet Mektubunu onaylayarak 1. Gözden Geçirmeyi tamamlamasının ardından, yaklaşık 833 milyon dolarlık kredi dilimi serbest bırakılacak. 

     
</TEXT>
</DOC>
