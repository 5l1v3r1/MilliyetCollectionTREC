<DOC>
<DOCNO> 380944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo38.html </URL>
<DATE> 2005/09/23/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Basketbol Fed. Baş. Demirel "Bundan sonra hiç kimse konuşmayacak" 
</HEADLINE>
<TEXT>

     Basketbol Federasyonu Başkanı Turgay Demirel, A Milli Erkek Basketbol Takımı’nda 34. Avrupa Şampiyonası sonrasında yaşanan olaylara el koydu. 
     Demirel, federasyonun resmi internet sitesinde yer alan açıklamasında, 34. Avrupa Erkekler Basketbol Şampiyonası sonrasında kamuoyunu meşgul eden gelişmeleri değerlendirdi. 
     Avrupa Şampiyonası’na giderken beklentilerin yüksek olduğunu belirten Demirel, şunları kaydetti 
     "Avrupa Şampiyonası’nda çok büyük olan isimlerin ve takımların da zor anlar yaşadığını biliyoruz. Önemli olan gerçekten iyi oyuncularla bu işleri başarabilecek mücadeleyi sahaya yansıtabilmek. Biz bunu Avrupa Şampiyonası’nda yapabileceğimizi hissetmiştik. Türkiye’de basketbol takip eden herkes bunu hissetmişti, medya da bunu hissetmişti. Avrupa Şampiyonası’nda bunu göremeyince açıkçası hepimizde bir hayal kırıklığı oldu. Doğal olarak başarısız bir ortamda ne yapılabilir sorusu gündeme geldi. Bu arada istenmeyen bazı açıklamaların yapılması, oyuncuların birtakım konuşmalar yapıyor olmaları ve bunların artık bir sonu var. Bundan sonra hiç kimse bir konuşma yapmayacak. Biz hem teknik kadro, hem oyuncular, hem federasyon yetkilileri önümüzdeki dönemin nasıl daha iyi olabileceği konusunda konuşmalar, analizler yapacağız. Türk basketbolünü 2010 yılında Dünya Şampiyonası’na en iyi şekilde hazır edebilmek için çalışacağız. 2006 Dünya Şampiyonası’na katılabilmemiz için bir şansımız daha var. Şimdi dağılma değil, toparlanma zamanı. Yaptığımız hataları da tekrarlamadan, bütün oyuncuların iyi niyetli gayretlerini birleştirerek ileriye doğru gideceğiz." 
     
     "MİLLİ TAKIMDA OYNAMAK HERKESİN MİLLİ GÖREVİ" 
     Milli takımda forma giyen her oyuncunun değerli olduğunu belirten Turgay Demirel, şöyle devam etti 
     "Takımımız uzun zamandır çok iyi bir hazırlık dönemi geçirdi, teknik kadro yönetiminde fedakarca çalıştılar. Ancak milli takımda görev yapmak, milli formayı taşımak da bir fedakarlık olarak adlandırılmamalı. Milli takımda oynamak herkesin bir milli görevi, o formayı giymek ve temsil etmek için belki binlerce genç heyecan içinde. Bunların içinde çok yetenekli olan ve çok şanslı olanlar bu hakkı elde ediyor. Biz hiçbir oyuncumuzu NBA oyuncusu, Avrupa oyuncusu, Türkiye oyuncusu olarak ayırt etmiyoruz. Hepsi milli takımın sporcuları, hiç kimseden sihirbazlık da beklemiyoruz. Sadece yetenekleri ölçüsünde ellerinden gelenin en iyisini yapmaları bekliyoruz. 
     Önümüzdeki aylarda milli takım kadromuza genç arkadaşlardan katılanlar olacaktır. Çünkü biliyorsunuz altyapılarda çok yetenekli jenerasyonlar var. Son 3 yılda 5 madalya kazandı bizim altyapılarımız. 
     Bütün bu çalışmalar bize ileriye dönük olarak çok ışık veriyor. Yine tecrübeli oyuncular ve genç oyunculardan yararlanarak önümüzdeki süreçte bu hayal kırıklığını telafi edecek başarılar elde edeceğimizi düşünüyorum. Hem sporcular, hem teknik kadro bunun için çalışacaklar." 
     
     "TEKNİK VE İDARİ KADRONUN ARKASINDAYIZ" 
     Milli Takımlar Genel Menajeri Doğan Hakyemez ve A Milli Basketbol Takımı Antrenörü Bogdan Tanjevic’in durumuna da değinen Demirel, şunları kaydetti 
     "Tanjevic, Avrupa’nın en başarılı, en kariyerli hocalarından birisi. Basketbol Milli Takımımıza da çok şeyler kattı. Onun oyun anlayışı, takım anlayışı, önümüzdeki süreçte daha da güçlü bir şekilde oturacak. Biz Tanjevic ile kontratının sonuna kadar çalışmak istiyoruz. Yönetim kurulumuzun da benimle aynı paralelde düşüneceğini biliyorum. Türk basketbolü bugün bir yerlere geldiyse adı geçen şahıslar sayesinde geldi. Bizim bir organizasyonda tam bu beklentileri elde edemedik diye bugüne kadar emeği geçmiş sporcuları, idarecileri, teknik kadroları harcamak gibi bir politikamız olmadı, bundan sonra da olmayacaktır. İleriye dönük alınması gereken önlemler varsa ve teknik kadrolar da öneriyorsa o önlemler de mutlaka alınacaktır. Zaten biliyorsunuz kış aylarında milli takım faaliyetleri çok az, ama altyapı faaliyetlerimiz devam edecek. Bizim altyapılarımız 2005’te bir gümüş, bir altın madalya aldı. 2004’te bir gümüş ve bir bronz aldı, 2003’te bir gümüş aldı. Federasyonumuz altyapı dinamiği olarak doğru 
     yolda." 
     
</TEXT>
</DOC>
