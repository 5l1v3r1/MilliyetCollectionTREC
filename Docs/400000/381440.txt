<DOC>
<DOCNO> 381440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/ekonomi/eko03.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk banyosu 'İstanbul'la dünya pazarlarına açılıyor 
</HEADLINE>
<TEXT>


Vitra, ünlü tasarımcı Ross Lovegrove'un hazırladığı özel İstanbul koleksiyonu ile dünyaya açılıyor 

NEVSAL ELEVLİ Londra 

Eczacıbaşı kuruluşlarından Vitra, Türk banyo kültürünü ünlü tasarımcı Ross Lovegrove'un teknolojik ve modern yorumuyla dünya pazarlarına taşıyacak. 
Bugüne kadar Louis Vuitton, Peugeot, Mazda Apple Computer, Cacharel, Issey Miyake, Sony, Airbus gibi ünlü markalara uçak mobilyalarından, otomobile, bilgisayardan, parfüm şişesine kadar sayısız ürün tasarlayan Lovegrove, Eczacıbaşı ile birlikte ilk kez banyo tasarımları yaptı. Bir yıllık çalışma ve 5 milyon dolarlık yatırımla gerçekleştirilecek 100 parçalık özel koleksiyona 'İstanbul' adı verildi. Koleksiyonun satışlarına Mart 2006'da başlanacak. 
Koleksiyonun tanıtımı Londra'da Fashion Week ve 100 Design etkinlikleri ile aynı tarihte gerçekleştirildi. Eczacıbaşı Holding Yönetim Kurulu Başkanı Bülent Eczacıbaşı, Vitra'nın dünya pazarlarındaki varlığını daha ileri bir aşamaya ulaştırmayı kararlaştırdıkları dönemde Lovegrove ile çalışmaya başladıklarını söyledi. 

Mimar Sinan'dan etkilendi 
Koleksiyonunu oluştururken Osmanlı hat sanatını incelediğini kaydeden Lovegrove da "Bir tasarımcı olarak bu proje benim için çok büyük önem taşıyor. Bu sektörde seramik banyo takımlarından karo ve küvetlere, armatürden banyo mobilyalarına tüm ürün gamını bir çatı altında toplayacak güce sahip bir endüstri lideri ile çalışmak, nadir rastlanabilecek mükemmel bir fırsat" dedi. 




</TEXT>
</DOC>
