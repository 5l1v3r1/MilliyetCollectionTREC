<DOC>
<DOCNO> 360385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun63.html </URL>
<DATE> 2005/07/12/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
İsrail "Saldırı aynen karşılık bulacaktır" 
</HEADLINE>
<TEXT>

     İsrail, Tel Aviv’in hemen yakınlarındaki Netanya’da bir intihar eylemcisinin gerçekleştirdiği ve 3 kişinin ölümüne neden olan intihar eyleminin ardından, saldırıya aynen karşılık vereceğini bildirdi. 
     İsrail’in Kanal 2 Televizyonu, Başbakan Ariel Şaron’un ofisindeki yetkililere dayanarak verdiği haberinde, "İsrail’in bombalı saldırıya çok sert karşılık vereceğini" kaydetti. 
     Yetkililer, Filistin Yönetimi’ni de suçlayarak, İsrail tarafının Şarm El Şeyh’te varılan uzlaşmadan sonra Filistinlilerin hayatını kolaylaştırmak için herşeyi yaptığını, ancak Filistin Yönetimi’nin yükümlülüklerini yerine getirmediğini vurguladılar. 
     Öte yandan, İsrail Savunma Bakanı Şaul Mofaz, güvenlik birimlerini olağanüstü toplantıya çağırdı. Batı Şeria ve Gazze Şeridi’nin Filistin vatandaşlarına kapatılmasının gündeme gelebileceği belirtiliyor. 
     Mofaz, bu gece Filistin Yönetimi İçişleri Bakanı Muhammed Dahlan ve Amerikalı General William Woods ile görüşmesini de iptal etti. 
     Üçlünün, Filistinlilerin kendi bölgelerinde güvenlik kontrolünü üstlenmeleri ile ilgili bir toplantı yapacakları belirtiliyordu. 
     Filistin Yönetimi de saldırıyı kınamıştı. 
     İsrail’de en son Tel Aviv’de, Stage adlı gece klubünde, 25 Şubat’ta yine bir intihar bombacısının gerçekleştiği eylemde, 5 İsrailli ölmüş, eylemi İslami Cihad üstlenmişti. 
     Öte yandan, intihar eyleminde ölen 2 İsrail vatandaşının da kadın olduğu bildirildi. 
     
     İNTİHAR EYLEMCİSİ TULKARİM’DEN 
     Sorumluluğunu İslami Cihad örgütünün üstlendiği terör saldırısında, eylemi gerçekleştiren Filistinlinin kimliği de belirlendi. 
     İntihar eylemcisinin Tulkarim’in Atil köyünden Ahmed Ebu Halil olduğu bildirildi. 
     Filistin’in Tulkarim kentine yaklaşık 15 km uzaklıktaki sahil kenti Netanya’da, Şaron alışveriş merkezinin girişinde saat 19.00 sıralarında meydana gelen patlamada, biri intihar eylemcisi olmak üzere 3 kişi ölmüş, 35 dolayında kişi de yaralanmıştı. Yaralılardan ikisinin durumunun ciddi olduğu belirtiliyor. 
     Yerel polis, muhtemel bir terör saldırısına ilişkin herhangi bir ihbar alınmadığını belirtirken, olay yerindeki ilk incelemeler sonucu, intihar eylemcisinin, önce alışveriş merkezinin içine girmeye çalıştığı, ancak daha sonra bilinmeyen nedenlerle, kendisini merkezin girişinde kendisini havaya uçurduğu bildirildi. 
     Aynı alışveriş merkezinde, daha önce 2001 Mayıs’ında meydana gelen patlamada 5 kişi ölmüş, 74 kişi de yaralanmıştı. 
     Netanya’da, en son gerçekleştirilen intihar eylemi, yine Şaron alışveriş merkezinin yakınlarında, 2002 Mayıs ayında meydana gelmiş ve 3 kişi yaşamını yitirmişti. 
     
</TEXT>
</DOC>
