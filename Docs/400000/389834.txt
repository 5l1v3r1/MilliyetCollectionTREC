<DOC>
<DOCNO> 389834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy08.html </URL>
<DATE> 2005/10/26/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ağar Pazarlama değil laçkalık 
</HEADLINE>
<TEXT>

     DYP Genel Başkanı Mehmet Ağar, "ülkemi pazarlamakla mükellefim" diyen Başbakan Recep Tayyip Erdoğan’a "Buna pazarlama değil laçkalık denir" yanıtı verdi. 
     Ağar, katıldığı bir televizyon programında CHP tarafından Başbakan ve Maliye Bakanı hakkında verilen gensoru önergesinin TBMM’de reddedilmesini değerlendirdi. 
     AKP’ye "iddiaları görüş, millet tatmin olsun, sonra reddet" tavsiyesinde bulunan Ağar, "Bunun örneklerini geçen dönem gördük. Birtakım soruşturmaları, önergeleri parmak hesabıyla indir kaldır yoluyla reddetmeye başladığınız vakit burda bir süreç başlıyor. Bu süreç Türkiye’de yeni bir seçimin geldiği süreçtir. Bu kararı artık millet verir" dedi. 
     
     PAZARLAMAYLA SATIŞI AYNI ADAMLAR YAPAMAZ 
     Yeterli ölçüde denetim yapmakta zafiyet göstermeye başladığı vakit bunun altından Meclis’in kalkamayacağını söyleyen Ağar, AKP’yi halkın yolsuzluktan, yoksulluktan, hortumdan gına getirdiği için iktidara taşıdığını savundu. 
     Konuyu Erdoğan’ın açıklamalarına getiren Ağar, "Siz Özelleştirme Yüksek Kurulu’nun üyelerisiniz ve son satış kararını siz verirsiniz. Hem pazarlamayı hem satışı aynı adamlar yapamaz. Pazarlamayı yaptığınız vakit kime satılacağı bellidir. Siz tercih noktanızı orada koymuş olursunuz" dedi. 
     Ağar, Erdoğan’ın işadamı Ofer’le görüşmelerine atıfta bulunarak şöyle devam etti 
     "Bir eliniz İsviçre’de, öbür eliniz Hong Kong’da öbür eliniz bir yerlerde. Gece görüşme, gündüz görüşme, otellerin arka kapılarından adam alıp görüşmeye girdiğiniz vakit buna laçkalık denir." 
     
</TEXT>
</DOC>
