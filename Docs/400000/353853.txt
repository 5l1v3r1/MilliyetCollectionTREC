<DOC>
<DOCNO> 353853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/siyaset/axsiy02.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın düşmanları 
</HEADLINE>
<TEXT>


Kuveyt'in ilk kadın bakanı Mübarek parlamentoda yemin ederken, kadınlara siyasi haklar verilmesini istemeyen İslamcı milletvekillerinin yuhlarına hedef oldu 


DIŞ HABERLER SERVİSİ 


16 Mayıs'ta aldığı bir kararla kadınlara 2 yıl sonrası için seçme ve seçilme hakkı getiren Kuveyt parlamentosu, kadına karşı önyargı cenderesini kıramadığını dünkü bir tören sırasında açıkça gösterdi. Kuveyt'te ilk kadın bakan olarak atanan Maasuma El Mübarek, dün parlamentoda yemin ederken İslamcı milletvekillerinin yoğun protestosuna hedef oldu. 


Sıralara vuruldu 
Mübarek, 12 Haziran'da "Planlama ve İdari Kalkınma Bakanı" olarak atanması üzerine yasalar icabı resen milletvekili sıfatı da kazandığı için yemin etmek amacıyla kürsüye çıkarken erkek milletvekillerinin yuh sesleriyle karşılaştı. Aynı zamanda Kuveyt'in ilk kadın milletvekili olma unvanını da kazanan Maasuma El Mübarek, kadınlara siyasi haklar verilmesine karşı çıkan erkek milletvekillerinin sıra kapaklarını vurması ve yuh sesleriyle protesto edildi. Ancak kadın Bakan Mübarek, protestolardan etkilenmeyerek yeminini tamamladı. 
Protestocu vekiller, Mübarek'in oy hakkına sahip olmadığını ve bu nedenle bakan olarak atanmasının anayasaya aykırı olduğunu iddia ettiler. Protestocu vekiller, Kuveyt seçim kanunu ve anayasasının milletvekilleri ve bakanların ancak oy verme hakkına sahip olanlar arasında seçilebileceğini öngördüğünü belirttiler. 
Ancak Meclis Başkanı Casim el Hofari, konuyu anayasa uzmanlarıyla araştırdığını ve uzmanların kadın Bakan Mübarek'in atanmasında yasalara aykırı bir durum olmadığı yolunda güvence verdiklerini söyledi. 
Yemin töreninin ardından parlamento çıkışında gazetecilerin sorularını yanıtlayan Maasuma El Mübarek ise, "Bu Kuveytli kadınlar ve demokrasi adına büyük, göz alıcı bir zafer" dedi. 
Kuveyt parlamentosunun 16 Mayıs'ta kabul ettiği yasa, kadınların 2007'deki milletvekili seçiminde oy kullanabileceğini ve bundan 2 yıl sonraki 2009 yerel seçimlerinde de aday olabileceğini hükme bağlamıştı. 



</TEXT>
</DOC>
