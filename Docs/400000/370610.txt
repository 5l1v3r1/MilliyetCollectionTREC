<DOC>
<DOCNO> 370610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonsiy13.html </URL>
<DATE> 2005/08/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Mumcu Terör sorununun uluslararası boyutu gözardı edilmemeli 
</HEADLINE>
<TEXT>

     Anavatan Partisi Genel Başkanı Erkan Mumcu, Türkiye’nin terör sorununun uluslararası boyutunun gözardı edilmemesi gerektiğine dikkati çekerek, "Bu konuda ortak bir stratejiye, ulusal bir stratejiye ihtiyaç var ve stratejiyi ulusallaştırmak için de adres TBMM’dir" dedi. 
     Erkan Mumcu, parti genel merkezindeki makam odasında, basın yayın organlarının temsilcileri ile sohbet toplantısı düzenledi. 
     Mumcu, "Kürt sorunu" tartışmalarının artığı bir dönemde TBMM’nin tatilde olması ve 1.5 aydır, bu konudaki sorunların çözümü konusunda yaptıkları çağrıya yanıt alamadıkları için bu toplantıyı düzenlediğini söyledi. 
     Başbakan Recep Tayyip Erdoğan’ın, "Bu konuda çözüm önerileri varsa, bunu söylesinler" dediğini, kendilerinin ise çözüm önerilerinin de ötesinde yaklaşımlarda bulunduklarını belirten Mumcu, henüz hükümetten, "çağrılarının işitildiğine" dair bile bir yanıt alamadıklarını öne sürdü. 
     Mumcu, 28 Mart yerel seçimlerinden önce bir çok kez, Güneydoğu Anadolu Bölgesi’ndeki seçim sonuçlarının altını çizerek, terörün sivil siyaseti refleksleriyle yöneteceği bir sürecin içine girmeden, siyasetin bu soruna ilişkin kendi çözümlerini üretmesi gerektiğini söylediğini anlattı. 
     
     "TERÖR DENİLMEKTEN KAÇINILIYOR" 
     Sorunun çözümü için TBMM’nin hemen toplanması gerektiğini dile getiren Mumcu, konuyu siyasallaştırmamaya çalışarak çözmek gerektiğine işaret etti. Erkan Mumcu, soruna "terör" denmekten kaçınıldığını ve bölücü hareketle mücadele konusunda, devletin yöntemlerinin bazı zaaflar içerdiğini ileri sürdü. 
     "Adını koyamadığımız bir akıl tutulması içindeyiz. Yani yatıştırma, kendini aldatacak bir şekilde yok sayma ve görmezden gelme... " diyen Mumcu, sorunun adını koymaktan ve bu konuda konuşmaktan çekinilmemesi gerektiğini bildirdi. 
     Mumcu, "1 Mart tezkeresi kararı, Türkiye’nin uluslararası ilişkilerde yeni bir konuma geçtiği anın miladıdır, noktasıdır" dedi. 
     "Bu sorunun yaşandığı bölgenin, büyük güçlerin nüfuz alanı olarak gördükleri ve buradaki aktörleri zaman zaman satranç tahtasının piyonları gibi gördükleri bir bölge olduğunu" kaydeden Mumcu, Türkiye’nin bu sorununun İspanya, Fransa ve İngiltere’deki sorunlarla birebir örtüşen bir sorun olmadığını kaydetti. Sorunun uluslararası boyutunun gözardı edilmemesi gerektiğine dikkati çeken Mumcu, Fransa ve İspanya’daki modeller hakkında bilgi verdi. 
     
     "TERÖRE DAYALI PANİK ATAK" 
     Erkan Mumcu, teröre dayalı bir panik atak içerisinde olunmaması gerektiğini ifade ederek, "Diyarbakır gezisi şunu gösterdi PKK’nın baskısından, yıldırmasından bıkan Kürt halkı, PKK bombaları patlatmadığı sürece bir şey yapılmadığını düşünmektedir. Bizim, Başbakanı yermek, bilgisizliği ile açık düşürmek gibi bir amacımız yoktur. Bizim dediğimiz şudur Başbakan 3 ay önce bunları niye reddetti de şimdi kabul ediyor " diye konuştu. 
     Bu konuda ortak bir stratejiye ihtiyaç olduğunu ifade eden Mumcu, bu stratejinin de kararın tek bir merkezden verildiği bir strateji olmaması gerektiğini vurguladı. Mumcu, "Ortak Strateji, ortak aklın yetkili ve ilgili herkes tarafından paylaşıldığı ortak tutumun adıdır. 
     Ulusal stratejiye ihtiyaç var ve stratejiyi ulusallaştırmak için de adres TBMM’dir" dedi. 
     Erkan Mumcu, "Bölgedeki sorunun çözümü için hangi modelin uygulanması gerektiği" yönündeki bir soru üzerine, Türkiye’nin üniter yapısının korunduğu, modern ulus devlet olduğu modelin uygulanması gerektiğini ifade etti. Mumcu, "Ulus tanımının, etno kültürel odaklı bir tanım olarak yapılmadığı, anayasal, hukuksal bir tanım olarak yapıldığı bir model, insanların saygı gördüğü bir modeldir hedefimiz. 
     Buna en yakın durduğumuz model de Fransa modelidir" dedi. 
     
     "BÖLÜCÜLÜK SORUNU VAR" 
     Tükiye’nin karşısında bir bölücülük sorunu olduğunu ve bunun görmezden gelinemeyeceğini dile getiren Mumcu, "Türkiye’nin milli birlik ve bütünlüğü ile ilgili bir sorunla karşıyayız" dedi. 
     Mumcu, şöyle konuştu 
     "Türkiye, 1 Mart tezkeresi ile uluslararası ilişkilerde müzakere edebilen taraf olma sıfatını kaybetmiştir ve bu Kıbrıs’ta da yaşanmıştır. Kıbrıs, birden AB’nin iç meselesi haline gelmiştir. Annan Planı tartışılan, birleşik Kıbrıs’ı hedefleyen ve BM’nin devrede olduğu bir inisiyatifin adıydı. Eğer biz BM’yi daha etkin, bu konuya daha müdahil bir platform olarak çalıştırabilseydik ki, bunun yolu Türk-ABD ilişkilerinin değerini bilmekten geçerdi, geçmedi." Türkiye’nin Kürt sorunu ile ilgili son dönemdeki açılımlarının, bölgede "bombalar patlamadan" önce yapılması gerektiğini öne süren Mumcu, sorunun teşhisi ve çözülmesi konusunda ortak bir anlayışa gidilmesi gerektiğine dikkati çekti. 
     Anavatan Partisi Genel Başkanı Mumcu, Hükümetin, 3 Ekim öncesinde bir komplo ile karşıya kaldıklarını düşündüğünü iddia etti. 
     Mumcu, terör ve Kürt sorunu ile ilgili hazırladıkları bir raporu, ekim ayında açıklayacaklarını da söyledi. 
     
</TEXT>
</DOC>
