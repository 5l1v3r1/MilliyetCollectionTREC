<DOC>
<DOCNO> 380901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonsiy19.html </URL>
<DATE> 2005/09/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Gaziantep’te Sezer’i karşılamada türban’ tartışması 
</HEADLINE>
<TEXT>

     Ahmet KAYA GAZİANTEP, DHA 

CUMHURBAŞKANI Ahmet Nejdet Sezer’in 21 Eylül’de Gaziantep’e yaptığı gezi sırasında AKP’li Büyükşehir Belediye Başkanı Asım Güzelbey’in eşinin karşılamaya Türbanlı olduğu düşünülerek’ davet edilmediği iddialarını, yetkililer doğrulamadı. 
     Belediye Başkanı Asım Güzelbey’in eşi Derya Güzelbey’in Cumhurbaşkanı Ahmet Necdet Sezer ve eşini Gaziantep Havaalanı’nda karşılama arzusunda olduğu, ancak havaalanında yalnız Vali Lütfullah Bilgin’in eşi Sezgi Bilgin’in dışında kimsenin bulunmamasının istendiği bir mesaj geldiği için karşılamaya gidemediği iddia edildi. Cumhurbaşkanı Sezer’in AKP’li Başkan Güzelbey’in eşinin türbanlı olabileceğinin sandığı için böyle bir uygulamaya gittiği söylentileri dolaşmaya başladı. 
     Kentte tartışma yaratan iddialarla ilgili adını açıklamak istemeyen üst düzey bir bürokrat, bu yorumların gerçeği yansıtmadığını söyledi. Cumhurbaşkanı Sezer’in yurt içi gezilerinin organizasyonunu yapan ekibin karşılamalarda sadece başkan eşlerinin değil, garnizon komutanı eşlerinin de bulunmasına gerek görmediğini belirten aynı yetkili şunları söyledi 
     Eğer Sayın Cumhurbaşkanı Büyükşehir Belediye Başkanı’nın eşinin türbanlı olduğu endişesini taşısaydı, kendisini izleyen gazetecilerin bile güvenlik soruşturmasının yapıldığı gibi, bunu da rahatlıkla öğrenebilir, ona göre davranırdı. Kaldı ki, Cumhurbaşkanı’nın illere yaptığı gezilerden en az iki gün önce bir öncü ekip o kente gider. Yerel yönetimin yetkilileriyle, karşılamaya kimlerin katılacakları, nerede duracakları dahil her şeyi nokta olarak belirler. Genel uygulama, Cumhurbaşkanı’nı gideceği kentin yalnız Valisi’nin eşinin havaalanında karşılamasıdır. Gaziantep ve Kahramanmaraş’ta da yapılan budur. Nitekim, Gaziantep’te Cumhurbaşkanı’nı karşılayan Tugay Komutanı Tuğgeneral Nejdet Sezginer’in eşi de havaalanına çağrılmamıştı. Kahramanmaraş’ta da Büyükşehir Belediye Başkanı Mustafa Poyraz ve Garnizon Komutanı Tuğgeneral Nihat Reşat Ödün’ün eşleri de karşılama alanında bulunmuyordu. Buradaki karşılamada da yalnız Vali İlhan Ateş’in eşi Birsen Ateş bulunuyordu.'' 
     
</TEXT>
</DOC>
