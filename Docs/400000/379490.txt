<DOC>
<DOCNO> 379490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur31.html </URL>
<DATE> 2005/09/18/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Abdi İpekçi Parkı'nda TAYAD eylemi... 
</HEADLINE>
<TEXT>

     F Tipi cezaevlerindeki yaşam şartların protesto eden Tutuklu ve Hükümlü Yakınları Yardımlaşma Derneği TAYAD üyeleri, Ankara Abdi İpekçi Parkı'nda halay çekip türkü söyleyerek eylem yaptılar. 
     Cezaevi yaşam koşullarını protesto için Abdi İpekçi Parkı'nda 2 yıl önce başlattıkları oturma eyleminin yıldönümü nedeniyle bir araya gelen TAYAD üyeleri, basın açıklaması yaptı. Grup adına okunan açıklamada, eylemin süreceği belirtildi. 
     Aradan geçen süre içinde parkta eylem yapan ''TAYAD'lıların defalarca kez polis tarafından gözaltına alındıkları''da ifade edilen açıklamada, cezaevlerindeki yaşam koşullarının iyileştirilmesi istendi. 
     Açıklamanın ardından polis kıyafeti giyen bazı kişiler, ''Bitmeyen Şarkı'' isimli bir oyun sergilediler. Oyundan sonra halay çekip türkü söyleyen TAYAD'lılar, olaysız dağıldılar. 
     Eylem sırasında gruptakilere tepki gösteren 2 kadın, polis tarafından uzaklaştırılırken, polisin, sergilenen oyun ve izinsiz gösteri nedeniyle, eylemi gerçekleştirenler hakkında Cumhuriyet Başsavcılığı'na suç duyurusunda bulunacağı öğrenildi. 
     
</TEXT>
</DOC>
