<DOC>
<DOCNO> 389115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/spor/spo07.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral Melandri 
</HEADLINE>
<TEXT>


İstanbul Park'ın ilk kez ev sahipliği yaptığı, dünyanın en hızlı motosikletlerinin yarıştığı MotoGP'de zafere Movistar Honda'dan Marco Melandri ulaştı, Rossi ikinci oldu 

MURAT AĞCA 


İstanbul Park'ta bu kez dünyanın en hızlı motosikletlerinin boy gösterdiği MotoGP Türkiye yarışını 41 44.139'luk derecesiyle Movistar Honda'dan Marco Melandri kazandı. 
Yarışa pole pozisyondaki takım arkadaşı Sete Gibernau'nun yanında ikinci sırada başlayan İtalyan Melandri, startla birlikte birinciliğe oturdu ve bu sezon ilk şampiyonluğunu İstanbul'da yaşadı. MotoGP'de üst üste beşinci şampiyonluğunu üç yarış önce ilan eden Yamaha'nın efsane ismi Valentino Rossi ise finişe 41 45.652 ile ikinci sırada gelmeyi başardı. MotoGP'nin Türkiye ayağında üçüncülük kürsüsüne ise Repsol Honda'nın ABD'li yıldızı Nicky Hayden 41 51.012'lik dereceyle çıktı. Genel klasmanda ikincilik için Hayden ile büyük bir çekişme yaşayan Melandri, bu zaferle puanını 195'e yükselterek ikinci sıraya yükseldi. 

En hızlısı Ito 
Yarışta en yüksek sürate, Ducati takımından Shinichi Ito 305.2 kilometre ile ulaştı, ancak yedinci turda kırmızı bayrakla diskalifiye edildi. 
Yarışın galibi Melandri'ye kupasını Başbakan Yardımcısı Mehmet Ali Şahin verdi. İkinci Rossi'ye kupayı Büyükşehir Belediye Başkanı Kadir Topbaş, üçüncü Hayden'e de Vali Muammer Güler takdim etti. 

Erdoğan gelemedi 

Başbakan Recep Tayyip Erdoğan, Necmettin Erbakan'ın eşinin vefatı nedeniyle yarışı izlemeye gelemedi. Erbakan'a taziye ziyaretine giden Erdoğan, programını değiştirmek zorunda kaldı. Başbakan Yardımcısı Mehmet Ali Şahin ile birlikte bazı bakanlar tribünde yer aldı. 

Otopark mafyası 

İstanbulPark'a araçlarıyla gelenler "otopark mafyasına" takıldı. Yeterli alan bulunmasına rağmen girişte bu alanların dolduğu bahanesiyle içeri alınmayan araçlar, 5 milyon karşılığında park yeri bulabildi. Görevliler bu parayı Akfırat Belediyesi adına topladıklarını iddia ettiler. 

Büyük ilgi 

Milliyet'in hazırladığı özel ek dün pistte dağıtıldı. Sponsor firma Honda tarafından girişte ücretsiz olarak verilen özel ek büyük ilgi gördü. 

Fesli kutlama 

125 cc kategorisinde ikinci olan Mattia Passini, podyumda ve basın toplantısına başında fesle çıktı. Üzerinde Dunlop yazılı fesle ilginç bir görüntü oluşturan İtalyan pilotun bu davranışı bazı kişilerce yadırgandı. 

125 cc Meglio'nun 

MotoGP'de, 125 cc kategorisinde Kopron Racing World Honda'dan Fransız Mike Di Meglio birinci oldu. 19 turluk yarışta, Di Meglio 39.50.377 ile mutlu sona ulaşırken, Totti Sport-NGS Aprilia takımının İtalyan Mattia Pasini 39.50.482'le ikinci, Ajo Motorsport Honda'dan Japon Tomoyoshi Koyama 39.50.533'le üçüncü oldu. 

250 cc Stoner'ın 

250 cc kategorisinde Carrera Sunglasses - LCR Aprilia takımından Avustralyalı Casey Stoner mutlu sona ulaştı. Stoner, 39.28.243'lük derecesiyle birinci olurken, Dünya Şampiyonluğu'nu ilan eden Telefonica Movistar Honda'dan İspanyol Daniel Pedrosa 39.28.336 ile ikinci, takım arkadaşı Japon Hiroshi Aoyama ise 39.39.890 ile üçüncü oldu. 


</TEXT>
</DOC>
