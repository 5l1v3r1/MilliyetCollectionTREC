<DOC>
<DOCNO> 393257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/siyaset/siy04.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Eyleme geçin 
</HEADLINE>
<TEXT>


AB, Türkiye'nin performansını değerlendirdiği Strateji Belgesi'ni tamamladı. Kıbrıs için tanımaya atıf yapılan belgede, birkaç alanda ilerleme sağlayan Ankara'nın daha fazla çalışması gerektiği belirtildi 

GÜVEN ÖZALP Brüksel 


AB Komisyonu tarafından genişleme paketinde yer alan tüm ülkelerin kaydettiği performansın değerlendirmesinin yapıldığı Strateji Belgesi, Türkiye'de reform sürecinin yavaşlamasını ana mesaj olarak veriyor. Bugün İlerleme Raporu ve Katılım Ortaklığı Belgesi'yle KOB birlikte yayımlanacak olan ve "sentez" niteliği taşıyan belgede, "siyasi reform taahhütlerinin daha somut başarılara dönüştürülmesi" isteniyor. 

Güneydoğu ve PKK 
Güneydoğu'da az sayıda somut ilerleme sağlandığına dikkat çeken belge, bölgedeki güvenlik durumunun da "PKK şiddeti" nedeniyle kötüleştiğini vurguluyor. Yargı alanında yapısal değişiklik çağrısı yapılan, temel hak ve özgürlükler konusunda da ek çabalar gerektiği dile getirilen belgede, Kopenhag kriterlerinin yeterli düzeyde karşılanmaya devam edildiğine vurgu yapılıyor. 
Belge, giderek azalmakta olan işkence ve kötü muameleye yönelik mücadelenin daha da güçlendirilmesini istiyor. Kıbrıs'ın tanınması konusuna da dolaylı olarak atıf yapan belgede, AB'nin yaptığı karşı deklarasyona gönderme yapılarak, "AB deklarasyonu tüm üye devletlerin tanınmasının katılım sürecinin gerekli bir bileşeni olduğunu vurguladı" ifadelerine yer veriyor. 
Türkiye'nin ekonomik alanda gerçekleştirdiği ilerleme sayesinde "artık işleyen bir piyasa ekonomisi olarak" görülebileceğini ifade eden belge, bunun ancak istikrar ve reform başarılarının sürdürülmesine bağlı olduğunun altını çiziyor. 

İlerleme gerekiyor 
AB müktesebatının Türkiye tarafından uygulanması konusuna da atıf yapan Strateji Belgesi, "Türkiye'nin müktesebata uyumu birkaç alanda ilerleme sağladıysa da birçok alanda ilk aşamalarda kaldı" mesajını yansıtıyor. Türkiye'nin daha fazla çalışması gerektiğine değinen belge, yeni yasal düzenlemelerin müktesebat ışığında yapılmasının önemine vurgu yapıyor. Türk olmayan hizmet sağlayıcılarına ve ürünlere yönelik ayrımcılık yapılmaması ve AB üyelerine farklı muamele yapılmaması gereği de uyarılar arasında yer alıyor. Gümrük Birliği alanındaki taahhütlere saygı gösterilmesini isteyen belge, AB kurallarının uygulanabilmesi için yönetim ve yargı kapasitelerinin güçlendirilmesini talep ediyor. 


</TEXT>
</DOC>
