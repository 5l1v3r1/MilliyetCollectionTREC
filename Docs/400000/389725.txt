<DOC>
<DOCNO> 389725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/yazar/bila.html </URL>
<DATE> 2005/10/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Elekdağ'dan OYAK'a 'Axa'dan ayrıl' önerisi 
</HEADLINE>
<TEXT>


OYAK son dönemde gündemin ön sıralarında. Kısa bir süre önce Erdemir ihalesine girerken tartışma konusu olmuştu. Erdemir'in "milli sermaye"de kalmasını savunanlara paralel gerekçelerle Erdemir ihalesine giren ve kazanan OYAK yönetimine eleştiriler yöneltilmişti. 
Sermayenin "millisi", "gayri millisi" olmaz teziyle, ekonomik gerekçeler dışında gerekçelerle, milli duygu ve düşüncelerle hareket edilemeyeceği savunulmuştu. 
OYAK bu eleştirilere karşın ihaleye girdi ve kazandı. 
OYAK'ın başında bulunan Coşkun Ulusoy da "milliyetçi tutum ve söylemi"nden dolayı eleştirilerden nasibini almıştı. 
Şimdi OYAK bir başka "milli sorun" nedeniyle gündemde... 
Sorun, OYAK'ın ortağı Axa... 

Ortağın cilvesi 
Axa-OYAK reklamlarını televizyonlardan görmüşsünüzdür. 
Axa, OYAK'ın ortağı Fransız ağırlıklı bir şirket. Bugünlerde aldığı bir kararla Türkiye'de rahatsızlık yarattı. Tabii başta ortağı OYAK'ta... 
Axa, "1915 Ermeni soykırımı mağdurlarının v rislerine tazminat ödemeyi" kabul etti. Mahkeme süreci henüz kesinleşmeden, davacıların avukatlarıyla uzlaşmaya giden Axa, tazminat ödeme kararı alarak, "Türklerin Ermenilere soykırım uyguladıkları" tezini de kabul etmiş oldu. 
Türk Silahlı Kuvvetleri mensuplarının oluşturduğu OYAK, "Ermeni soykırımı iddiasını kabul eden ve tazminat ödemeyi kararlaştıran" bu şirketle ortak... 
Ortağın cilvesi bu... 

Elekdağ'ın önerisi 
CHP İstanbul Milletvekili Şükrü Elekdağ, konuyu, gündem dışı bir konuşmayla, Meclis'e taşıdı. 
Deneyimli diplomat, OYAK'ın, Axa'nın tazminat kararı almasını önleyemediğine göre, bu ortaklıktan ayrılması gerektiğini savundu. Elekdağ, OYAK yönetimine seslenerek, zaman yitirilmeden Axa ile yolların ayrılmasını önerdi. 
Elekdağ, önerisinin gerekçesini de şöyle özetledi 
"Ermeni teröristler 36'sı diplomat, 42 vatandaşımızı katlettiler. Bu üç aşamalı planlarının ilk aşamasıydı. 1973'ten 1984'e kadar terör estirdiler. Bu tarihte daha fazla terör eyleminin kendilerini dünya nezdinde sıkıntıya düşüreceğini görerek, ikinci aşamaya geçtiler. İkinci aşama Ermeni soykırımı iddiasının dünyaya kabul ettirilmesidir. Bu aşama ayrıca Türkiye'ye ağır bir tazminat ödettirmeyi de kapsar. Şimdi ikinci aşamanın sonlarına geldiler. Dünyada bazı devletlere Ermeni soykırımını kabul ettirdiler. Parlamentolardan kararlar çıkarttılar. Sonra tazminat çabalarına girdiler. Şimdi Axa bunu kabul etti. Axa, tazminat ödemeyi kabul eden ilk şirket değildir. Bundan sonra yenileri de olacaktır. Ermeni milliyetçileri, üçüncü aşamada toprak dahil diğer taleplerini de gündeme getireceklerdir." 
OYAK daha önce konuyu en üst düzeyde incelediğini ve gereğini yapacağını açıklamıştı. 
Bakalım OYAK, Axa'yla yollarını ayıracak mı 
Ve yine bakalım, Axa'nın kararı "Hukukidir, ekonomiktir, ticaridir" diye savunulup, "Ne demek milli sermaye " tartışması açılacak mı 



</TEXT>
</DOC>
