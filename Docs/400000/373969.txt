<DOC>
<DOCNO> 373969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/guncel/gun05.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailelerle eğitim buluşması 
</HEADLINE>
<TEXT>


Milliyet'in "Baba Beni Okula Gönder" kampanyası çerçevesinde Anne Çocuk Eğitim Vakfı AÇEV tarafından Diyarbakır, Mardin, Şanlıurfa ve Van'da anne ve babalara yönelik seminerler düzenlendi 


BURASI DİYARBAKIR 
Amaç kızların sağlıklı gelişimi 
İlki İstanbul'da gerçekleştirilen "Çocuğum ve Ben" seminerlerinin ikincisi 23 Ağustos Salı günü Diyarbakır'da yapıldı. 100 ev kadınının katıldığı seminerde eğitim uzmanı Hilal Kuşçul, temel hedefin, kız çocuklarının yaşadığı gelişimsel zorlukları kaldırmak olduğunu söyledi. Milliyet Yazarı Serpil Yılmaz da, "Çocuklarınızı okutmak için çalışın" diye annelere seslendi. 

BURASI ŞANLIURFA 
'Aynı sıkıntıyı çekmesinler' 
Şanlıurfa'da 24 Ağustos Çarşamba günü yapılan seminere, Şanlıurfa İl Milli Eğitim Müdürü Mehmet Küçük, Milliyet Yazarı Nail Güreli, AÇEV Tanıtım ve İletişim Koordinatörü Nevin İlhan da katıldı. Güreli, Şanlıurfalı kadınlara şöyle seslendi "Çocuklarınızı okutun ki, sizlerin çektiği bazı sıkıntıları çekmesinler. Türkiye'nin daha ileri gitmesi, dünyada gücümüzün artması için okumuş insanlara ihtiyacımız var." 

BURASI MARDİN 
Annenin isyanı Okuyamadım 
Mardin'de 25 Ağustos'ta düzenlenen seminerde Milliyet "Baba Beni Okula Gönder" Kampanyası Proje Koordinatörü Nilgün Yorgancıoğlu, AÇEV'den Psikolog Erçin Kimmet ve Hilal Kuşçul konuştu. Mardin Valisi Temel Koçaklar ve Belediye Başkanı Metin Pamukçu'nun katıldığı seminerde bir anne, ilköğretim 3. sınıfa kadar okuyabildiğini belirterek, "Çocuklarım benim gibi olmasın" dedi. 

BURASI VAN 
'Kızlar geleceğe umutla baksın' 
Son seminer, 26 Ağustos Cuma günü Van Devlet Tiyatrosu Salonu'nda yapıldı. AÇEV Baba Destek Birimi Koordinatörü Hasan Deniz, ailelerden kızlarını okula göndermelerini, komşularını da teşvik etmelerini istedi. Kız - erkek ayrımı yapılmamasını isteyen Deniz, "Okula gönderilmeyen çocuk kendine güvenmez, okula gidemeyen bir kız çocuğu geleceğe umutla bakamaz" dedi. 


</TEXT>
</DOC>
