<DOC>
<DOCNO> 361994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/yazar/oztrak.html </URL>
<DATE> 2005/07/18/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Kırk yıllık dostun ardından 
</HEADLINE>
<TEXT>


Onunla ortaokulun hazırlık sınıfında yollarımız kesişti. Bu kırk yıl sürecek bir dostluğun başlangıcıydı. Sınıfta kabına sığamazdı. Müthiş bir sorgulama iştahı ve analiz kabiliyeti vardı. Hiç bir zaman tek gerçek olduğunu kabul etmezdi. Hocalarla girdiği tartışmalar sonunda sınıftan atıldığı da olurdu. Müthiş bir kitap okuyucusu ve yorumcuydu. 
Sonsuz bir insan sevgisine sahipti. Son derece kibardı. İnsan ilişkileri onun için çok önemliydi. Kimseye yük olmak istemez en yakın arkadaşlarından bile çok doğal bir şey yapmalarını isterken çok zorlanırdı. İyi bir insandı. 

Tek gerçeği kabullenmeme 
Tek gerçek olduğunu kabullenmeme, hayatın her yönünü sorgulama ve insan sevgisi Ömer'i genç yaşta gerçek bir çağdaş demokrat kimliğe kavuşturdu. Babası üst düzey bir askerdi. Biz lisedeyken gerçekleşen askeri bir müdahale sonunda kendisine "Babanlar yönetime el koymuş" dediğimde gösterdiği sert tepki bunun en güzel kanıtıydı. Üniversitede de beraberdik. Nereden gelirse gelsin her türlü dayatmaya, haksızlığa karşı çıkardı. 12 Eylül sonrasında siyasi yasakların kalkması ile ilgili mücadele döneminde Sayın Demirel'in yanında yer almasının tek nedeni bu yolla ülkede gerçek bir demokrasinin kurulma şansının olduğuna inanmasıydı. Özlediği demokrat ortamın gerçekleşmediğini görünce tüm haklarından vazgeçerek memuriyetten ayrılmakta tereddüt göstermedi. 

Dünyayı yakından izlerdi 
İç ve dış politika alanlarında kendisini çok iyi yetiştirmişti. Dünyada olanları çok yakından izlerdi. İçeride ve dışarıda insanlarla rahat ilişki kurabiliyordu. Dünyada olanlarla iç politika arasında sağlıklı ilişki kurabilen nadir beyinlerden biriydi. Daha iyi bir Dünya ve Türkiye özlemini gerçekleştirmek için gerektiğinde fedakarlık yapabilecek bir insandı. 
Üniversitedeyken Yankı dergisinde başladığı basın ve yazarlık yaşamına Dışişleri Bakanlığı'na girdikten sonra ara vermişti. Memuriyetten ayrıldıktan sonra yeniden yazarlığa döndü. Entelektüel birikimini ve o müthiş analiz kabiliyetini kamuoyu ile paylaşmaya başladı. En karmaşık sorunları bile halkın anlayacağı bir dille anlatabiliyordu. Ama yine de kabına sığamıyordu. 
Annesini çocuk yaşta çok erken kaybetmişti. Kadınların yaşamında özel bir önemi vardı. Çok sever ama o duygusal yoğunluk içinde de rahat edemezdi. 
Hayatında sorgulamadan kabul ettiği bir tek varlık çok sevdiği kızı Zeynep'ti. Çok iyi bir babaydı. Kızı üniversiteyi kazandığında sevinci ve bölüm seçme konusunda kızına yardımcı olma heyecanı olağanüstüydü. Kızı yurtdışındayken duyduğu özlem gözlerinden okunuyordu. Bazen onunla konuşmalarından bahsederdi. Kendisi gibi iyi ve aydın bir insan yetiştirmekten mutluydu. Galiba yaşamındaki tek sakin adacık Zeynep'ti. 
Sonunda vücuduna da sığamaz hale geldi. Bedenini olağanüstü zorladı. Geçtiğimiz hafta perşembe günü sabah e-postama Ömer'in siyasi vasiyetimdir yazısı düşünce irkildim. Yine saçmalıyor bu daha sonra okurum dedim.Akşam geç saatte Ankara'dan eşim arayıp Ömer'den haber almadıklarını kızının da kapıyı açamadığını söyleyince bir şeyler olduğunu anladım. Çünkü eşimle Ömer'i bir gün bu şekilde bulma endişemiz hep vardı. Yalnızdı, kalbi çok yorulmuştu. Bu nedenle de kapıyı içerden kilitlerken anahtarı üzerinde bırakma derdik. 

Bir aydını kaybettik 
Ömer Tarkan 52 yaşında yaşama veda etti. Bu dünyaya da sığamadı. Demokrasi, dünya ve Türkiye konusunda bu kadar güçlü analizler yapabilen bu insan, bir ortak arkadaşımızın söylediği gibi özel yaşamının çeşitli dönemlerinde yaptığı gibi yine saçmaladı ve bizleri bırakıp gitti. 
Bu yazdığım en zor yazı. Çünkü bu yazıyla Ömer'i yitirdiğimi kabul ediyorum. Benim ve ailemin yaşamındaki en önemli insanlardan biri artık yok. 
Cumartesi günü güzel bir insanı, iyi bir babayı toprağa verdik. Ben kırk yıllık dostumu, kardeşimi yitirdim. Annem, kardeşim, eşim, oğlum ailemizin bir ferdini kaybettik. 
Ama en önemlisi Türkiye ihtiyaç duyduğu aydınlarından birini en verimli çağında kaybetti. Tüm ailesinin ve biricik kızı Zeynep'in başı sağ olsun. 



</TEXT>
</DOC>
