<DOC>
<DOCNO> 365579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/magazin/amag.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bir yaz gecesi rüyası 
</HEADLINE>
<TEXT>


Otoparktan konser alanına dönüştürülen Kuruçeşme Arena'nın açılışını Pink Martini yaptı. Önceki gece Açıkhava'da Leman Sam ile Vedat Sakman, Rumeli Hisarı'nda ise Kardeş Türküler vardı n BORA BAĞCIBAŞI 


PINK MARTINI 
Kuruçeşme Arena'yı 'K tibim'le açtılar 

Otoparktan konser alanına dönüştürülen Kuruçeşme Arena'nın açılışı, Pink Martini konseriyle yapıldı. Grup, yaklaşık 5 bin kişinin katıldığı konserde, repertuvarlarındaki 23 şarkının yanı sıra izleyenlere sürpiz yaparak 'K tibim' adlı şarkıyı da Türkçe seslendirdi. Konser öncesinde düzenlenen basın toplantısında konuşan grubun vokalisti China Forbes, "Türkiye'ye 4. kez geliyoruz. Bu bizim 8. konserimiz. Her defasında yoğun ilgiyle karşılaştığımız için çok mutluyuz" dedi. Kuruçeşme Arena'yı çok beğendiğini açıklayan Forbes, "Yeni albümde İspanyolca, İtalyanca, Rusça, Japonca parçaların yanı sıra bir de Türkçe parça söyleyeceğim. Hangi Türkçe parçayı koyacağımızı kararlaştırmadık ama Zeki Müren, Bülent Ersoy ve birçok sanatçının şarkısını dinledim" diye konuştu. 

LEMAN SAM VE VEDAT SAKMAN 
Açıkhava'da romantizm 

Most Production'ın bu yıl 16.'sını düzenlediği Harbiye Açıkhava Konserleri kapsamında önceki gece Leman Sam ile Vedat Sakman ikilisi hayranlarıyla hasret giderdi. Sakman'ın vokali ve gitarı eşliğinde romantik şarkılarını seslendiren Sam, konser sırasında sık sık saçlarını taradı. Açıkhava'da son olarak Özcan Deniz'le sahne alan Sam, "Özcan'la özel bir konser hazırlamıştık. Ama artık Özcan'la aynı sahneyi paylaşmam. O bir kereye mahsustu" dedi. 

KARDEŞ TÜRKÜLER 
Hisar'da türkü gecesi 

Rumeli Hisarı'nda ise önceki akşam sahnede Kardeş Türküler vardı. Yeni albümleri 'Bahar'la müzik dünyasındaki çıkışlarını sürdüren grup, önceki gece Rumeli Hisarı'nda hayranlarının karşısındaydı. Kardeş Türküler ekibi, albümlerinden parçaların yanı sıra Anadolu'nun etnik ezgileriyle de hayranlarına keyifli anlar yaşattılar. Kardeş Türküler, konserde Türkçe eserlerin yanında Arapça, Kürtçe, Ermenice ve Rumca şarkılar da yorumladı. 


</TEXT>
</DOC>
