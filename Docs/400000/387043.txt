<DOC>
<DOCNO> 387043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/siyaset/siy04.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca'nın gazetesi gay'lerle vuruyor 
</HEADLINE>
<TEXT>


Milli Gazete, kapatılan Milli Gençlik Vakfı için, 'Gay Lezbiyen Derneği'ni örnek göstererek özgürlük istedi 

ANKARA Milliyet 


Saadet Partisi Genel Başkan Vekili Recai Kutan, Ankara Cumhuriyet Başsavcılığı'nın gay-lezbiyen derneğine özgürlük sağlayan kararından yola çıkarak, Milli Gençlik Vakfı'nı MGV kapatan kararı tartışmaya açtı. 
Kutan, Necmettin Erbakan'ın 12 Eylül sonrası kapatılan RP'nin gençlik kolları olarak kurduğu MGV'nin halefi olan Anadolu Gençlik Derneği'nin iftarında ilginç değerlendirmelerde bulundu. 

İşte Kutan'ın örnekleri 
Kutan, Milli Gazete'de de "Soytarılar" başlığıyla manşetten verilen konuşmasında, KAOS Gay-Lezbiyen Derneği hakkındaki kararı anımsatarak şunları söyledi 
"Gay ve lezbiyen derneklerini yasalara, toplumun inanç ve ahlakına uygun bulanlar, MGV' yi herhalde büyük kabahatler işlediği için kapattılar. MGV'nin kabahati de gecelerini gündüzlerine katarak gençlerimizin milli, manevi ve ahlaki değerlerine bağlı olarak yetişmelerine çalışmak. Bunun dışında MGV'ye isnat edilecek suç unsuru yok. Kapatılabilir, elhamdülillah şimdi Anadolu Gençlik, hizmetlerine devam ediyor. Toplumumuzun ümidi bu gençlerimizdedir." 
Kutan, AKP'nin öncülük ettiği dinler arası diyalog, medeniyetler buluşması gibi faaliyetlerle misyonerlik çalışmalarının devlet eliyle yürütüldüğünü de iddia etti. 
60 şubesi, 900 bürosu bulunan MGV, "Anayasal düzene ve laiklik ilkesine karşı faaliyette bulunduğu" gerekçesiyle kapatılmıştı. SP'nin kolu olarak kurulan Anadolu Gençlik Derneği de 81 ilde örgütlendi. 





</TEXT>
</DOC>
