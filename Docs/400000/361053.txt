<DOC>
<DOCNO> 361053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko62.html </URL>
<DATE> 2005/07/14/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Hugo Boss Operasyonel Mükemmellik Merkezi açıldı... 
</HEADLINE>
<TEXT>

     Hugo Boss’un Ege Serbest Bölgesi içindeki tesislerinde yatırımı tamamlanan Operasyonel Mükemmellik Merkezi ve Sosyal Tesisler’in açılışı yapıldı. 
     Düzenlenen törende konuşan İzmir Valisi Yusuf Ziya Göksu, emeklilik kararı aldıktan sonra ilk kez bir toplantıya katıldığını ifade etti. Yatırımın geçen yıl temelini attığını belirten Göksu, şunları söyledi 
     "Bugün sizlere son kez hitab ediyorum. Emeklilik kararım sonrası hiçbir toplantıya katılmadım ancak iş istihdam, üretim ve ihracat olunca valinin emeklisi olmaz dedim, geldim. 
     Bir hafta önce burayı görseydim, emekli olmaz buradaki avantajlardan ben de istifade ederdim. Yapılan yatırımın en hayırlısı insana yapılandır. Bu tesisin açılışını görmekten mutlu olarak emekliliğe ayrılıyorum. İzmir böyle bir tesis kazandı, gözüm arkada kalmayacak." İzmir Büyükşehir Belediyesi Başkanı Aziz Kocaoğlu ise Hugo Boss’un yatırımlarında İzmir’i seçmesinin bölgeye güç kattığını ifade etti. 
     Kocaoğlu, Hugo Boss’un büyüme sinerjisinden yararlanabilmek amacıyla Ege Serbest Bölgesi yakınındaki alanda bir fuar ve kongre merkezi oluşturacaklarını dile getirdi. 
     
     2.5 MİLYON AVRO’LUK YATIRIM 
     Hugo Boss Yönetim Kurulu Üyesi Werner Lackas yaptığı konuşmada, 2.5 milyon Avro’ya kurulan tesisin tatil merkezi gibi olduğunu 
     belirtti. Hugo Boss’un "en kaliteli üretim için en iyi insanlarla çalışmayı" ilke edindiğini ifade eden Lackas, "Bu tesisin benzeri Almanya’da bile yok. Bu tesisler Hugo Boss’un Türkiye’ye ne kadar önem verdiğini göstermektedir. Burada çalışan bir kişinin artık eve gideceğinden emin değilim. Biz buradaki çalışanlara imreniyoruz. Bu yatırım Hugo Boss yönetiminin insana yatırım yapma isteğinin bir tezahürüdür" dedi. Hugo Boss Türkiye Genel Müdürü Sezai Kaya ise yaptığı konuşmada, 1999 yılında ilk yatırımı yaptıktan sonra 2004 yılında iki yeni fabrika kurarak çalışan sayısını iki katına çıkardıklarını söyledi. İzmir’deki tesislerin Hugo Boss’un teknik bilgi know-how merkezi haline geldiğine dikkat çeken Kaya, "6 yıl önce sıfırdan başlayıp 3 bin çalışanımızla sektöre dünyada model olacak düzeye geldik. İzmir’de, sadece dünyanın en moda, en kaliteli ürünlerini üretmiyoruz, aynı zamanda insan üreten bir merkeziz. Çalışana yatırım yapmaya devam edeceğiz" diye konuştu. Hugo Boss kampüsü içinde kurulan Operasyonel Mükemmellik Merkezi, dünyanın 65 ülkesinde üretim yapan Hugo Boss grup şirketlerine ve üretici firmalara teknik bilginin aktarılacağı merkez olacak. Merkezde bir amfi ve 6 çok amaçlı eğitim salonu bulunuyor. Sosyal Tesisler’de ise bar ve kafe, bilardo salonu, fitness center, kuaför salonu, futbol, voleybol, basketbol sahaları, tenis kortu ve dinlenme parkı bulunuyor. 
     
</TEXT>
</DOC>
