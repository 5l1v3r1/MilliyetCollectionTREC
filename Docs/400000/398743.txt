<DOC>
<DOCNO> 398743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur14.html </URL>
<DATE> 2005/11/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İngiliz geline Türk usülü düğün... 
</HEADLINE>
<TEXT>

     Aydın’ın Çine İlçesi’ne bağlı Mutaflar Köyü’nde oturan Mesut Aktaş, barda tanıştığı İngiliz hemşire ile Türk geleneklerine göre yapılan bir düğünle evlendi. 
     Çineli Mesut Aktaş ve İngiliz Hemşire Cynsey Elizabeth Fay’in düğünü Mutaflar Köyü İlköğretim Okulu Bahçesi’nde yapıldı. Çok sayıda davetlinin katıldığı düğünde, İngiliz gelin Cynsey Elizabeth Fay, Türkçe şarkılarla oyun oynamakta zorlandı. 
     Mesut Aktaş, AA muhabirine yaptığı açıklamada, İngiliz arkadaşı ile 1,5 yıl önce Marmaris’te bir barda tanıştıklarını ve ilk görüşte birbirlerine aşık olduklarını söyledi. 
     Eşinin iki haftalık tatil süresi bitince, memleketi İngiltere’ye döndüğünü ve bu süre içerisinde aşklarının günden güne geliştiğini anlatan Aktaş, bir süre Marmaris’te birlikte yaşadıklarını daha sonra evlenmeye karar verdiklerini belirtti. 
     Aktaş, düğünün Türk gelenek ve göreneklerine göre yapıldığını önümüzdeki günlerde İngiltere’de de düğün yapacaklarını kaydetti. 
     
</TEXT>
</DOC>
