<DOC>
<DOCNO> 394605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur16.html </URL>
<DATE> 2005/11/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kapkaç kurbanı İclal Ülker'in cenazesi toprağa verildi 
</HEADLINE>
<TEXT>

     Kartal'da çantasını almak isteyen kapkaççıların kullandığı otomobilin altında sürüklenerek hayatını kaybeden İclal Ülker'in cenazesi, gözyaşları arasında toprağa verildi. 
     Tekel Sigara Fabrikası Araştırma Enstitüsü Şube Müdürü olan 58 yaşındaki 2 çocuk annesi İclal Ülker'in cenazesi, Kadıköy Sahrayıcedid Camii'ne getirildi. 
     Ülker'in cenaze törenine, Kartal Kaymakamı Dursun Ali Şahin, DYP İstanbul İl Başkanı Faik İçmeli, eski eşi Mehmet Erden, çocukları Alper ve Aylin Erden ile yakınları ve mesai arkadaşları katıldı. 
     Taziyeleri kabul eden ve annelerinin cenazesinin başından ayrılmayan Uludağ Üniversitesi öğrencisi Aylin ve ağabeyi Alper Erden, yakınları tarafından teskin edilmeye çalışıldı. 
     Ülker'in cenazesi, burada öğle vakti kılınan namazın ardından Karacaahmet Mezarlığı'na götürülerek, gözyaşları arasında toprağa verildi. 
     
     GÜVENLİK GÖREVLİLERİ HAKKINDA SORUŞTURMA 
     Ülker'in cenaze törenine katılan Kartal Kaymakamı Dursun Ali Şahin, olayın meydana geldiği Kartal Petrol-İş Caddesi'nde bir kamu kuruluşunun özel güvenlik elemanları bulunduğunu hatırlatarak, olaya 10-15 metre mesafede oldukları halde müdahale etmediklerinin anlaşıldığını söyledi. 
     Özel güvenlik görevlilerinin yetkilerinin yeni yasayla yeniden düzenlendiğini kaydeden Şahin, şöyle dedi 
     ''Niye bu yetkilerini kullanmıyorlar Olay, 3-5 dakika içinde oluyor. Polise tanınan yetkiler, kısmen güvenlik görevlilerine de tanınmıştır. Ama yapmadılar. Kamu, bunlara yetki vermiştir. Emniyet Müdürlüğü'ne talimat verdim. Pazartesi günü, olay anında görevde bulunan kişilerle ilgili soruşturma başlatılacak. Ayrıca Cumhuriyet Başsavcısı ile de görüştüm ve olayı anlattım. O da olay günü görev yapan nöbetçi savcıya durumu iletti. Sözlü olarak suç duyurusunda bulundum. Hak yerini bulacak.'' Her köşeye bir polis konulamayacağını ifade eden Şahin, vatandaşların da bu konulara duyarlı olmaları gerektiğini belirterek, ''O gün orada pazar var. En işlek yer. Halk da niçin müdahil olmuyor Bu iş onların da başına gelebilir. Her şeyin polisten beklenmesi olmaz'' diye konuştu. 
     Şahin, İclal Ülker'in bir şehit olduğunu da sözlerine ekledi. 
     
</TEXT>
</DOC>
