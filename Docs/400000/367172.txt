<DOC>
<DOCNO> 367172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonyas17.html </URL>
<DATE> 2005/08/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Atlantis afsanesinin peşine düştü... 
</HEADLINE>
<TEXT>

     Amerikalı araştırmacı Robert Sarmast, mitolojik kayıp kıta Atlantis'in efsanesini gerçeğe dönüştürme, Atlantis'in Kıbrıs ile Suriye arasında Akdeniz'in derinlerinde olduğunu kanıtlama çabasına girdi. 
     Atlantis'in gerçekten var olduğuna inanan Sarmast, tüm kanıtların Kıbrıs'ı işaret ettiğini belirtti ve antik Yunan filozofu Eflatun'un, ''Atlantis'in 11 bin 500 yıl önce şiddetli sellerle battığı ve Kıbrıs'ın da onun en yüksek yeri olduğu'' yolundaki görüşlerini hatırlattı. 
     Kıbrıs'ın 80 kilometre güneydoğu açıklarında geçen yıl insan yapımı kalıntılara rastladıklarını belirten Sarmast, sonarlarla düz bir açı şeklinde uzun bir duvar saptadıklarını, kimsenin bunun doğal olduğunu iddia edemeyeceğini belirtti. 
     Sarmast, söz konusu alanı incelemek üzere Mayıs 2006'ya kadar bölgeye geri döneceğini ve 2 saatlik bir belgesel hazırlamak üzere bir Hollywood yapımcısıyla bağlantı kurduğunu söyledi. 
     Eflatun, gelişmiş bir uygarlığa sahip Atlantis'in bir ada olduğunu ve yaklaşık 11 bin 500 yıl önce yok olduğunu savunmuştu. 
     Mitolojide geçen Atlantis'in var olduğuna inananlar, kayıp kıtanın, Atlantik Okyanusu'ndan Yunanistan'ın Santorini adasına, Azorlar'dan Güney Çin Denizi'ne kadar birçok yerde olduğunu iddia ediyor. 
     
</TEXT>
</DOC>
