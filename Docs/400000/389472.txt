<DOC>
<DOCNO> 389472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko05.html </URL>
<DATE> 2005/10/25/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Konut kredisinde faize değil maliyete bak 
</HEADLINE>
<TEXT>

     Faizlerin yüzde 1.20'lere gerilemesi ve vadenin 240 aya kadar uzaması, konut kredilerine olan talebi artırdı. Yılbaşından sonra konut kredileri yüzde 238 artarak 8.9 milyar YTL'ye, toplam krediler içindeki payı ise yüzde 20'den 37'ye çıktı. En uzun vadenin en avantajlı kredi olmadığını söyleyen bankacılar, faizin yanı sıra ücret ve komisyon giderlerine de bakılmasını öneriyor 

Barış Bekar EKONOMİST 

Konut kredisi kullanımındaki artış bütün hızıyla sürüyor. Bankaların faiz rekabetine bağlı olarak konut kredileri eylül ayı sonu itibari ile 8.9 milyar YTL'ye ulaştı. Merkez Bankası'nın yayınladığı verilere göre 2004 Aralık sonunda 2.6 milyar YTL olan konut kredilerindeki artış yüzde 238.6 olarak gerçekleşti. 
     Bankacılık Düzenleme ve Denetleme Kurulu BDDK verilerine göre ise bankacılık sektöründe, konut kredisinin toplam tüketici kredilerindeki payı yılbaşında yüzde 21 iken, bu oran eylül ayı sonunda yüzde 37'ye yükseldi. 
     Bu artışın en önemli nedeni Türkiye'nin AB sürecine ilişkin gelişmelerin piyasalarca olumlu algılanması sonucu faizlerin düşmesi. Ancak bu artışta bankaların son üç aylık bilançolarında bireysel kredi portföylerini artırma çabaları da önemli rol oynuyor. 
     Ayrıca yerli bankaların, Türkiye pazarına bireysel bankacılık için giren yabancı bankaların pazardaki aktiflikleri artmadan potansiyel müşterileri kendilerine bağlama çabaları da bu durumda oldukça etkili. Hazine bonolarının yıllık yüzde 15 getirisinin olduğu bir ortamda bankaların aylık 1.20 bileşiği 15.4 faizle, 5-10 yıl vadeli kredi vermeleri oldukça riskli. Bazı bankaların mevduat faizleri bile konut kredi faizlerinden daha yüksek. 
     
     ÜCRET VE KOMİSYON FARKI 

     Akbank'ın aylık 1.25'e indirmesiyle başlayan faiz rekabetine İş Bankası 1.20 ile karşılık vermişti. Bu iki bankanın rekabetine Ziraat Bankası da katıldı ve faizleri 1.19'a düşürdü. 
     Konut kredilerinde rekabet sadece bankaların faiz politikalarıyla sınırlı değil. Alınan ücret ve komisyon gelirleri de rekabette belirleyici bir rol oynuyor. Bazı bankalar yüzde 3'lere varan boyutlarda ücret ve komisyon kesintisi yaparken, bazı bankalarda bu oran yüzde 1'in altında kalıyor. 
     Komisyonu peşin, kredi taksitlerinin ise vadelere yayılmış olarak ödeneceği dikkate alındığında, komisyon ödemesi kredi faizinin maliyetini artırıyor. Yüzde 3 oranındaki ücret ve komisyon gideri kredinin maliyetini yüzde 0.02 puan yukarı çıkarıyor. 
     
     HANGİ BANKA NE KADAR ALIYOR 

     İş Bankası, 60 ay vadeli kredilerde minimum 160 YTL ve kredinin yüzde 0.7'si kadar komisyon alırken, 60 aydan 120 aya kadar olan kredilerde ise minimum 250 YTL ve kredinin yüzde 1'i, 240 aya kadar olan kredilerde ise minumum 500 YTL olmak üzere yüzde 2 komisyon ve masraf talep ediyor. 
     HSBC'de ise konut kredilerinde talep ve tahsis ücreti olarak 200 YTL, ekspertiz ücreti ise kredi tutarının yüzde 0.6'sı olmak üzere minimum 150 YTL, maksimum 375 YTL kesinti yapıyor. 
     Yapı Kredi Bankası kredi talep ve tahsis ücreti olarak en az 50 YTL, en fazla 200 YTL olacak şekilde, kullanılan konut kredisi tutarının yüzde 0.9'unu talep ediyor. 
     BankEuropa ise kredi tutarının yüzde 2'si kadar kredi başvuru ücreti ve 300 YTL tutarında ekspertiz ücreti tahsil ediyor. 
     
     YENİ İNDİRİMLER BEKLENİYOR 

     Müşterilerin bu süreçte kredi faiz oranı ile diğer maliyetleri de göz önünde bulundurmaları ve kredi kullanacakları vadeyi ve tutarı iyi belirlemeleri gerekiyor. İhtiyaçları ölçüsünde kredi kullanmaları, kredi kullanma kararının salt faiz oranının düşmesi nedeniyle verilmemesinin doğru olacağı belirtiliyor. Konut kredisi kullanıcılarının aylık taksidinin, gelirin üçte birini geçmemesi gerekiyor. 
     Sektörde faiz oranlarında, çok fazla olmamakla birlikte kademeli olarak bir azalma bekleniyor. BankEuropa'nın Genel Müdür Yardımcısı Murat Aysan'a göre, yakın bir dönemde yeni faiz indirimleri gelebilir. Bu düşüşün, ekonomik istikrarın korunması ile paralel gerçekleşeceğini ve bugünkü seviyeye düştüğü hızda olmayacağını belirten Yapı Kredi Bankası Bireysel ve İşletme Bankacılığı Pazarlama Bölümü Yönetmeni Mehmet Kırca da, "Faiz oranlarındaki düşüş, temel olarak, reel faizlerin ve Merkez Bankası gecelik faizlerinin önümüzdeki dönemde düşüş trendinde olmasına ve ekonomideki talep canlılığının devam etmesine bağlı" diyor. 
     Yapı Kredi'de de en çok tercih edilen vade 72, ortalama kullandırım tutarı ise yaklaşık 65 bin YTL. 
     
</TEXT>
</DOC>
