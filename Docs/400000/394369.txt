<DOC>
<DOCNO> 394369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonspo02.html </URL>
<DATE> 2005/11/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kicker dergisi Ailton Beşiktaş ile yollarını ayıracak... 
</HEADLINE>
<TEXT>

     Almanya’nın önemli spor dergilerinden Kicker, Beşiktaş’ın Türkiye’de mutsuz olduğu için Ailton’la yollarını ayıracağını ileri sürdü. 
     
     Sorunlar sürüyor 
     Almanya’nın gözü Ailton’da... Sezon başında Schalke’den transfer edilen ve henüz isteneni veremeyen Brezilyalı golcünün Beşiktaş’ta mutlu olmadığı öne sürüldü. Almanya’nın önde gelen spor dergilerinden Kicker’de yer alan haberde, Ailton-Beşiktaş birlikteliğinin bitmek üzere olduğu yazıldı. Ailton’un alışılmadık şekilde az gol attığına dikkat çekilen haberde, Sambacı’nın da İstanbul’da mutlu olmadığı belirtildi. 
     
     Tigana istemiyor’ 
     Ailton’un, Beşiktaş’ın Fransız teknik direktörü Jean Tigana’yla bir görüşme yaptığı ve tecrübeli çalıştırıcının da Brezilyalı’yı takımda görmek istemediği haberde yazıldı. Dergide ayrıca, Yıldırım Demirören ve yöneticilerin Antalya’da yapılacak toplantı sonrasında Ailton hakkındaki son kararı da verecekleri belirtildi. Bundesliga’da 198 maça çıkan ve 102 gol kaydeden Ailton, Türkiye’de ise 11 karşılaşmada sadece 4 gol attı. 
     
</TEXT>
</DOC>
