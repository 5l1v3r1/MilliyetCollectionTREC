<DOC>
<DOCNO> 381266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/ekonomi/eko01.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CanWest 'danışman' olarak kalacak 
</HEADLINE>
<TEXT>


RTÜK Yasası'na göre, yabancılar birden fazla radyo veya televizyona ortak olamıyor. Bu yüzden Süper FM ihalesine CGS ortağı olarak giren CanWest, Star TV ve gazete ihalesine 'ortak' sıfatıyla katılamayacak 

ANKARA Milliyet 

Star Medya Grubu şirketlerinden Süper FM'in satışını için yapılan ihaleyi, ortakları arasında Mehmet Kutman'ın da bulunduğu Turkcom'un Kanadalı medya grubu CanWest ile kurduğu CGS ortaklığının kazanması 'gölge satış' tartışması başlattı. Ancak CanWest, yasa gereği bundan sonraki ihalelerde ortak olamayacak. 
Süper FM için yapılan ihaleyi 33.1 milyon dolarla kazanan CanWest'in ortağı olduğu CGS şirketi destekli Turkcom, Pasifik Televizyon şirketiyle girdiği Metro FM ihalesinde de 22 milyon 850 bin dolarla birinci gelmişti. Ancak RTÜK Yasası'na göre, ulusal radyo ve televizyonlarda yabancıların payı en fazla yüzde 25 olabiliyor. Yabancılar bunun dışında ulusal radyo ve televizyonlardan hisse alamıyor. Aynı yasada bir özel radyo ve televizyon kuruluşunda ortak olan gerçek veya tüzel yabancı kişinin bir başka radyo ve televizyona ortak olamayacağı düzenlemesi yer alıyor. 
Bu nedenle, Turkcom'un kazandığı Metro FM ihalesinden sonra CanWest'in sıfatı 'danışmanlık' olarak açıklanırken, Star Gazetesi, Star TV ve grubun diğer kuruluşlarının satışına CanWest yine ortak olarak giremeyecek. 

Sahip kim olacak İhalelerin onaydan geçerek, satış işleminin tamamlanabilmesi için yasadaki koşulların gerçekleşmesi gerekiyor. Buna göre, yasanın mevcut hali göz önünde bulundurulduğunda, CanWest, ağırlığıyla kazanılan ihaleler sonucu alınan radyoların birinde küçük ortak, diğerinde ise danışman sıfatıyla Türk medyasında yer alabilecek. Turkcom'un diğer ortakları 'hakim ortak' sıfatıyla radyoların sahipleri konumunda bulunurken, CanWest 'gölge patron' olarak kalacak. 

Yasa değişirse 
CanWest'in medyada güçlü bir biçimde yer alabilmesi için tek yol olarak yasanın değiştirilmesi gözüküyor. Yasanın yabancıların yayın kurumlarının tamamını ya da birden fazlasını alabileceğine yönelik hükümlerin getirilmesi durumunda CanWest'in "hakim ortak" konumuna geçeceği yorumları yapılıyor. Ancak ihalenin yapıldığı dönemdeki mevzuata göre, ihaleleri kazanma ihtimali olmayan yabancı şirketin, olası yasa değişikliğinden sonra 'hakim ortak' konumuna geçecek olmasının hukuki tartışma yaratacağı belirtiliyor. 


</TEXT>
</DOC>
