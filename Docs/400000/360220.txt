<DOC>
<DOCNO> 360220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/ekonomi/eko02.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavutluk'ta işler karıştı 
</HEADLINE>
<TEXT>


Arnavutluk telekom şirketinin yüzde 76'sını alan Çalık Telekom'a, hükümet onay vermişti. 3 Temmuz'daki genel seçimin birincisi Demokratik Parti ise kararı 'yasa dışı' olarak niteledi 


Arnavutluk Başbakanı Fatos Nano, hükümetin son toplantısında, ülkenin ulusal telekom şirketi Alb Telekom'un özelleştirme kapsamında, Çalık Enerji Telekomünikasyon'a satışı onayladı. Başbakan'ın onay kararına karşılık, 3 Temmuz 2005'de yapılan genel seçimde birinci parti olarak çıkan Demokratik Parti ise kararı 'yasa dışı' olarak niteledi. 
Türk Telekom ihalesine, Etisalat grubu ile birlikte giren ancak bu ihalede sonuç alamayan Çalık Grubu'nun Arnavutluk'un ulusal telekom şirketi Alb Telekom'u aldığı ihale de riske girdi. İhaleyi yapan hükümet, Çalık Grubu'na satışa onay vermesine karşın, son seçimleri kazanan Demokratik Parti, kararı eleştirdi. Dün, konuyla ilgili basın mensuplarına açıklamalarda bulunan Demokratik Parti Genel Sekreteri Ridvan Bode, Alb Telekom'un özelleştirme sürecinin açık olmadığını iddia ederek, şunları söyledi 
"Ülkenin en önemli zenginliklerinden birisi olan Alb Telekom, Çalık Enerji adlı Türk şirketi tarafından satın alınmıştır. Son seçimlerde başarılı olan Demokratik Parti'nin yakın zamanda kuracağı yeni hükümet, Alb Telekom'un özelleştirilmesi hakkında soruşturmanın başlamasını isteyecektir." 

300 bin abonesi var 
Başbakan Nano'nun, Alb Telekom işletmesinin satış prosedürünü hükümet toplantısında onaylamasının ardından Türkiye'ye hareket ettiğini belirten Bode, yeni kurulacak parlamentonun, Başbakan Nano'nun bu kararını inceleyeceğini vurguladı. Bode, "Seçimlerde başarısız olan Başbakan Nano, onay kararıyla, kanun dışı eylemde bulundu" diye konuştu. 
Orta Asya'da yaptığı yatırımlarla tanınan tekstilci işadamı Ahmet Çalık'ın sahibi olduğu Çalık Telekom, önceki ay Arnavutluk'un ulusal telekom şirketi Alb Telekom'un yüzde 76'lık hissesini özelleştirme ihalesinde 120 milyon euroya almıştı. Arnavutluk Telekom'un şu anda 300 bine yakın abonesi bulunuyor. Özelleştirmenin ardından kalan hisseler devletin elinde kalacak. Bunun yüzde 5'i önümüzdeki dönemde çalışanlara verilirken geri kalan bölüm devlet tarafından halka arz edilecek. Çalık Telekom, Arnavutluk Telekom şirketini işletirken de, Türk Telekom'dan teknik ve idari destek alacağını açıklamıştı. 
Alb Telekom ihalesine, Çalık Enerji Telekomünikasyon'un yanı sıra Slovenya Telekom, Kore Telekom, MCT - Al Kharafi Grub şirketleri de katılmıştı. 


</TEXT>
</DOC>
