<DOC>
<DOCNO> 381542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun43.html </URL>
<DATE> 2005/09/26/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Kolombiya'da dev bir kokain laboratuvarı bulundu... 
</HEADLINE>
<TEXT>

     Kolombiya’da, ayda "5 ila 10" ton kokain üretme kapasitesine sahip olduğu belirtilen dev bir uyuşturucu laboratuvarının bulunduğu bildirildi. 
     Kolombiya deniz kuvvetlerinden yapılan açıklamada, laboratuvarın, Kolombiya-Ekvador sınırı yakınındaki bir ormanda dün bulunduğu belirtildi. 
     Düzenlenen operasyonda, bölgede "uyuşturucuyu saf hale getirmeye yarayan dev bir aygıt" bulunduğu ve bunun da "kokain üretiminin altyapısını oluşturduğu" kaydedilen açıklamada, 19 ton katı kimyasal madde ve "kokaine dönüştürülmeye hazır bir asit maddesi" olan 18 bin galon sıvıya el konulduğu belirtildi. 
     Operasyonda üç kişinin de yakalandığı bildirildi. 
     Yetkililer, yılbaşından bu yana Kolombiya toprakları ve karasularında düzenlenen çeşitli operasyonlarda, piyasa değeri 1.7 milyar dolar olan 80 ton kokain ele geçirildiğini kaydetti. 
     Resmi kaynaklara göre, ülkede yılda yaklaşık 480 ton kokain üretiliyor. 
     
</TEXT>
</DOC>
