<DOC>
<DOCNO> 363734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonyas02.html </URL>
<DATE> 2005/07/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye, orta gelirli turistin tercihi... 
</HEADLINE>
<TEXT>

     Turizm alanında bu yıl yeni bir rekora imza atmaya hazırlanan Türkiye’yi orta gelirli turistlerin tercih ettiği belirlendi. Nisan-haziran dönemini kapsayan üç aylık dönemde Türkiye’ye gelen 5.3 milyon turistin, yüzde 74.1’ini orta gelir düzeyindeki yabancılar oluşturdu. Zengin turistlerin oranı ise yüzde 14.4 düzeyinde kaldı. 
     ANKA’nın Devlet İstatistik Enstitüsü DİE verilerinden yaptığı belirlemeye göre, nisan-haziran döneminde Türkiye’ye gelen yabancı ziyaretçilerin sayısı 5 milyon 264 bin 406 olarak gerçekleşti. Turistlerin yüzde 54.9’unu erkek, yüzde 45.1’ini kadınlar oluşturdu. Erkek turistlerin sayısı 2 milyon 617 bin 518, kadın turistlerin sayısı 2 milyon 147 bin 9 düzeyinde gerçekleşti. 
     
     BÜYÜK BÖLÜMÜ ORTA GELİR DÜZEYİNDE 
     Söz konusu dönemde Türkiye’ye gelen turistlerin, yüzde 74.1 oranındaki 3 milyon 1 bin 371’ini orta gelir düzeyindeki yabancılar oluşturdu. 
     Düşük gelir düzeyindeki turistlerin sayısı 545 bin 385 olarak gerçekleşti ve toplamda yüzde 11.4’lük pay aldı. 
     Sözkonusu dönemde Türkiye’yi yüksek gelir düzeyinde 687 bin 771 yabancı ziyaret etti. Zengin turistlerin oranı yüzde 14.4 düzeyinde kaldı. 
     
     TÜRKİYE’Yİ GEZİ VE EĞLENCE İÇİN TERCİH EDİYORLAR 
     Yabancıların büyük bir bölümünün Türkiye’yi gezi ve eğlence amacıyla tercih ettiği belirlendi. Turistlerin yüzde 56.1’i gezi ve eğlence amacıyla Türkiye’ye geldi. Kültür amacıyla Türkiye’ye gelen turist sayısı ise 489 bin 504 olarak gerçekleşti. Turistlerin yüzde 10.3’ü kültür, yüzde 6.5’i yakınlarını ziyaret, yüzde 5.7’si alışveriş, yüzde 4.8’i görev, yüzde 4.1’i ticari ilişkiler, yüzde 2.7’si toplantı, konferans, kurs, seminer, yüzde 2.2’si transit, yüzde 1.4’ü de sportif ilişkiler amacıyla Türkiye’yi ziyaret 
     etti. 
     
     TURİSTLER ÇOĞU PROFESYONEL MESLEK MENSUBU 
     Türkiye’ye gelen yabancıların yüzde 31.2’yle çoğunluğunu profesyonel meslek mensupları oluşturdu. Türkiye’ye 1 milyon 488 bin 100 profesyonel meslek mensubu olduğunu bildiren turist geldi. 
     Büro ve müşteri hizmetlerinde çalışan turistlerin oranı yüzde 13.8, kanun yapıcılar ve üst düzey yöneticilerin oranı yüzde 9.2, yardımcı profesyonel meslek mensuplarının oranı yüzde 8.1, hizmet ve satış elemanlarının oranı yüzde 5.9, sanatkarlar ve ilgili işlerde çalışanların oranı yüzde 4.8 oldu. 
     
     EĞİTİM DÜZEYİ YÜKSEK 
     Yabancıların eğitim düzeyi ise yüksek seviyede bulunuyor. Nisan-haziran döneminde Türkiye’ye gelen turistlerin yüzde 40.2’sinin fakülte veya yüksek okul, yüzde 31’inin lise ve dengi okul, yüzde 11.6’sının orta okul ve dengi okul mezunu olduğu, yüzde 10.2’sinin ise yüksek lisans ve doktora yaptığı belirlendi. 

ANKA 
     
</TEXT>
</DOC>
