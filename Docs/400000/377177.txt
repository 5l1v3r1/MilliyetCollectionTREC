<DOC>
<DOCNO> 377177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonyas03.html </URL>
<DATE> 2005/09/09/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Türkiye'yi ziyaret eden ABD'li turist sayısı yüzde 45 arttı 
</HEADLINE>
<TEXT>

     Türkiye’ye giden Amerikalı turist sayısının Ağustos ayı sonu itibariyle geçtiğimiz yılın aynı dönemine göre yüzde 45 civarında artış göstererek 284 bin 130’a yükseldiği bildirildi. 
     Türkiye’nin New York Başkonsolosluğu Kültür ve Turizm Ateşe Vekili Meltem Önhon’un verdiği bilgilere göre, 11 Eylül saldırılarını takip eden yıllarda yüzde 50 düşüş gösteren Türkiye’yi ziyaret eden Amerikalı turist sayısı, 2004 yılından itibaren artmaya başladı. 
     Önhon, Türkiye’yi ziyaret eden Amerikalı turistler konusunda şunları söyledi 
     "2000 yılında, yani 11 Eylül olaylarından bir yıl önce, ABD’den ülkemize giden turist sayısı 515 bin 90 iken, bu rakam 11 Eylül’den sonra tüm rezervasyonların iptal edilmesi sonucu 2001 yılında 429 bin 563’e düşmüş, daha sonra 2002 yılında 247 bin 629’a, 2003 yılında ise 
     222 bin 918’e kadar düşmeye devam etmiştir. Bu dönemde yüzde 50’den 
     fazla düşüş yaşanan Amerikalı turist sayısında 2004 yılından itibaren ise bir toparlanma süreci başlamış ve 2004 yılı sonunda yüzde 30,59 artışla 291 bin 102’ye ulaşmıştır." Ağustos ayı sonu istatistiklerine göre, bu yıl geçen yılın aynı dönemine kıyasla Amerikalı turist sayısının yüzde 44,57 oranında artarak şimdiden 284 bin 130’a ulaştığını kaydeden Önhon, 2005 yılı sonunda toplam ABD’li turist sayısının 350 bini geçmesini beklediklerini ifade etti. Önhon şunları kaydetti "Bilindiği gibi ABD’de yaşanan 11 Eylül 2001 olayından sonra uluslararası turizm büyük ölçüde yara aldı. Bu olay, denizaşırı seyahat eden ABD’li turistler üzerinde ise uzun süre etkili oldu. Yine geçtiğimiz yıllarda başlayan ve devam etmekte olan Irak Savaşı yüzünden bölgenin karışıklık ve savaş içinde olan bir bölge olarak algılanması ve Türkiye’nin de Irak’a sınırı olan bir ülke olması sebebiyle bu karışıklığın ülkemize de yansıyacağının düşünülmesi ABD’den ülkemize yönelik turist akışının hızla artışını engelleyen faktörler oldu." Bu olumsuz şartlara rağmen Kültür ve Turizm Bakanlığı’nın, birçok ülkede olduğu gibi New York Ataşeliği koordinasyonunda ABD’deki tanıtım kampanyasını güçlendirerek devam ettirdiğini belirten Önhon, "Tanıtım etkinlikleri ve halkla ilişkiler çalışmaları yoğun olarak sürdürülmüş, özellikle ABD’li basın mensuplarının, seyahat ve yemek yazarlarının ülkemizde Bakanlığımızca ağırlanması ile seyahat ve yemek dergilerinde birçok olumlu yayın yapılması temin edilmiştir. Bu çalışmaların sonucunda ise 2004 yılından itibaren ABD’den ülkemize yönelik turist akışında çok ciddi artışlar yaşanmaya başlanmıştır" dedi. 2005 yılı içerisinde hemen hemen her ay prestijli seyahat dergileri ve çeşitli gazetelerde Türkiye ile ilgili olumlu yayınlar yapıldığını hatırlatan Önhon, "İstanbul’da son zamanlardaki kültür ve sanat aktivitelerinin yanı sıra yeni açılan tesislerin çeşitliliği ve uluslararası standartlarla buluşmuş olması da yazarların İstanbul’a olan ilgisini artırmıştır. Bunun neticesinde ABD’de ulusal yayın yapan büyük gazetelerde son 2 ay içerisinde İstanbul ile ilgili reklam değeri oldukça yüksek makaleler yayınlanmıştır" şeklinde konuştu. Önhon, son yıllarda Türkiye’de son derece başarılı bir şekilde düzenlenerek dünya kamuoyunda geniş yankı bulan NATO Zirvesi, UEFA Şampiyonlar Ligi Finali, Dünya Mimarlar Kongresi ve Formula 1 gibi uluslararası çaptaki organizasyonların da Türkiye’ye yönelik algılamalarda çok olumlu etkiler yarattığını ifade etti. Önhon, "Bakanlığımız tarafından ve Ataşeliğimiz koordinasyonunda yürütülen kampanyalar artarak önümüzdeki yıl da devam edecektir. Bu çerçevede, önümüzdeki yıl sonunda 11 Eylül öncesi rakamlara ulaşmayı hedeflemekteyiz" dedi. 
     
</TEXT>
</DOC>
