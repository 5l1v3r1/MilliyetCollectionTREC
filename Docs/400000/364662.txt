<DOC>
<DOCNO> 364662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun50.html </URL>
<DATE> 2005/07/27/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
İran Savunma Bakanı ''Katı füze yakıtı üretimini başardık'' 
</HEADLINE>
<TEXT>

     İran Savunma Bakanı Ali Şamhani, "Şahab-3" füzeleri için katı yakıt üretimini başardıklarını açıkladı. 
     Şamhani AP’ye yaptığı açıklamada, füze teknolojisinde önemli bir adım attıklarını belirterek, Şahab-3 gibi füzeleri fırlatmak için kullanılacak katı yakıt üretmeyi başarıyla gerçekleştirdiklerini söyledi. 
     Katı yakıtlı füzelerin hedeflere isabet oranının daha yüksek olduğu ve füzelerin uzun süre depolanabilmesine imkan verdiği belirtiliyor. Sıvı yakıtlı füzeler ise aksine, kısa süreler için depolanabiliyor. 
     1,300 km’den başlayan menzili 1,930 km’yi aşan ve nükleer başlık 
     taşıma kapasitesine sahip Şahab-3 füzelerinin menzili içinde İsrail ve Orta Doğu’daki ABD kuvvetleri de bulunuyor. Şamhani, "Füze üretiminde katı yakıt teknolojisinde kesinlikle yeterliliğe ulaştık. Bu yerel olarak gerçekleştirilmiş bir başarıdır" dedi. İran, geçen ay orta menzilli Şahab-3 füzeleri için katı yakıtlı bir motoru başarı ile test ettiğini de açıklamıştı. Denenen motorun Şahab-3 için üretilen iki motordan biri olduğu belirtildi. İran Savunma Bakanı Şamhani, katı yakıtlı motor kullanan bir Şahab-3 denemesi yapılmadığını kaydetti, ama bir süre önce Fatih-110 tipi kısa menzilli füzeyi katı yakıt motoru ile denediklerini söyledi. Ancak Şamhani, bu füzenin yakıtının İran’da mı üretildiği, yoksa dışardan mı alındığını belirtmedi. Fatih-110’un menzilinin 170 km olduğu ve İran’ın en etkili füzelerinden biri olduğu belirtiliyor. 
     
</TEXT>
</DOC>
