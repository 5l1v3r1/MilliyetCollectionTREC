<DOC>
<DOCNO> 399407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur28.html </URL>
<DATE> 2005/11/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Basın Konseyi, Oray Eğin'in "uyarılmasına" karar verdi 
</HEADLINE>
<TEXT>

     Basın Konseyi Yüksek Kurulu, Milliyet Gazetesi yazarı Ece Temelkuran, Tempo Dergisi Yayın Direktörü Murat Sabuncu ve Kanaltürk Televizyonu Genel Yayın Yönetmeni Tuncay Özkan’ın "aşağılandıkları" gerekçesiyle yaptıkları ortak şikayet üzerine, Akşam Gazetesi yazarı Oray Eğin’in "uyarılmasına" karar verdi. 
     Basın Konseyi’nden yapılan yazılı açıklamada, şikayet konusu Akşam Gazetesi’nin 3 Ekim 2005 tarihli nüshasında "Off The Record" isimli köşede yayınlanan "Milliyet’teki Değişimlerin Anlamı" başlıklı yazıda, "isim verilmeden Milliyet Gazetesi’nde bir ’kadın yazarın’ bir aydır yazılarının yayınlanmadığı, ’bu kızın’ adının basın tarihinde kovulmakla özdeş anılacağı, Doğan Medya Center korumalarının bu yazarı kolundan tutup kapı dışarı ettiği, Milliyet’in eski Genel Yayın Yönetmeni Mehmet Yılmaz döneminde şımarıkça davrandığı, Milliyet Gazetesi’nin yeni Genel Yayın Yönetmeni Sedat Ergin’den aynı toleransı bulamadığı, Kanal D eski Haber Genel Yayın Yönetmeni Tuncay Özkan’ın eski başbakanlardan Mesut Yılmaz ile yükselip onunla bittiği, Milliyet eski Ekonomi Müdürü Murat Sabuncu’nun görevinde başarısız olmasına rağmen eş-dost desteğiyle işini koruduğu, Ergin döneminde istifa etmek zorunda kaldığı" yolunda ifadelere yer verildiği belirtildi. 
     
     İDDİA VE KARAR 
     Açıklamada, söz konusu yazı üzerine şikayetçiler Milliyet Gazetesi yazarı Ece Temelkuran, Tempo Dergisi Yayın Direktörü Murat Sabuncu ve Kanaltürk Televizyonu Genel Yayın Yönetmeni Tuncay Özkan’ın, Basın Konseyi’ne ortak başvuruda bulundukları ifade edilerek, "eleştiri sınırlarının ötesinde küçük düşürüldüklerini belirterek gereğinin yapılmasını istedikleri" kaydedildi. 
     Şikayet edilen Akşam Gazetesi yazarı Oray Eğin’in, Basın Konseyi’ne cevap göndermediği de belirtilen açıklamada, Basın Konseyi Yüksek Kurulu’nun 16 Kasım 2005 tarihli toplantıda durumu değerlendirdiği ve şu kararı aldığı ifade edildi 
     "Yazıda, geçmişte Milliyet Gazetesi’nde görev yaptığı ve işinden çıkarıldığı söylenen kadın yazarın o dönemde yazılarına ara veren Ece Temelkuran olduğunun kolayca anlaşılabildiği, ismi verilmeyen bu kadın yazar hakkında küçük düşürücü ifadeler kullanıldığı, diğer şikayetçiler Tuncay Özkan ve Murat Sabuncu’nun isimleri de verilerek haklarında eleştiri sınırları ötesinde aşağılayıcı sayılacak ifadeler kullanıldığı, dolayısıyla şikayet konusu köşe yazısının Basın Meslek İlkeleri’nin ’Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez’ şeklindeki 4. maddesini ihlal ettiği sonucuna vararak, Akşam Gazetesi yazarı Oray Eğin’in ’uyarılmasına’ oy birliğiyle karar verilmiştir." 
     
</TEXT>
</DOC>
