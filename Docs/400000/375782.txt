<DOC>
<DOCNO> 375782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy16.html </URL>
<DATE> 2005/09/05/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ANAP'tan da sağduyu çağrısı... 
</HEADLINE>
<TEXT>

     Anavatan Partisi Genel Başkanı Erkan Mumcu, bölücü hareketin kışkırtmalar aracılığıyla kendi hedeflerine hizmet edecek karşı tepkiler, kontrol edilemez refleksler yaratma gayreti içinde olduğunu ifade ederek, "Millet olarak, bölücü hareketin kışkırtıcı girişimlerine itibar etmemeli, vakar ve soğukkanlılık içinde bir milli duruş sergilemeliyiz" dedi. 
     Mumcu, yaptığı yazılı açıklamada, İstanbul, Gemlik ve Bozüyük’te bölücü terör örgütü tarafından çıkarılan olaylar öncesinde birçok defa uyarıda bulunduklarını belirterek, sorunun bir "tanım tartışması" içine hapsedilmesinin, kısırlaştırıcı bir etki yarattığını ve tartışmanın yönü itibariyle bölücü hareketin hedeflerine uygun sonuçlar doğurduğunu savundu. 
     Soruna sadece "terör sorunu" olarak bakmanın kapsamı daralttığını ve işin "yeni boyutlarının anlaşılmasını" engellediğini belirten Mumcu, şunları kaydetti 
     "Sorun bölücülük sorunudur. Sorun bölücü hareketin yeni bir evreye geçmekte oluşu sorunudur. Son olaylar bunu doğrulamaktadır. 
     Hükümet, konuya kuru laf kalabalığıyla yaklaşmayı bırakmalı, bölücü hareketin yeni bir evreye geçiş çabalarını anlamaya ve önlem almaya çalışmalıdır. Sorun retorikle geçiştirilebilecek bir sorun değildir, sorun siyasi akıl gerektirmektedir. 
     Vatandaşlarımızın kışkırtıcı girişimlere karşı son derece dikkati ve duyarlı olması gereği vardır. Bölücü hareketin hedeflerine alet olmamak gereği vardır. Bölücü hareket, kışkırtmalar aracılığıyla kendi hedeflerine hizmet edecek karşı tepkiler, kontrol edilemez refleksler yaratma gayreti içindedir. Millet olarak, bölücü hareketin kışkırtıcı girişimlerine itibar etmemeli, vakar ve soğukkanlılık içinde bir milli duruş sergilemeliyiz." 
     
     "HEPİMİZ SAĞDUYULU OLMALIYIZ" 
     Olaylara ilişkin haberlerin ve televizyon görüntülerinin kontrol edilemez bir psiko-sosyal sürece yol açabileceğinin farkında olunması gerektiğine işaret eden Mumcu, "Sorunun ciddiyeti ve boyutları hepimizin sağduyulu olmasını gerektirmektedir" dedi. 
     Sorunun herkesin kendi tepkisini koyarak çözebileceği bir sorun olmadığını vurgulayan Mumcu, şöyle devam etti 
     "Sorun, tepkiler üzerinden yönetilebilecek bir sorun değildir. 
     Sorunun çözümü için bir strateji ve bir mücadele modeli gereklidir. Ne yazık ki, böyle bir strateji gereğine ilişkin bütün uyarılarımıza rağmen, başta hükümet olmak üzere pek çok çevrenin hala konuyu kavramaktan uzak olduğu görülmektedir. 
     Sorunun terörü aşan boyutlar taşıdığı, bölücü hareketin yeni bir evre planlamakta olduğu, bunun siyasal ve toplumsal sonuçlarının tüm ayrıntılarıyla değerlendirilmesi gerektiği anlaşılmadıkça, tutarlı ve kapsamlı bir strateji geliştirmek de imkansız olacaktır. Hükümeti çaresizlikten sıyrılmaya, bir an önce bir strateji ve mücadele modeli üzerinde düşünmeye, vatandaşlarımızı da sağduyu ve soğukkanlılık içinde hareket etmeye çağırıyorum. Türk milleti bu zorlu sınavdan da aklının akıyla çıkacaktır." 
     
</TEXT>
</DOC>
