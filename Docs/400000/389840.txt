<DOC>
<DOCNO> 389840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy14.html </URL>
<DATE> 2005/10/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
MEB Eğitim kurumlarında tavuk ve yumurta tüketilebilir 
</HEADLINE>
<TEXT>

     Milli Eğitim Bakanlığı Müsteşarı Necat Birinci, tüm örgün ve yaygın eğitim kurumları, yurtlar, öğretmenevleri ve yatılı okulların mutfak, yemekhane ve kantinlerinde, ambalajlı ve etiketli kanatlı hayvan eti ürünleri ile yumurtaların eskiden olduğu gibi tüketilebileceğini bildirdi. 
     Necat Birinci, Bakan adına, "Kanatlı hayvan eti ürünleri ile yumurta tüketimi" konulu genelge yayınladı. 
     Birinci, Balıkesir’in Kızıksa beldesindeki bir işletmede "kuş gribi" hastalığı görülmesi üzerine, hastalığın insanlara bulaşma riskinin kamuoyunda endişe yarattığını, bu nedenle kanatlı hayvan eti ve yumurta tüketiminde büyük ölçüde azalma olduğunu belirtti. 
     Müsteşar Birinci, Tarım ve Köyişleri Bakanlığı’nın, "söz konusu hastalığın, Tarım ve Köyişleri Bakanlığı’nın almış olduğu tedbirler sayesinde Kızıksa beldesiyle sınırlı kalıp başka bir ticari işletmeye bulaşmadığı, devamlı bir şekilde takip ve kontrol altında tutulduğu, halk sağlığı açısından kanatlı hayvan eti ürünleri ile yumurta tüketiminde sakınca bulunmadığı veteriner hekim kontrolünde kesilip, ambalajlanıp, etiketlenen kanatlı hayvan eti ürünleri ile yumurtaların tercih edilerek sağlıklı pişirme işlemiyle tüketilmesinde bir sakınca bulunmadığı" konusunda yazısı bulunduğunu vurguladı. 
     Birinci, il milli eğitim müdürlüklerine şu talimatı verdi 
     "Bakanlığımıza bağlı tüm örgün ve yaygın eğitim kurumları ile yurtlar, uygulama otelleri, öğretmenevleri, her derecedeki okul öncesi, ilköğretim, ortaöğretim ve yükseköğretim yatılı ve pansiyonlu okulların mutfak, yemekhane ve kantinlerinde, Tarım ve Köyişleri Bakanlığı’ndan ruhsat almış, veteriner hekim kontrolünde kesilip ambalajlanıp etiketlenmiş kanatlı hayvan eti ürünleri ile yumurtaların eskiden olduğu gibi tüketilmesi hususunda bilgilerinizi ve gereğini rica ederim." 
     
</TEXT>
</DOC>
