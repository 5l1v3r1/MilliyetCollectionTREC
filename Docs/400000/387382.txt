<DOC>
<DOCNO> 387382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo20.html </URL>
<DATE> 2005/10/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Denizlispor, Türkiye Kupası kurasından memnun... 
</HEADLINE>
<TEXT>

     Denizlispor Teknik Direktörü Nurullah Sağlam, Vestel Manisaspor maçındaki gibi bir futbol sergilemeleri durumunda fikstür dezavantajının önemli olmadığını belirtti. 
     Kendi sahasında henüz kazanamayan ve 6 puanla 17. sırada yer alarak son yılların en kötü sezonunu yaşayan Denizlispor, bu haftadan itibaren zorlu bir döneme giriyor. 
     Bu hafta deplasmanda lider Galatasaray ile karşılaşacak olan yeşil-siyahlılar, 11. haftada kendi sahasında Trabzonspor'u ağırlayacak. Ardından Kayseri Erciyesspor ve Samsunspor deplasmanlarına çıkacak. 
     Teknik direktör Sağlam, Vestel Manisaspor karşısında futbolun doğruları adına her şeyi yapmaya çalıştıklarını ifade ederek, ''Böyle mücadele ettikten, böyle istekli ve arzulu olduktan sonra, önümüzdeki maçların veya fikstürün zorluğu hiç önemli değil. İyi neticeler alacağız diye düşünüyorum'' dedi. 
     Türkiye Kupası eşleşmelerini de değerlendiren Sağlam, ''Fena kura çekmedik. Tek dezavantajımız, grubun güçlü takımları Trabzonspor ve Kayserispor ile deplasmanda karşılaşacak olmamız. Buna rağmen bu gruptan çıkacak güçteyiz'' diye konuştu. 
     Denizlispor, Türkiye Kupası'nda Trabzonspor, Kayserispor, Altay ve Karagümrükspor'un yer aldığı C Grubu'nda mücadele edecek. 
     
</TEXT>
</DOC>
