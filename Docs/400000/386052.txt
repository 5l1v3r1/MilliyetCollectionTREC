<DOC>
<DOCNO> 386052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko16.html </URL>
<DATE> 2005/10/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kat Mülkiyeti Kanunu'nda değişiklik... 
</HEADLINE>
<TEXT>

     Türkan Al AA 

Yapı kullanma izin belgesi alınmış ve tamamlanmış kat irtifaklı ana gayrımenkullere, 1 yıl içinde kat mülkiyetine geçirilme zorunluluğu geliyor. 
     Alınan bilgiye göre, Bakanlar Kurulu gündeminde bulunan ve önümüzdeki günlerde TBMM'ye sevkedilmesi beklenen Kat Mülkiyeti Kanunu'nda değişiklik yapan 25 maddelik Kanun Taslağı ile hem yıllardır kat mülkiyetine geçirilmemiş hem de bundan sonra yapılacak gayrımenkullerin durumu yeniden düzenleniyor. 
     Taslak ile yapı kullanma izin belgesi alınmış ve tamamlanmış bulunan kat irtifaklı ana gayrımenkullerin, kat mülkiyetine geçirilmesi için yapı kullanma izin belgesinin alındığı tarihten itibaren 1 yıllık süre veriliyor. Buna ilişkin madde, taslakta şu şekilde düzenleniyor 
     ''Yapıları tamamlanmış olan kat irtifaklı anagayrımenkulde, yapı kullanma izin belgesinin alındığı tarihten itibaren 1 yıl içinde kat mülkiyetine geçilmesi zorunludur. Belirtilen süre içinde kat irtifak hakkı sahiplerinden birinin veya varsa yöneticinin yazılı uyarısına rağmen, kat mülkiyetinin kurulması için tapu idaresine verilmesi gereken belgelerden eksik olanları tamamlamaktan veya imzalanması gerekenleri imzalamaktan kaçınan kat irtifak hakkı sahiplerinden her biri, kendisine ait her bağımsız bölüm için bin YTL idari para cezası ödemekle yükümlüdür. Bu para cezası, anagayrımenkul belediye sınırları içinde ise belediye, dışında ise mülki amir tarafından verilir.'' 
     
     MEVCUT GAYRIMENKUL SAHİPLERİ NE YAPACAK 
     Taslak, yapı kullanma izin belgesi alınmış ve tamamlanmış olmasına rağmen, kat mülkiyetine geçilmediği, eşyaya bağlı borç niteliğinde olan kat irtifakının yıllarca devam ettiği yapıların da 2 yıl içinde kal mülkiyetine geçirilmesi mecburiyetini getiriyor. 
     Geçici bir madde ile düzenlenen bu hüküm uyarınca, Kanunun yürürlüğe girdiği tarihten önce kat irtifakı kurulmuş ve üzerindeki yapılar tamamlanıp yapı kullanma belgesi alınmış ana gayrımenkuller, yeni kanunun yürürlüğe girmesinden itibaren en geç 2 yıl içinde kat mülkiyetine geçirilecek. 
     Bu anagayrımenkullerde, yapı kullanma izninin alındığı tarihten itibaren tahakkuk eden vergi, resim ve harçlar, kat mülkiyetine geçiş işlemleri sırasında cezasız olarak tahsil edilecek. 
     Belirtilen süre içinde kat irtifak hakkı sahiplerinden birinin ya da varsa yöneticinin, kat mülkiyetinin kurulması için gerekli belgelerden eksik olanların tamamlanması için diğer kat irtifak hakkı sahiplerinden her birine yazılı bildirimde bulunmasına rağmen, gereğini yerine getirmeyenler, kendilerine ait her bağımsız bölüm için 2 bin YTL idari para cezası ödeyecek. 
     Taslağa göre, idari para cezalarına dair kararlar, Tebligat Kanunu hükümlerine göre ilgiliye tebliğ edilecek. Bu cezalara karşı tebliğ tarihinden itibaren 7 gün içinde yetkili idare mahkemesine itiraz edilebilecek. Ancak bu itiraz, idarece verilen cezanın yerine getirilmesini durdurmayacak. 
     
     KAT İRTİFAKININ KURULMASI 
     Yeni düzenleme uyarınca henüz yapı yapılmamış veya yapısı tamamlanmamış bir arsa üzerinde kat irtifakının kurulması ve tapu siciline tescil edilmesi için de, o arsanın maliki veya bütün paydaşları, buna ait istem ile birlikte, düzenlenen proje, plan, yönetim planı ve diğer belgeleri tapu idarelerine verecek. Kat mülkiyetine geçişte ayrıca yönetim planı istenmeyecek. 
     Bir başka geçici madde ile de, 13 Nisan 1983 tarihli ve 2814 sayılı kanunun yürürlüğe girdiği tarihten önce kat irtifakı kurulmuş binalarda, yönetim planı olmasa dahi kat mülkiyeti kurulabilecek. 
     
     DEPREME ÖNLEM 
     Kat Mülkiyeti Kanunu'nda değişiklik öngören taslakta yeralan diğer bazı hükümler de şöyle 
     ''-Muhtelif afetlerde can kaybı ve ekonomik kayıpların önlenmesi bakımından, yapının güçlendirilmesi için yapılacak harcamalar, anagayrımenkulün genel giderleri arasına ilave edilecek. 
     -Anagayrımenkulun bağımsız bölümlerinden birinde yapı güvenliği için yapılması gerekli görülen teknik inceleme ve çalışmalar sırasında, gerektiğinde diğer bağımsız bölüm maliki de, kendisine ait kısma girilmesine izin vermek zorunda olacak. 
     -Kat irtifakı ve kat mülkiyetine konu arsa paylarının tespiti, eskiden olduğu gibi maliklerin beyanına göre noterden tanzim edilen liste ile değil, proje müellifi mimar tarafından hesaplanan değerleriyle oranlı olarak projeye dahil bağımsız bölüm listesinde açıkça gösterilecek. Bu şekilde arsa paylarına dayalı hak kayıpları önlenecek ve giderlere katılımda hakkaniyet sağlanacak. 
     -Kat mülkiyetine tabi binalardaki taşıyıcı sistemi oluşturan kiriş, kolon ve perde duvar gibi parçalar, anagayrımenkulün ortak yerlerinden sayılacak. 
     -Bir yapının otel, işyeri gibi iktisadi açıdan ya da kullanma bakımından bütünlük arz eden birden çok kat veya bölümü, aynı neviden olmak şartıyla tek bağımsız bölüm olarak tescil edilebilecek. 
     -Kat mülkiyeti kurulması için binaya ait fotoğraflar ile bağımsız bölüm listesinin noterden tasdik zorunluluğu kalkacak. 
     -Kat Malikleri Kurulu, Ada Temsilciler Kurulu veya Toplu Yapı Temsilciler Kurulu kararlarına karşı açılacak iptal davalarına işlerlik kazandırmak için yönetici aleyhine dava açılabilmesi esası getirilecek. 
     -Bağımsız bölümleri harap olan kat maliklerinin, bu bağımsız bölümleri yeniden yaptırmak istediklerini diğer kat maliklerine 6 ay içinde yazılı olarak bildirmedikleri durumlarda, onların arsa payları, değeri üzerinden yeniden yaptırmak isteyenlere devredilecek. 
     
</TEXT>
</DOC>
