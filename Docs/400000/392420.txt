<DOC>
<DOCNO> 392420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur07.html </URL>
<DATE> 2005/11/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Vali yardımcısına bayramda kötü şaka 
</HEADLINE>
<TEXT>

     Uğur MART NİĞDE, DHA 

      NİĞDE Vali Yardımcısı Metin Borazan’ın kimliğinin fotokopisini alıp, imzasını taklit eden kimliği belirsiz bir kişi, cep telefon hattını iptal ettirdi. 
     Ramazan Bayramı’nın birinci günü sabah kalkan Vali Yardımcısı Metin Borazan, ailesiyle bayramlaştıktan sonra cep telefonunu açıp yakınları ve dostlarına bayram mesajı geçmek istedi. Ancak hattı açılmayınca şirketin müşteri hizmetleri servisini arayan Borazan, telefon hattının iptal edildiğini öğrenince şoke oldu. GSM şirketi yetkilisinin kendisine, Cep telefonu hattınızı arife günü başvurup kapattırmışsınız'' diye açıklama yaptığını anlatan Borazan, Biri benim kimlik fotokopimi almış, imzamı da taklit ederek hattımı kapattırmış. Akıl alır gibi değil. Hiç olmazsa bir kullanıcı olarak telefonumu arayıp yine sorsalardı'' dedi. 
     Hattının yeniden açılması için şirkete 2 defa faks çektiğini, 5 defa müşteri hizmetlerini aradığını kaydeden Borazan, Hala hattım açılmadı. Benim adıma birisi sahtekarlık yaparak dilekçe gönderiyor, kimliğimin fotokopisi ele geçiriyor. Hattımı kapatıyor. Olacak şey değil. Bayramda mağdur oldum. Kimlik fotokopimi kim almış, nasıl temin etmiş, neden böyle bir şey yapmış bilmiyorum'' diye konuştu. 
     Bu olay nedeniyle sevdikleriyle bayramlaşamadığını ifade eden Borazan, tatil sonunda ilk iş olarak bu olayın sorumluları hakkında suç duyurusunda bulunacağını söyledi. 
     
</TEXT>
</DOC>
