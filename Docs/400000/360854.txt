<DOC>
<DOCNO> 360854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonyas10.html </URL>
<DATE> 2005/07/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kangal köpeği sahiplerine uzman önerisi... 
</HEADLINE>
<TEXT>

     Çoban Köpeklerini Araştırma Derneği ÇKAD Başkan Yardımcısı veteriner hekim Tuğber Demirci, Kangal köpeklerinin beslenmesiyle ilgili olarak "Ucuz gibi görünen besin kaynakları ile beslenme sağlık sorunlarını beraberinde getireceğinden hem ırka zarar vermektedir hem de üreticiye maddi kayıp olarak geri dönmektedir" dedi. 
     Demirci, 50 Kangal ve 50 diğer ırk köpek sahibi üzerinde "Çoban Köpeği Sahiplerinin Köpeklerine Yaklaşımlarının Klinisyen Hekim Gözüyle İncelenmesi" konulu araştırma yaptı. 
     Sivas’ın Kangal İlçesi’nde düzenlenen "2. Uluslararası Kangal Köpeği Sempozyumu"nda bildiri olarak sunulan araştırmayla ilgili olarak AA muhabirine bilgi veren Demirci, araştırmasında Kangal köpeği sahiplerinin yüzde 70’inin kendi hazırladıkları menülerle beslenmeyi sağladığı, diğer ırk köpek sahiplerinin yüzde 60’ının köpeklerinin yaşına, fiziksel aktivitesine ve ırkına uygun profesyonel mamalar ile köpeklerini beslediklerini tespit ettiğini söyledi. 
     Ancak doğru beslenme tarzıyla köpeklerin beslenme kökenli rahatsızlıklardan uzak tutulabileceğini ifade eden Demirci, şöyle konuştu 
     "Ucuz gibi görünen besin kaynakları ile beslenme sağlık sorunlarını beraberinde getireceğinden hem ırka zarar vermektedir hem de üreticiye maddi kayıp olarak geri dönmektedir. Sonuç olarak, beslenme bazı hastalıklara direkt etken olabildiği gibi bazı hastalıkların da ortaya çıkmasının hazırlayıcı sebebidir. Bölgeye ve hayvanın yaş ile aktivitesine göre değişkenlik gösterir. Mutlaka veteriner hekime danışılarak yapılmalıdır." Kangal köpeği sahiplerinin çoğunun köpeklerinin iç ve dış parazit tedavileri ve aşılarıyla ilgilenmediğini ifade eden Demirci, "Bunda köpeğin doğal dayanıklılığını öne sürmektedirler ve bunda da ısrarcıdırlar. Sonuç olarak diğer köpek ırklarına göre daha çok ölümle sonuçlanan viral ve paraziter hastalıklar ile karşılaşılmaktadır" diye konuştu. 
     Köpeklerin büyümesi için kullanılan hormon ve vitaminlerin dozlarının iyi ayarlanması gerektiğini vurgulayan Demirci, "Hormonlar kesinlikle kullanılmamalıdır. Vitamin takviyesi yapılmasına hekim karar vermeli, ilacın uygulanma şekline dikkat edilmelidir" dedi. 
     Hasta Kangal köpeklerinin diğer ırk köpeklere göre kliniğe geç götürüldüğünü gözlemlediğini söyleyen Demirci, "Bunun nedeni, sahiplerinin köpeklerini her gün görmemeleri, hastalık başlangıcında önemsememeleri, ilk dönemde kendilerinin müdahale etmeleri, köpeğin dayanıklı bir ırk olduğunu ve hastalıktan etkilenmeyeceğini düşünmeleridir" ifadesini kullandı. 
     Demirci, beslenme, sağlık ve üretim konusunda yeterli bilgi sahibi olunmaması ve profesyonel destek talep edilmemesi nedeniyle Kangal köpeğinin diğer ırktaki köpeklere göre daha sağlıksız olduğunu da kaydetti. 
     
</TEXT>
</DOC>
