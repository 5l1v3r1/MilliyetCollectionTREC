<DOC>
<DOCNO> 394663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/spor/spo10.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir taşla üç kuş 1-0 
</HEADLINE>
<TEXT>


Bursaspor, zorlu Altay deplasmanında üç puanı Frasineanu'nun golüyle aldı, üst üste 4. zaferine ulaştı. A Kategorisi'nin namağlup lideri, Sakarya ve Antalya'nın kaybetmesiyle zirvede yalnız kaldı 


İkinci Lig A Kategorisi lideri Bursaspor, İzmir'de Altay'ın bileğini bükerek, Süper Lig yolunda çok önemli bir engeli daha aştı. Gergin bir atmosferde oynanan maça Bursaspor hızlı başladı, daha sonra ev sahibi oyunda dengeyi sağladı. 28'de sol baldırından sakatlanan Altay kalecisi Cenk yerini Ufuk'a bıraktı. 
51. dakikada Frasineanu'nun ortasına Yunus'un kafa şutunda top ağlara gitti. Ancak hakem Metin Tokat, yardımcısı Ekrem Kan'ın uyarısıyla "ofsayt" kararı verdi. 
59'da Serdar Topraktepe'nin düşürülmesiyle kazanılan frikiği Frasineanu kullandı. Rumen futbolcu, topa harika vurup, takımına üç puan kazandırdı 0-1. 

Maçın karnesi 
HAKEMLER Metin Tokat, Ekrem Kan, Cem Satman 
ALTAY Cenk 5 Dk.28 Ufuk Ceylan 5 - Niyazi 6 , Ali Eren 5 , Murat Sözgelmez 5 - Yasin 5 , Mehmet Deliorman 4 Dk.57 Mehmet Akçagün 4 , Fatih 5 , Sertan 5 , Haydar 6 - Ali Ölmez 4 , Ufuk Ateş 4 
BURSASPOR Yavuz 6 - Ömer 6 , Miu 7 , Ünsal 6 - Egemen 6 , Serdar Topraktepe 7 Dk.84 Mehmet Al , Orhan Alemdar 6 , Serkan Reçber 7 , Frasineanu 8 Dk.90 Mesut - Yunus 5 Dk.72 İbrahim 5 , Eser 6 
GOL Frasineanu Dk.59 
SARI KARTLAR Fatih, Sertan Altay , Egemen, Frasineanu, Serkan Reçber Bursa 

Kızıl'a saldırı 

Altay Alsancak Stadı'ndaki maç öncesi ve sonrasında arbede çıktı. İki takım taraftarları, mücadeleye bir saat kala Alsancak Garı önünde birbirlerine taş ve şişe fırlattı. Siyah - beyazlılar, üç sezon önce küme düşmelerinden sorumlu tuttukları Bursaspor Başkanı Levent Kızıl'ı küfürlü protesto ettiler. Maç sonrası el hareketine kızan ev sahibi yöneticiler Bursaspor Başkanı'na saldırdı. Korumalarıyla birlikte protokol tribününün arka bölümüne alınan Kızıl 40 dakika mahsur kaldıktan sonra polis eşliğinde stattan çıkabildi. Kızıl, "Ben sadece elimle işaret edip, 'yukarıda Allah var' dedim. Küfür etmedim" diye konuştu. 


</TEXT>
</DOC>
