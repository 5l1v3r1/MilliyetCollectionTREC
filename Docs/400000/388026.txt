<DOC>
<DOCNO> 388026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo29.html </URL>
<DATE> 2005/10/19/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Serhat Akın İsviçre'yi geçersek, en favori isim oluruz... 
</HEADLINE>
<TEXT>

     Milli futbolcu Serhat Akın, A Milli Futbol Takımı'nın, play-off baraj maçlarında İsviçre'yi geçmesi durumunda, Almanya'da yapılacak Dünya Kupası finallerinin en favori ismi olacağını savundu. 
     Belçika'nın RSC Anderlecht takımında forma giyen Serhat, internetteki web sitesinde yaptığı açıklamada, iddialı sözlere yer vererek ''Çıtamız bu sefer çok yüksek olacak. Çok iddialı konuşuyorum, İsviçre'yi kazasız belasız geçmemiz durumunda Dünya Kupası finallerinin en favori ismi biz oluruz'' dedi. 
     
     ''BEŞİKTAŞ'IN BENİ İSTEMESİ GURUR VERİCİ'' 
     Son günlerde medyada Beşiktaş'a transfer olacağı konusunda haberler yer aldığını, ancak kendisine henüz resmi bir teklif ulaşmadığını bildiren Serhat, şunları kaydetti 
     ''Basında Beşiktaş'a transfer olacağım konusunda haberler yer alıyor. Elbette Beşiktaş gibi büyük bir kulübün beni istemesi gurur verici. Ancak, transfer dönemi gelmeden ve bana resmi bir teklif ulaşmadıkça, bu tür söylentilere kulaklarımı tıkayıp işimi en iyi şekilde yapmaya gayret ediyorum. Buraya yeni geldim ve mutluyum. Rıza hocamı gerçekten çok severdim. Onunla birlikte çalışmayı da çok isterdim. Beşiktaş'tan erken ayrıldığını düşünüyorum. Onun istifa etmesi bence Beşiktaş için kayıp.'' Eski takımı Fenerbahçe'nin Avrupa Şampiyonlar Ligi'ndeki performansını değerlendiren Serhat, sarı-lacivertlilerin oynadığı futbolun, göğsünü kabarttığını söyledi. 
     İki ülke arasındaki futbolcu yaşantısı ve kulüplerin uygulamalarıyla ilgili yorumlara da yer veren milli futbolcu, şöyle devam etti 
     ''Türkiye'de bir çok kulüpte evli futbolcular maçtan bir gün önceye kadar izinli olurken bekar futbolcular kampa alınıyor. Bu inanılmaz mantıksız bir uygulama. Gece dışarı çıkan futbolcu aşırı içki içmedikçe ve eğlencenin dozajını kaçırmadıkça en fazla uykusuz kalır. Oysaki evinde olan futbolcunun kapalı kapılar ardında ne yaptığını kimse bilemez. İçki komasına girebilir, kız arkadaşı ile birlikte olabilir, kendine zarar verebilecek türlü davranış içine girebilir. Önemli olan kişinin profesyonelliği kafasında yaşamasıdır.'' 
     
</TEXT>
</DOC>
