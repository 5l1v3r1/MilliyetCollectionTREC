<DOC>
<DOCNO> 362084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko37.html </URL>
<DATE> 2005/07/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
"Kızılay Maden Suları" dünyaya açılmaya hazırlanıyor... 
</HEADLINE>
<TEXT>

     Kızılay'ın tek fabrikası olan Afyonkarahisar Kızılay Maden Suyu Fabrikası Müdürü Recep Dönmez, fabrikada 3 milyon avroluk yeni bir yatırım yaptıklarını söyledi. 
     Fabrikanın çalışmaları hakkında bilgi veren Dönmez, saatte 30 bin şişeleme kapasiteli fabrikanın, yeni yapılacak yatırımlarla saatte 55 bin şişe kapasitesine çıkacağını vurguladı. 
     Dönmez, Avrupa ülkelerine yapılan ihracatın artırılacağını, ayrıca karşılamakta sıkıntı çektikleri ABD'den gelen taleplerin de karşılanabileceğini söyledi. 
     Kendilerinin kamu kuruluşu olarak görüldüğünü, ancak Kızılay'ın kamu yararına çalışan bir dernek olduğunu belirten Dönmez, şöyle dedi 
     ''Kızılay Maden Suları, 1926 yılında ulu önderimiz aziz Atatürk'ün Afyonkarahisar'a ve Afyonkarahisarlılara hediyesidir. Aynı yıl Kızılay'a gelir getirmesi amacıyla, çalıştırılmak gayesiyle verilmiştir. Türk Kızılay'ı da yıllardır bu emaneti başarıyla yürütmüştür, pek çok yatırımlar yaparak Afyonkarahisar'ın gururu olmaya devam etmiştir.'' Dönmez, fabrikada 24 saat ve 3 vardiyalı olarak tam kapasiteyle çalışıldığını, maden suyunun Hollanda, Belçika, Almanya, İngiltere, Avusturya ve ABD'ye ihraç edildiğini, amaçlarının Kızılay Maden Sularını Dünyaya satmak olduğunu kaydetti. 
     Türk Kızılay'ının yeni bir projesini yakın bir zamanda faaliyete geçeceğini belirten Dönmez, 55 bin şişe saatlik tesisin Eylül ayı içerisinde açılacağını söyledi. 
     Dönmez, ''Bu dolum tesisi Ortadoğu ve Balkanların en büyük dolum tesislerinden birisidir. Hem gazlı dolum yapacak hem de meyve aromalı dolum yapacak yeni bir yatırım yapıyoruz. Bu konuda Alman firmasıyla gerekli anlaşmalar yapıldı ve makinelerimiz teslim edildi. Eylül 2005 ayında da tesisi açmayı amaçlıyoruz'' diye konuştu. 
     
</TEXT>
</DOC>
