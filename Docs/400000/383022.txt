<DOC>
<DOCNO> 383022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/siyaset/siy03.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçilikte Kürt bürosu 
</HEADLINE>
<TEXT>


Iraklı Bakan Salih, Türkiye'deki KYB ve KDP ofislerinin, Irak Büyükelçiliği çatısı altına alınacağını söyledi 

UTKU ÇAKIRÖZER Ankara 


Üç günlük ziyaret için Türkiye'ye gelen Irak Planlama Bakanı Berham Salih, Dışişleri Bakanı Abdullah Gül'e, Irak Cumhurbaşkanı ve Başbakanı'nın mektuplarını iletti. Salih, Türkiye'de bulunan Irak Kürdistan Yurtseverler Birliği KYB ve Irak Kürdistan Demokrasi Partisi KDP ofislerinin, Irak Büyükelçiliği içinde kurulacak Kürdistan Bölgesel Yönetimi Temsilciliği çatısı altına alınacağını açıkladı. Salih, Kürdistan Havayolları'nın Türk hava sahasını kullanmasından Türkiye'nin rahatsız olmaması gerektiğini belirtti. 
Bu arada Kürdistan Havayolları adına sefer yapan Hamburg International şirketinin merkezi Hamburg'da. 1998'de kurulan şirketin müşterileri arasında ünlü firmalar Öger, TUİ ve Thomas Cook da bulunuyor. Irak Reisen ile Aralık'a kadar anlaşmaları olduğunu belirten şirket sözcüsü, sözleşmenin uzatılmasının söz konusu olduğunu belirtti. 

Müracaat Hamburg'dan 
Dışişleri'nden Milliyet'in haberiyle ilgili dün yapılan açıklamada, Erbil uçuşunu yapan uçağın Kürdistan Havayolları'na değil, Alman tescilli Hamburg International firmasına ait olduğu belirtildi. Firmanın Sivil Havacılık Genel Müdürlüğü'ne yaptığı 6 uçuşluk başvuru sonrasında uçuşlara müsaade edildiği belirtilen açıklamada, "Firmanın personeli ve bayrağı Alman'dır. Kürdistan Havayolları ibaresi mevcut değildir" denildi. 


</TEXT>
</DOC>
