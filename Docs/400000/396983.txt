<DOC>
<DOCNO> 396983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun26.html </URL>
<DATE> 2005/11/22/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Brok'tan can sıkan açıklama... 
</HEADLINE>
<TEXT>

     Avrupa Parlamentosu Dış Politika Komisyonu Başkanı Alman CDU Partisi üyesi Elmar Brok, ''Türkiye'nin, tüm şartları yerine getirmesi halinde bile otomatikman tam üye olmasının mümkün olmadığını'' söyledi. 
     Brok, Avusturya'nın resmi gazetesi konumundaki Wiener Zeitung'a verdiği özel demeçte, AB'nin yeni üye almadan önce karar mekanizmalarını iyileştirmek zorunda olduğunu belirterek, ''Bu çok önemli, aynı zamanda da bir dayanışma meselesi. Yapılanma ve tarım politikalarına ilişkin bugünkü kurallar, örneğin Türkiye söz konusu olduğunda, Almanya'nın ödediği net primin iki katına çıkması, ya da Polonya'ya hiç para verilmeden bütün meblağın Türkiye'ye verilmesi anlamına gelecektir. Bunu isteyecek bir çoğunluk göremiyorum. İşçilerin serbest dolaşımı konusunda da Türkiye'nin büyüklüğü bir sorun oluşturuyor'' dedi. 
     Gazetenin, ''Serbest dolaşım sorunu geçiş süreleriyle çözülemez mi '' sorusuna Brok, ''Şimdiye kadar evet. Ama Türkiye'nin nüfusunun 15 yıla kadar 100 milyona çıkacağı düşünülecek olursa, şimdiye kadar ki genişleme turlarında olduğu gibi, bu insanların evlerinde kalmalarını sağlayacak ekonomik fırsatların Anadolu'da yaratılıp yaratılamayacağı biraz şüpheli'' yanıtını verdi. 
     AB'nin sınırları konusunda da, ''Burada söz konusu olan dini ya da bölgesel sınırlar değil. Önemli olan müşterek değerler'' görüşünü savunan Brok, ''Örneğin temel haklar şartını yalnız kabul etmekle kalmayıp, tümüyle uygulayan bir ülke birliğe dahil olabilir. Öte yandan AB'nin de üye alacak kapasitede olması gerekir. Süreç sırasında Türkiye'nin bizi ikna edip edemeyeceğini göreceğiz. Bu konuda kuşkuluyum'' diye konuştu. 
     Brok, Almanya'nın yeni Başbakanı Angele Merkel'in, Türkiye'nin katılımı sorununa nasıl bir yaklaşım göstereceği yolundaki soruyu da şöyle yanıtladı ''Almanya'daki yeni hükümet giriş müzakerelerinin her bölümünü titizlikle izleyecek. Bu bölümlerin her birinin Konsey tarafından oy birliğiyle açılması ve sonuçlandırılması gerekiyor. Komisyon Türkiye'nin şartlara uymadığı 180 madde saydı. Peki bunu neden 3 Ekim'de müzakereler başlamadan açıklamadı Ama bir ülke bütün şartları yerine getirse bile, otomatikman üye oldu anlamına gelmez. AB'nin de üye alacak durumda olması gerekir.'' AB'nin bugünkü haliyle 35 üyeyle başa çıkamayacağını savunan Brok, ''Avrupa gelişmeden, AB'nin genişleme turlarının otomatikleşmesine karşı olduğunu, bunun AB'nin çökmesine yol açacağını'' kaydetti. 
     
</TEXT>
</DOC>
