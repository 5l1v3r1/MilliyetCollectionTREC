<DOC>
<DOCNO> 394024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun20.html </URL>
<DATE> 2005/11/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Rehn tekrarladı AB'nin Türkiye hedefi tam üyeliktir 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Türkiye ile AB üyelik müzakerelerine başlanmasının doğru bir karar olduğunu söyledi. 
     Rehn, Alman Handelsblatt gazetesine verdiği röportajda, yavaşlayan reformlardan dolayı Türkiye ile üyelik müzakerelerine başlanması kararından dolayı pişmanlık duyup duymadığı şeklindeki bir soru üzerine, ''Hayır. Türkiye ile AB üyelik müzakerelerine başlanması şüphesiz doğru bir karardı. Bundan hiç bir şekilde pişmanlık duymuyorum. Türkiye'nin yüzüne ekim ayında kapıyı çarpsaydık, bu sadece ülkedeki eski komünistleri ve eski aşırı dincileri güçlendirmeye yarayacaktı. Bu sayede Türkiye'de Avrupa için çaba harcayan çevreleri güçlendiriyoruz'' diye konuştu. 
     İşkence olaylarına son verilmesinin AB'nin kısa vadeli öncelikleri arasında yer aldığına işaret eden Rehn, ''Bu alanda ciddi ilerlemeler görmediğimiz takdirde, müzakereler bu şekilde süremez. Büyük ve sürekli bir şekilde insan hakları ihlalleri gördüğümüz takdirde frene basarak müzakerelere ara vermekte tereddüt etmeyeceğiz'' dedi. 
     Rehn, Almanya'da koalisyon ortaklarının Türkiye konusunda ''imtiyazlı ilişki'' kararı alması konusunda ne düşündüğü şeklindeki bir soruya karşılık da, ''Önce hükümet programını bir bekleyelim. AB'nin hedefi tam üyeliktir. Gerçi yolculuğun oraya gidip gitmediğine tam olarak emin olamayız, ancak hedef açıktır ve bundan sonra değiştirilmeyecektir'' diye konuştu. 
     Yazar Orhan Pamuk'un yargılanması durumunda ne yapacağı şeklindeki bir soruyu da Rehn, ''Pamuk benim arkadaşım ve davasını yakından izliyorum. Eğer 16 Aralık'ta yargılanacak olursa bu gerçekten de bir kışkırtıcılık anlamına gelecektir. Çünkü AB, 16 Aralık 2004 tarihinde Türkiye ile üyelik müzakerelerine başlanması kararı almıştı. Böyle bir durumda yeni ceza yasası yeniden değiştirilmeli'' şeklinde cevapladı. 
     
</TEXT>
</DOC>
