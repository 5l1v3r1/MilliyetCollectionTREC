<DOC>
<DOCNO> 399785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/dunya/dun01.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz El Kaide işbaşında 
</HEADLINE>
<TEXT>


Radikaller, şüphe çeken Arapların yerine beyaz tenli Müslümanları örgütlüyor 

DIŞ HABERLER SERVİSİ 


Uluslararası terörizmi destekleyen radikal İslamcı çevrelerin Avrupa polisinin dikkatlerinden kaçmak için Ortadoğu kökenli veya Arap olmayan milletlerden devşirdikleri militanlarla yeni bir yapılanmada oldukları ve böylelikle bir tür "Beyaz El Kaide" örgütlemeye çalıştıkları belirtildi. Washington Post, Beyaz El Kaide'nin Bosna ve Kosova başta olmak üzere Balkanlar'da üslenmeye başladığını bildirdi. 
Gazetede Rade Maroevic ve Daniel Williams imzalarıyla yer alan habere göre, geçtiğimiz 19 Ekim'de Saraybosna'da bir hücre evine yapılan polis baskını ilginç bulgular ortaya çıkardı. 4 militan, Türk Cesur Abdülkadir, İsveç vatandaşı Bosnalı Mirsad Bektaşeviç, her ikisi de Bosnalı Barjo İkanoviç ve Almir Bajric yakalandı. 
Militanların limon ve tenis topları içine patlayıcı gizledikleri evde uzun menzilli tüfekler, başka patlayıcılar ve Irak ve Afganistan'da Amerikalılar tarafından öldürülen Müslümanların intikamının alınacağına dair bir video kaset ele geçirildi. 

Avrupalıya benziyorlar 
Post muhabirlerine konuşan Batılı istihbarat uzmanları, Balkanlar'ın son zamanlarda Avrupa'ya yönelik terörist saldırılar düzenlemek amacıyla lojistik destek sağlayan bir üs olarak kullanılmak istendiği yolunda bulgular ortaya çıktığını belirttiler. İstihbaratçılara göre, Arap olmayan üyelerle dışarıdan bakıldığında etnik bakımdan polisin dikkatini çekmeyecek görünüme sahip militanlardan oluşan "Beyaz El Kaide" yaratılıyor. 
Bunun nedeni de, Arap veya öteki Müslüman ülkelerden devşirilen militanların fiziki yapıları ve dış görünüşleriyle Avrupa'da kolaylıkla dikkat çekmeleri. Yani bunlar bir tür olağan şüpheliler kategorisine giriyor. Bu durumda terör eylemlerinde polisin dikkatini çekmeyecek, dış görünüşü açısından Avrupalıdan farkı olmayan militanları kullanmak en iyi çözüm olacak. 

'Kosova ideal üs' 
Gazetedeki bilgilere göre, Bosna ve Kosova, Beyaz El Kaide'nin işlevsel olması açısından ideal bir üs olarak ortaya çıkıyor. 1990'larda kanlı bir savaşa sahne olan bu topraklar, etnik bölünmüşlüğü, yaygın yolsuzluk, Müslüman halkının çektiği acılar ve savaş sırasında Bosnalılara yardım etmek için gelen çok sayıda Müslüman mücahidi barındırması gibi etkenler nedeniyle yeni militanların devşirilmesi ve terör saldırıları için stratejik sıçrama tahtası olarak kullanılması bakımından son derece elverişli bir konumda bulunuyor. 


</TEXT>
</DOC>
