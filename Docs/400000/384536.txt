<DOC>
<DOCNO> 384536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy25.html </URL>
<DATE> 2005/10/06/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Özkök "Azerbaycan ile yapılan askeri işbirliği sadece savunmaya yönelik" 
</HEADLINE>
<TEXT>

     Genelkurmay Başkanı Orgeneral Hilmi Özkök, Azerbaycan ile Türkiye arasında dost ve kardeş iki ülke arasında işbirliği bulunduğunu belirterek,''Bizim sıkıntımız olduğunda siz yardımcı oldunuz, sizin sıkıntınız olduğunda biz yardımcı olduk, inşallah bundan sonra iyi günlerde birbirimize destek olur, meselelerimizi çözebiliriz'' dedi. 
     Resmi ziyaret amacıyla Bakü'de bulunan Orgeneral Özkök, Azerbaycan Milli Meclisi Başkanı Murtuz Aleskerov'u ziyaretinde, her ülkenin kendine göre sorunları bulunduğunu ifade etti. 
     Azerbaycan'ın yaklaşık yüzde 20'sinin Ermeni işgali altında tutulduğunu, Türkiye'nin Kıbrıs'ta sorunu olduğunu, Pakistan ile Hindistan arasında Keşmir sorunu yaşandığını söyleyen Orgeneral Özkök, ''Bu sorunların ortak özelliğinin geçmişten gelmesi olduğunu ve çözümlerinin de kolay olmadığını'' kaydetti. 
     Kıbrıs'ta ''Annan Planı''nı kabul ettiklerini, ancak karşı tarafın kabul etmemesi nedeniyle yine çözüme ulaşılamadığına işaret eden Özkök,''Hep bizi suçlamışlardı, Türkler istemiyor, Denktaş istemiyor diye. Ama sonuçta bizim ne kadar iyi niyetli olduğumuz ortaya çıktı. Ve şimdi herkesin görüşü değişti'' dedi. 
     Bakü'den KKTC'ye yapılan uçuşlar ve işadamlarının ziyaretine de değinen Özkök, Azerbaycan'ın KKTC'ye ilgisi nedeniyle teşekkür ederek, bu davranışın Türk halkının kalbinde yer aldığını kaydetti. 
     
     ASKERİ İLİŞKİLER 
     Azerbaycan ile Türkiye arasındaki askeri ilişkilerin ''çok iyi durumda'' olduğunu belirten Özkök, bu ilişkilerin temel olarak ''eğitim öğretim ve birliklerin oluşturulmasında'' yoğunlaştığını söyledi. 
     ''Bu işbirliği tamamen savunmaya yönelik, hiç kimse, taraf veya ülke aleyhine değil'' diyen Özkök, barıştan yana olduklarını ve tüm sorunların barışçı yollarla çözümünü istediklerini vurguladı. 
     Ulu Önder Atatürk'ün ''Harp zaruri ve hayati olmalıdır. Milletin hayatı tehlikeye maruz kalmadıkça harp bir cinayettir'' sözünü anımsatan Özkök, öncelikle siyasi, diplomasi yollarının denenmesi gerektiğini, savaşın ancak son çare olabileceğini kaydetti. 
     Savaşın son çare olması ve bu çarenin de geçerli olabilmesi için güçlü bir ordu gerektiğini ifade eden Özkök, güçlü bir ordunun ayrıca milletine de güven vereceğine işaret etti. 
     
     ALESKEROV 
     Azerbaycan Milli Meclis Başkanı Murtuz Aleskerov da, Ermeni işgali altındaki Yukarı Karabağ ile ilgili sorunun çözüm sürecindeki son gelişmeler hakkında bilgi vererek, sorunun barışçı çözümünden yana olduklarını vurguladı. 
     Aleskerov, ''İşgal altındaki topraklarımız eğer barış yoluyla kurtarılamazsa, Azerbaycan'ın güçlü ordusu var. Bu ordu, işgal altındaki topraklarımızı düşman elinden kurtaracak ve toprak bütünlüğümüzü sağlayacaktır'' dedi. 
     Türkiye ile ilişkilerinin her alanda giderek geliştiğini, iki ülke meclisleri arasındaki işbirliğinin de üst düzeyde olduğunu belirten Aleskerov, Türkiye'nin her zaman yanlarında olduğunu ve bundan sonrada olacağına inandıklarını kaydetti. 
     Görüşmede, Türkiye'nin Bakü Büyükelçisi Turan Moralı ve Silahlı Kuvvetler Ataşesi Tuğgeneral Seyhan Ceyhan da hazır bulundu. 
     
</TEXT>
</DOC>
