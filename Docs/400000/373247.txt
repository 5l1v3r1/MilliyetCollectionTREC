<DOC>
<DOCNO> 373247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/ekonomi/eko08.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylül ayında Bireyselciler'in yasası Meclis'te 
</HEADLINE>
<TEXT>


Ayfer Yıldız 

Bireysel emeklilikte işverenlere çalışanları adına sisteme ödedikleri katkı payında söz hakkı sağlayan yasa tasarısının eylülde Meclis'e sevk edilmesi bekleniyor. 
Ayrıca, 8 milyar dolar birikimin bulunduğu tahmin edilen personel vakıf ve sandıklardaki fonun da hayat sigortasında olduğu gibi gönüllülük esasıyla sisteme aktarımını sağlayacak tasarısı da görüşülecek. Tasarısının Bireysel Emeklilik Tasarruf ve Yatırım Sistemi'ne ek yasa taslağı olarak Meclis'te görüşüleceği ifade ediliyor. 

Grup katılımı 
Bireysel emeklilik sisteminin hızla büyüyebilmesi için kurumsal adı verilen işverenlerin çalışanı adına ödeme yaptığı modelin yaygınlaşması gerekiyor. 
Emeklilik Gözetim Merkezi'nin verilerine göre, toplam sözleşmenin yüzde 77.4'ünü bireysel, yüzde 22.6'sını gruplar oluşturuyor. Sistemin başladığı 27 Ekim 2003'ten bu yana grup katılımların istenilen seviyenin altında olduğunu belirten sektör yetkilileri, işverenlerin özellikle çalışanları adına yatırdıkları katkı payında söz hakkı sağlayan vesting adı verilen düzenlemeyi beklediğine dikkat çekiyor. Vesting'in çıkmasının kurumsal katılımları hızlandırması bekleniyor. 
Sektöre ivme kazandıracak diğer gelişme de sayısı 200'ün üzerinde ve yaklaşık 100 bin üyesi bulunan vakıf ve sandıklardaki birikimlerin bireysel emekliliğe aktarılması görülüyor. Gönüllülük esasına dayalı olarak yapılacak aktarımın birikimli hayat sigortasındaki gibi kazanılmış yılları da dikkate alması bekleniyor. 

Vergi avantajı 
Daha çok bankalarda mevduat olarak tutulan ve vergi teşviği bulunmayan vakıflardaki birikimler bireysel emekliliğe geçmesi durumunda profesyonellerce yönetilecek. 
Ayrıca vakıf ve sandıklardaki birikimlerini bireysel emekliliğe aktaran kişiler, prim ödeme ve değerlendirme aşamasında vergi avantajından yararlanacak. 
Yetkililer bireysel emekliliğe aktarıma konu olan vakıf ve sandıkların SSK'nın geçici 20. maddesine göre kurulan sandıklarla karıştırılmaması gerektiğine dikkat çekiyor. Bilindiği gibi 20. maddeye göre çalışan vakıf ve sandıklar, üyelerine SSK ve Bağ- Kur gibi maaş ödüyorlar. 

Grup üye sayısı 131 bin 342'ye ulaştı Şirket adı Toplam sözleşme Bireysel sözleşme Grup sözleşme Ak Emeklilik 83.498 60.136 23.362 Anadolu Hayat Emek. 75.641 52.353 23.288 Ankara Emeklilik 31.996 12.749 19.247 Aviva Hayat Emek. 32.020 30.909 1.111 Başak Emeklilik 15.610 11.679 3.931 Doğan Emeklilik 27.690 25.421 2.269 Garanti Emeklilik 73.929 71.985 1.944 Koç Allianz Hayat Emek. 32.278 24.084 8.194 Oyak Emeklilik 62.545 51.847 10.698 Vakıf Emeklilik 44.947 16.608 28.339 Yapı Kredi Emeklilik 101.529 92.570 8.959 Toplam 581.683 450.341 131.342 
Emekliklik Gözetim Merkezi'nin 22 Ağustos tarihli verileri. 



</TEXT>
</DOC>
