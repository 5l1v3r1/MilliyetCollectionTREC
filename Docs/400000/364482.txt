<DOC>
<DOCNO> 364482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur35.html </URL>
<DATE> 2005/07/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İnsan kaçakçısı, MHP'li tekne kaptanını öldürdü 
</HEADLINE>
<TEXT>

     Erdoğan CANKUŞ FETHİYE Muğla , DHA 

      MHP Marmaris İlçe Başkan Yardımcısı ve 30 yıllık kaptan 58 yaşındaki Vural Bingül, Muğla'nın Fethiye İlçesi'nde teknesinde öldürüldü. Başından 3 kurşunla vurulan Bingül'ü, sahte pasaportlu bir grubu Türkiye'den Yunanistan'a götürmesini isteyen Hakan Kozlar'ın öldürdüğü belirlendi. Kozlar'ın cinayeti işlediğini itiraf ettiği, üzerinden çok sayıda sahte kimlik ve pasaport çıktığı belirtildi. 
     Üzerinden Yusuf Yılmaz’ adına düzenlenmiş sahte kimlik çıkan 35 yaşındaki Hakan Kozlar, iddiaya göre 2 gün önce, 8 kişiyi 10 bin Euro karşılığında Yunanistan'a götürmek üzere tekne kaptanı Vural Bingül'le anlaştı. Yanına yardımcısı Ali Batur'u da alan Bingül, Yunanistan'a gidecek 2'si çocuk, 1'i kadın, 3'ü erkek olmak üzere toplam 6 yolcu ve Hakan Kozlar ile Marmaris'ten yola çıktı. Kozlar'ın 2 yolcu da Göcek'ten alınacağını söylemesi üzerine Bingül, tekneyi 03.00 sıralarında Göcek açıklarına getirip, demirledi. İddiaya göre, yardımcı kaptan ve yolcular uyurken Bingül, Hakan Kozlar'dan 10 bin Euro'yu istedi. Kozlar bu parayı veremeyeceğini, ancak yolcuları Yunanistan'a götürmesini istediğini belirtti. Kozlar'ın ifadesine göre, Bingül, Sizi Fethiye'ye götürüp bırakacağım ve ihbar edeceğim'' dedi. Bunun üzerine sinirlenen Kozlar ruhsatsız tabancasını çekip başına sıktığı 3 kurşunla kaptanı öldürdü. Kozlar, daha sonra yardımcı kaptandan tekneyi Fethiye Limanı'na yanaştırmasını istedi. 
     
     HASTA VAR DİYE AMBULANS İSTEDİLER 
     Saat 09.30 sıralarında Fethiye'deki Ece Marina'ya yanaşan Angel’ adlı tekneden önce Hasta var’ denilerek, ambulans istendi. Marina yetkililerinin hastanın nesi olduğunu sorması üzerine Ölü var’ yanıtı verildi. Bunun üzerine marina yetkilileri Emniyet Müdürlüğü'nü aradı. 
     Polisin marinaya geldiğini gören Hakan Kozlar, tekneden iskeleye atlayıp kaçmaya başladı. Kozlar fazla uzaklaşamadan kısa sürede yakalandı. Kaptan yardımcısı Ali Batur ile birlikte teknedeki 2 çocuk, 1 kadın ve 3 erkek yolcu sorgulanmak üzere Emniyet Müdürlüğü'ne götürüldü. Kaptan Vural Bingül'ün cesedi ise Fethiye Devlet Hastanesi Morgu'na kaldırıldı. 
     Cumhuriyet Savcısı Halit Kırşehirli, Fethiye Emniyet Müdürü Olcay Özbarlas ve olay yeri inceleme ekipleri teknede geniş bir araştırma yaptı. Hakan Kozlar'ın cinayeti işlediğini itiraf ettiği, üzerinden çok sayıda sahte kimlik ve pasaport çıktığı belirtildi. Zanlı Kozlar'ın, ifadesinin ardından insan kaçakçılığı yapmak’, sahte kimlik düzenlemek’ ve cinayet’ suçlarından adliyeye sevk edileceği kaydedildi. 
     
</TEXT>
</DOC>
