<DOC>
<DOCNO> 374215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonyas13.html </URL>
<DATE> 2005/08/30/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
7 bin 300 yıllık kadın iskeleti bulundu 
</HEADLINE>
<TEXT>

     Almanya'nın Bavyera eyaletinde, yaklaşık 7 bin 300 yıl önce yaşadığı tahmin edilen bir kadının iskeleti bulundu. 
     Arkeolog Ludwig Kreiner, Aufhausen kenti yakınlarındaki kazı yerinde yaptığı açıklamada, iskeleti bulunan kadının Bavyera eyaletinde yaşayan ilk çiftçilerden olduğunun tahmin edildiğini belirterek, ''Bölgedeki kireçli toprak nedeniyle iskelet olağanüstü derecede iyi şekilde korunmuş'' dedi. 
     Kreiner, iskeletin bir kadına ait olduğunu narin ve ince kemik yapısından, ayrıca söz konusu dönemden bulunan erkek iskeletlerinin boyundan yaklaşık 15 santimetre daha kısa olmasından anlaşıldığını kaydetti. 
     İskeleti bulunan kadının o dönemlerde adet olduğu gibi kıvrılarak gömüldüğünü ifade eden Kreiner, kadının öldüğü sıralarda yaklaşık 45 yaşında olduğunun belirlendiğini, bunun günümüz şartlarına göre 85 yaşındaki bir kadınla eşdeğer olduğunu söyledi. 
     
</TEXT>
</DOC>
