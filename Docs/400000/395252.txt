<DOC>
<DOCNO> 395252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur42.html </URL>
<DATE> 2005/11/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Açık alanlarda internet hizmeti sunulacak 
</HEADLINE>
<TEXT>

     İnternet servis sağlayıcıları, bina dışı alanlarda da kablolu ve kablosuz internet erişim hizmeti sunabilecek. 
     Telekomünikasyon Kurumu’nun, Telekomünikasyon Hizmet ve Altyapılarına İlişkin Yetkilendirme Yönetmeliğinde Değişiklik Yapılmasına Dair Yönetmeliği Resmi Gazete’nin bugünkü sayısında yayımlandı. 
     Yetkilendirme Yönetmeliği’nin İnternet Servis Sağlayıcılığı Hizmetine ilişkin bölümündeki değişiklikle, bu alandaki lisansın kapsamı genişletildi. Ancak, işletmeciler, yetki kapsamında kullanıcılara internet üzerinden telefon hizmetleri sunamayacak. 
     İşletmeci, hizmetin kesintisiz olarak sunulması için gereken tedbirleri almakla ve internet servis sağlayıcılığı hizmetini tanıtmaya yönelik olarak "tr" uzantılı en az bir internet sitesi kurmakla yükümlü olacak. 
     İnternet servis sağlayıcıları, 2400-2483.5 frekans bandında otel, restoran, ev, hastane, konferans salonu, alışveriş merkezi gibi bina içi ve kampus, yat limanı, fabrika sahası, sokak, cadde gibi bina dışı alanları, 5150-50 frekans bandında ise otel, restoran, ev, hastane, konferans salonu, alışveriş merkezi gibi bina içi alanlarda erişim sağlayabilecek. 
     Kurum tarafından "İnternet Servis Sağlayıcılığı Hizmeti" sunmak üzere genel izin kapsamında kayıtlanan işletmeciler, "Kablolu ve Kablosuz İnternet Servis Sağlayıcılığı Hizmeti" sunmak üzere genel izin kapsamında kayıtlanmış sayılacak. 
     Yönetmelikteki değişiklikle bina dışı alanlarda da işletmecilere kablolu ve kablosuz internet erişimi sağlama imkanı getirildi. 
     
</TEXT>
</DOC>
