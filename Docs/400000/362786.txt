<DOC>
<DOCNO> 362786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo12.html </URL>
<DATE> 2005/07/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Galatasaray'da Ayhan en az 1.5 ay yok 
</HEADLINE>
<TEXT>

     Galatasaray, yeni sezon hazırlıklarını bugün Florya Atatürk Ormanı'nda yaptığı kros çalışmasıyla sürdürdü. 
     Teknik Direktör Eric Gerets yönetiminde yapılan ve 1 saat süren çalışmada futbolculardan Ümit Karan hafif bir sakatlık geçirdi. Sağ ayak arka adelesinde çekme hisseden futbolcu idmanı yarıda bırakırken, bu oyuncuya hemen buz tedavisi yapıldı. 
     Antrenmana dünkü çalışmada yurt dışı kampında geçirdiği sakatlığı nükseden Hasan Şaş'ın yanı sıra, ameliyat olan Ayhan, belinde ağrıları olan Ergün, Üniversite Milli Takımı'nda bulunan Hasan Kabze ile ülkesinden henüz dönmeyen Mondragon katılmadı. 
     Galatasaray, yeni sezon hazırlıklarına bu akşam tesislerde yapacağı idman ile devam edecek. 
     
     AYHAN EN AZ 1.5 AY YOK 
     Galatasaray Kulüp Doktoru Murat Çevik, sakatlığı nedeniyle Almanya'da ameliyat olan Ayhan'ın en az 1.5 ay sahalara dönemeyeceğini söyledi. 
     Ayhan'ın sezon başlamadan habersiz olarak sağ ayak bileğindeki problemi nedeniyle Almanya'da doktor Wolfahrt'a muayene olmaya gittiğini belirten Çevik, ''Ancak kendisi sol ayak bileğindeki sakatlığını göstermiş ve Alman doktorun talebi ve bizim de bilgimiz dahilinde ameliyat oldu. Şu anda 1.5 aylık bir zaman geçmesi gerekiyor. Ondan sonra bizim kontrolümüze girecek ve takıma katılması için tedavisini yapacağız'' dedi. 
     
</TEXT>
</DOC>
