<DOC>
<DOCNO> 381204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonspo24.html </URL>
<DATE> 2005/09/24/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Bakkal "Galibiyet ihtiyacımız olan birşeydi" 
</HEADLINE>
<TEXT>

     Turkcell Süper Ligi’nde Malatyaspor’u 2-0’lık skorla yenerek ligdeki ilk galibiyetini alan Gençlerbirliği’nde, Teknik Direktör Mesut Bakkal, "Galibiyet ihtiyacımız olan birşeydi" dedi. 
     Karşılaşma sonrası yaptığı açıklamada Bakkal, camia ve takım olarak galibiyete ihtiyaçları bulunduğunu belirterek, "Haftalardır galip gelemenin stresi bazı oyuncularımızın oyununu etkiledi. İkinci golü bulunca rahatladık. Aldığımız galibiyetle oyuncularımıza güven geldi. Futbolcularımı kutluyorum" dedi. 
     Mesut Bakkal, bir soru üzerine de, Sırp oyuncu Bogdanoviç ve Brezilyalı Oliviera’yı form düzeylerinin düşük olması nedeniyle kadroya almadığını da sözlerine ekledi. 
     Gençlerbirliği futbolcularından Uğur, bugün sahaya iyi futboldan daha çok galibiyet almak için çıktıklarını belirterek, "Galibiyeti hak ettik ve kazandık. Bunun devamını getireceğiz" dedi. 
     Karşılaşmadaki ilk golün sahibi Mehmet Çakır ise kendileri için 3 puanın herşeyden daha önemli olduğunu vurgulayarak, çok iyi oynadıklarını ve hak ederek kazandıklarını söyledi. 
     
     MALATYASPOR CEPHESİ 
     Malatyaspor Teknik Direktörü Ziya Doğan da, maç sonrasında, iki takımın da bugün sahaya 3 puan almak için çıktığını belirterek, "Gençlerbirliği’nin kazanma arzusu daha üst düzeydeydi" dedi. 
     İki takım arasındaki fiziksel gücün inanılmaz boyutta olduğunu ifade eden Doğan, şöyle konuştu 
     "Maçın 15-20 dakikasında iyi oynadık. Çok eskiğimiz var. Sakatlık ve geç transferler nedeniyle takım bu halde. İki takım arasındaki fiziksel güç inanılmaz boyutta. Bizim için oyunun en güzel bölümü hakemin mükemmel bir maç yönetmesi. Buradan da bazılarına mesaj vermek istiyorum. Gençlerbirliği futbolcularını kutluyorum, bizden daha diriydiler." Malatyaspor Kulübü Başkanı Hikmet Tanrıverdi de beklemedikleri bir sonuç aldıklarını belirterek, "Takımımızı tanımakta zorluk çekiyoruz. 
     Takımımızın bu olmaması lazım. Takım oyunu oynayamadık. En kısa zamanda düzelmek için uğraşacağız" diye konuştu. 
     Tanrıverdi, karşılaşmanın hakemlerini de kutlayarak, gelecek haftaki Diyarbakırspor maçından sonra lige verilecek 15 günlük arada eksiklerini tamamlayacaklarını sözlerine ekledi. 
     
</TEXT>
</DOC>
