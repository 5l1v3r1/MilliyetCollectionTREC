<DOC>
<DOCNO> 365764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/dunya/dun04.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'a saldırı iddiası 
</HEADLINE>
<TEXT>



Irak'ın devrik lideri Saddam Hüseyin'e, geçen hafta çıktığı mahkemede bir kişinin saldırdığı iddia edildi. 
Devrik liderin avukatlarının Amman'daki bürosundan yapılan açıklamaya göre, saldırı geçen perşembe günü Saddam'ın Bağdat'ta mahkemeye çıktığı sırada meydana geldi. Kimliği bilinmeyen bir kişi, Saddam Hüseyin'e mahkeme salonundan çıkarken saldırdı ve ikili arasında bir süre yumruklaşma yaşandı. Saddam Hüseyin'in olayda yaralanıp yaralanmadığı hakkında bilgi verilmedi. 
Oturuma başkanlık eden yargıç Raid Cuhi, aksi yönde konuşarak, böyle bir saldırı girişimi olmadığını, duruşmanın sakin bir ortamda geçtiğini söyledi. 


</TEXT>
</DOC>
