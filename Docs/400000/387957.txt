<DOC>
<DOCNO> 387957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko36.html </URL>
<DATE> 2005/10/19/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Arçelik, ilk yerli çamaşır kurutma makinesini üretti 
</HEADLINE>
<TEXT>

     Arçelik A.Ş. Genel Müdürü A. Gündüz Özdemir, Arçelik'in Türkiye'deki ilk yerli çamaşır kurutma makinesi üretimine başladığını belirterek, Kasım ayından itibaren piyasaya sunulacak ürünün ilk etapta yıllık 200 bin adet üretileceğini, 30 bininin iç pazara sunulacağını, 170 bininin ise ihraç edileceğini kaydetti. 
     Özdemir, çamaşır kurutma makinesinin tanıtımı amacıyla Arçelik'in Çayırova tesislerinde düzenlenen basın toplantısında, Arçelik'in yarım asrı geride bırakan bir Koç Holding kuruluşu olduğunu söyledi. 
     İlk kez buzdolabı üretimiyle başladıkları yolculukta bugün ilk beş beyaz eşya üreticisi arasında olduklarını kaydeden Gündüz Özdemir, artık her evde en az 4 Arçelik ürünü bulunduğunu, önümüzdeki dönemde ise her Avrupalı'nın evinde bir Koç ürünü olması vizyonunun taşıyıcısı olacaklarını dile getirdi. 
     Özdemir, ''Geçen yıl 2.7 milyar avro ciro gerçekleştirdik. Bu yıl hedef 3 milyar avro. Bu ciro rakamını da yıl sonunda gerçekleştirdiğimizi göreceksiniz'' diye konuştu. 
     Çamaşır kurutma makinesine ilişkin olarak da ürünlerinin ilk yerli üretim çamaşır kurutma makinesi olduğunu dile getiren Özdemir, fiyat nedeniyle Türkiye'de yaygınlaşamayan ürünü, Türk tüketicilerin kolay satın alabileceği bir ürün haline getirdiklerini söyledi. 
     Çamaşır kurutma makinesi için Çayırova işletmesinde yeni bir üretim hattının faaliyete geçtiğine dikkat çeken Özdemir, ''Toplam 6 milyon 636 bin avroluk bir yatırım gerçekleştirdik. İlk etapta yıllık 200 bin adet üreteceğimiz çamaşır kurutma makinesinin 30 binini iç pazarda, 170 binini ise dış pazarlarda satmayı planlıyoruz'' diye konuştu. 
     
     FİYAT 500 YTL'DEN BAŞLAYACAK 

     Arçelik Çamaşır Makinesi Ürün Direktörü Oğuzhan Öztürk ise Kasım ayında piyasaya sunulacak olan çamaşır kurutma makinesinin tüm modellerinin 500 YTL'den başlayan fiyatlarla satışa sunulacağını söyledi. 
     Öztürk, zaman açısından ve olumsuz mevsimsel etkiler, güneş etkisi, dış ortam kirliliği, polen, yer ve görüntü kirliliği, kapalı ortamda kurutmanın dezavantajları ile hijyenik nedenlerden ötürü çamaşır kurutma makinesinin avantaj sağladığına dikkat çekti. 
     Batı Avrupa'da 4 milyon adet olan çamaşır kurutma makinesi pazarının büyümesinin 2010 yılına kadar devam edeceğini kaydeden Öztürk, kentsel yaşam beklentilerini karşılayacak bir ürün olarak nitelediği çamaşır kurutma makinesinin çok gelecek vaat eden bir ürün olduğunu, 2007 yılında 200 bin adetlik üretim kapasitesini 300 bine çıkarmayı planladıklarını söyledi. 
     İthal kurutuculara oranla kendi ürünlerinin fiyat açısından daha kolay satın alınabilen bir ürün olduğunu ifade eden Öztürk, yer sorununa ilişkin olarak da verdikleri özel bir kit ile kurutma makinelerinin çamaşır makinelerinin üzerine yerleştirilebileceğini söyledi. 
     Haftada üç kez çamaşır yıkanan iki çocuklu bir ailenin çamaşır kurutma makinelerinin bir yıl boyunca tüketeceği elektriğin 100 YTL olduğunu dile getiren Özdemir, çamaşır kurutma makinelerinin giysileri yıprattığına ilişkin bir değerlendirme üzerine de giysilerin yüzde 70'lik yıpranma payının kullanım sırasında, yüzde 20'sinin yıkanırken gerçekleştiğini, kurutmanın ise sadece yüzde 10'luk bir etkisi olduğunu söyledi. 
     Bir soru üzerine Türkiye'de çamaşır kurutma makinesi pazarı olmadığını belirten Oğuzhan Öztürk, Batı Avrupa'da üç çamaşır makinesine bir kurutma makinesi, Kuzey'de iki çamaşır makinesine bir kurutma makinesi düştüğünü, Türkiye'de ise oranın 129 çamaşır makinesine bir kurutma makinesi düzeyinde olduğunu söyledi. 
     Türkiye'de pazarın büyüyeceğine inandıklarını kaydeden Öztürk, çamaşır kurutma makinesinin Arçelik'in cirosuna katkısının 30 milyon avronun üzerinde olmasının beklendiğini söyledi. 
     Öztürk, bir gazetecinin Türkiye'de çamaşır kurutma makinesine ihtiyacın olmadığı yönündeki değerlendirmesi üzerine 10 yıl önce bulaşık makinesi üretimine başladıklarında insanların ''makineye ne gerek var'' dediğini, ancak şimdi bulaşık makinelerinin modern yaşamın vazgeçilmez ürünleri arasında yer aldığını söyledi. 
     Üretimde toplam 150 kişinin istihdam edildiğini anlatan Öztürk, makinenin bacalı, doğalgazlı ve kondanserli olmak üzere üç farklı modelinin bulunduğunu belirterek, Türkiye'de ilk etapta bacalı ve kondanserli modellerinin üretimini gerçekleştirmeye başladıklarını söyledi. 

     
</TEXT>
</DOC>
