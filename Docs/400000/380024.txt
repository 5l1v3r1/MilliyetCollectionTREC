<DOC>
<DOCNO> 380024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo28.html </URL>
<DATE> 2005/09/20/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Türkiye 57 - Almanya 66 Avrupa Erkekler Basketbol Şampiyonası 
</HEADLINE>
<TEXT>

     34. Avrupa Erkekler Basketbol Şampiyonası’nda Türkiye, eleme maçında 
     Almanya’ya 66-57 yenilerek turnuvaya veda etti. 
     Almanya’nın iki kulesi, sayı ve ribauntta şampiyonanın yıldız isimleri Nowitzki ile Femerling karşısında Kaya ve Ermal ile mücadeleye iyi başlayan, hızlı hücumlarda da rahat sayılar bulan Türkiye, 5. dakikayı 8-6 önde geçti. Almanya’nın dış şutlarda düşük yüzdeli oyunu, Femerling’in hareketli savunma karşısında etkisiz kalışını iyi değerlendiren A Milliler, periyodun son saniyesinde Roller’den gelen 3 sayılık baskete karşın bu bölümü 15-14 önde tamamladı. 
     İkinci periyotta, Serkan’ın peş peşe basketleriyle skor üstünlüğünü koruyan Türkiye, Mirsad’ın da isabetli şutlarıyla 16. 
     dakikaya gelindiğinde 10 sayılık 31-21 farkı yakaladı. Savunmada Ender’in ısrarla rahatsız ettiği ve iki kez hücum faul yapmasına neden olduğu NBA’li yıldız Nowitzki, Türkiye karşısında sayı üretmekte zorlanırken, Kaya’nın da hücumdaki etkili oyunuyla faul sayısı da 3’e çıkanca kenara gitmek zorunda kaldı. Kontrollü oyununu bölüm sonuna kadar sürdüren A Milliler, devreyi 34-27 önde geçmeyi başardı. İlk yarıda Türkiye’nin skor yükünü çeken Serkan 11 sayı, pota altında Alman savunmasına zor anlar yaşatan Kaya ise 10 sayı ile devreyi tamamladı. İkinci yarıda Kaya’nın etkili savunmasıyla bunalan Nowitzki’den boşalan alanlardan peş peşe sayılar bulan Ermal ile skor üstünlüğünü sürdüren ay-yıldızlılar, Roller’in dış şutlarına engel olmakta zorlanınca, fark da erimeye başladı. 25. dakika 42-38 Türkiye üstünlüğünde geçilirken, Nowitzki’nin skorer oyunuyla maça ağırlığını koymasıyla peş peşe sayılar bulan Almanya 28. dakika içinde beraberliği yakaladı 45-45. Pota altındaki iyi savunmadan kaçıp dış şutlara yönelen Nowitzki, skorer oyununu sürdürünce, Almanya bu bölümden 48-46 önde ayrıldı. İlk yarıda 10 sayı ile oynayan Alman yıldız bu bölümde Tanjeviç tarafından yine iyi oynarken kenara alınan Kaya’nın da yokluğundan yararlanıp Türkiye potasına 15 sayı bıraktı. Son bölümde Türkiye yine Kaya yerine Mirsad ile başlarken, pota altında da açıklar vermeye devam etti. Mehmet’in de etkisiz kalmasıyla Almanya farkı açarken, ay-yıldızlılar Kaya ve Kerem Gönlüm’ün geç de olsa oyuna girmesiyle direncini artırmaya çalışsa da milli takım son 5 dakikaya 60-48 geride girdi. Türkiye, 26. dakikada 45-38 öndeyken, 10 dakika içinde 24-3’lük bir seri yakalayan Almanya, 36. dakikaya gelindiğinde 62-48’i yakaladı. Nowitzki’nin tek başına yönlendirdiği Almanya hücumlarını engellemekte zorlanan A Milliler, hücumdan da isabetsiz şutlarla dönünce, Türkiye sahadan 66-57’lik yenilgiyle ayrıldı ve Avrupa Şampiyonası’na veda etti. 
     

     
</TEXT>
</DOC>
