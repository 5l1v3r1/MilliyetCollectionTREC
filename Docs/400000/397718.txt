<DOC>
<DOCNO> 397718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur13.html </URL>
<DATE> 2005/11/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
AKP’li Başkan'ın içki inadı 
</HEADLINE>
<TEXT>

     
     Uğur ADUTALP TEKİRDAĞ, DHA 
     
TEKİRDAĞ Belediye Başkanı AKP'li Ahmet Aygün, Atatürkçü Düşünce Derneği’nin Belediye'ye ait salonda düzenlediği Geleneksel Cumhuriyet Yemeği’ne içki servisi yapıldığı gerekçesiyle izin vermedi. Aygün salon kirasını peşin yatıran ADD yöneticilerine, Oranın içki ruhsatı yok'' dedi. 
     Atatürkçü Düşünce Derneği Tekirdağ Şubesi, her yıl kasım ayının ikinci yarısında geleneksel olarak düzenlediği Cumhuriyet Yemeği için Tekirdağ Belediyesi’ne ait yemek salonunun tahsisi için başvurdu. Belediye yetkilileri 26 Kasım akşamı düzenlenecek yemek için salonu 100 milyon liraya derneğe kiraladı. 
     ADD yöneticileri, belediye personeline öğle yemeği çıkaran firma yöneticileri ile görüşerek kendilerine bir menü belirlemelerini ve maliyet çıkarmalarını istedi. Menünün belirlenmesi sırasında yemeğin içkili olacağını haber alan AKP’li Tekirdağ Belediye Başkanı Ahmet Aygün, ADD Tekirdağ Şube Başkanı Necdet Mercenoğlu ile görüşme talep etti. 
     Mercenoğlu bunun üzerine Belediye'ye gitti. Başkan Aygün, görüşme sırasında belediye porsonelinin öğle yemeği yediği salonda yemek düzenlenebileceğini ancak, içki servisi yapılmasının mümkün olmadığını söyledi. Aygün, Orasının içki ruhsatı yok. Bu nedenle içki servisi yapılamaz. İçkisiz olması koşuluyla salonu kullanabilirsiniz'' dedi. 
     ADD Tekirdağ Şube Başkanı Necdet Mercenoğlu, 7 yıldır Cumhuriyet yemeği düzenlediklerini ve bunu gelenek haline getirdiklerini belirtti. Mercenoğlu, Sadece geçen yıl ramazan ayına denk geldiği için bu yemeği düzenlemedik. Daha önceki başkanlar döneminde yemeği belediyeye ait bu salonda düzenliyorduk ve içki servisi yapılıyordu. AKP li Başkan Aygün bu yıl buna izin vermedi. Biz de yatırdığımız 100 YTL’nin geri verilmesi için dilekçe yazdık. Yemeği Öğretmenevi'nde düzenleyeceğiz'' diye konuştu. 
     
     KURTULUŞ GECESİ'NDE DE İÇKİ SERVİSİ YAPTIRMAMIŞTI 
     Tekirdağ Belediye Başkanı Ahmet Aygün, 13 Kasım Pazar gecesi kentin düşman işgalinden kurtuluşun 83'üncü yıldönümü nedeniyle düzenlediği resepsiyonda da Ben şehitler için kadeh kaldırtmam'' diyerek içki servisi yaptırmamıştı. Başkan Aygün ayrıca Tekirdağ Rakı Fabrikası’nın yaydığı anason kokusu da bebeklerimizi zehirliyor'' açıklamasını yapmıştı. 
     
</TEXT>
</DOC>
