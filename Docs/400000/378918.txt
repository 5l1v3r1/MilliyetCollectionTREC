<DOC>
<DOCNO> 378918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun40.html </URL>
<DATE> 2005/09/16/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Kıbrıs'ta bir ilk 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Ferdi Sabit Soyer ile Rum kesimindeki Birleşik Demokratlar Hareketi EDİ Başkanı ve eski Rum liderlerden Yorgo Vasiliu, KKTC'de bir televizyon programında buluştu. 
     Soyer ve Vasiliu, Kıbrıslı Türk ve Kıbrıslı Rum parti liderleri olarak Kıbrıs'ta bir ilke imza attı. 
     Reşat Akar'ın hazırlayıp sunduğu, Kanal T'de yayınlanan ''Son Durum'' programına katılan Başbakan Ferdi Sabit Soyer ile EDİ Başkanı Yorgo Vasiliu, Kıbrıs sorununun çözümü ve görüşmelerin bir an evvel başlaması gerektiği konusunda görüş birliğine vardılar. 
     KKTC Başbakanlık Basın ve Halkla İlişkiler Müdürlüğü'nden yapılan açıklamaya göre, CTP ve EDİ'nin BM Genel Sekreteri Kofi Annan'a gönderdiği ve Kıbrıs sorununun çözümü konusunda yeni bir girişim başlatması çağrısının yapıldığı ortak mektuba değinen Başbakan Soyer, ortak çağrı mektubunun yazılması kararının, iki parti yetkililerinin görüşmelerinde alındığını anımsatarak, ''çözümsüzlük nedeniyle her iki tarafın da büyük ölçüde acısını çekmekte olduğunu'' belirtti. 
     Başbakan Soyer, ''İki partinin, Kıbrıs sorununun çözümü için Kofi Annan'ın inisiyatif üstlenmesini isteyen mektubu yazmış olması nedeniyle son derece mutluyum. Birbirimize üstünlük sağlama adına birçok platformda boşuna bir emek harcayacağımıza meselenin esası olan sorunun bir an evvel çözülmesi için görüşme sürecinin bir an evvel başlamasını istiyoruz'' dedi. 
     EDİ Başkanı Vasiliu ise ''her iki toplumun da bugünkü durumun, kesin ve esaslı bir taksim olacağının bilinci içerisinde olduğunu, bu nedenle böyle bir hareketin içerisinde olduklarını'' ifade ederek, ''Bu endişeyi CTP lideriyle paylaşıyoruz. Karşılıklı cevabi demeçlerle yetinmeyerek, Kıbrıs sorununun çözümünde bize yardımcı olacak tek adam olan BM Genel Sekreteri'ne çağrıda bulunmayı uygun gördük. Mektup ile Kıbrıs sorunun layık olduğu zemine yerleştirilmesini arzuladık'' diye konuştu. 
     
     'PAPADOPULOS ÇELİŞKİ İÇİNDE' 
     Soyer, gelinen aşamada Kıbrıs sorununun daha da karmaşık hal aldığını ve Avrupa Birliği AB üyesi olan Rum tarafının kendini güçlü görüp, çözüm için zamana oynadığını kaydetti. 
     Rum yönetimi lideri Tasos Papadopulos'un, ''toplumlararası görüşmelerin zamana sıkıştırılmaması'' yönünde talebi olduğuna ve AB'ye 2006 yılı içinde Türkiye'nin Rum tarafını siyasi olarak tanıması için baskı yaptığına işaret eden Başbakan Ferdi Sabit Soyer, şunları söyledi 
     ''Görüşmeler için zaman ve takvim sınırlaması istemeyen Papadopulos, öte yandan kendisinin tüm Kıbrıs'ın hükümeti olarak tanınması da dahil Kıbrıs sorununun esaslarının ele alınmasında hemen takvim istemektedir. BM Genel Sekreteri'nin hakemliğini kabul etmeyen Papadopulos, mal mülk meselelerindeyse AB'yi hakem, AB organlarının da karar verici olmalarını istiyor bu nasıl çelişki '' Papadopulos'un KKTC Cumhurbaşkanı Mehmet Ali Talat'la sosyal bir buluşmayı bile reddettiğini kaydeden Soyer, ''BM platformunda, Annan planı temelinde başlatılacak görüşmelerle, birbirine üstünlük sağlayan değil, ortaklık temelinde bir çözümü sağlayacak bir iklim yaratılmalıdır'' diye konuştu. 
     EDİ Başkanı Yorgo Vasiliu da, ''tarihten söz edildiği sürece çözüme varılamayacağını, çözüm için geleceğe bakılması gerektiğini'' belirterek, ''Pratik yöntemlerle Kıbrıs sorununun çözümü için çalışmalar yapmak durumundayız. Çünkü, eğer bugünkü şartlar bir çözüm halini alacaksa bu her iki taraf için de çözümlerin en kötüsü olacaktır'' dedi. 
     
     'TÜRKİYE'NİN AB SÜRECİNİ DESTEKLİYORUM' 
     ''Türkiye'nin AB yolunda ilerlemesini istikrarlı bir şekilde destekleyenlerden biri olduğunu'' belirten Vasiliu, şöyle konuştu 
     ''Türkiye AB'ye girmelidir çünkü, süreç boyunca atacağı adımlara göre AB kural ve ilkelerine katılmış ve uyumlu davranmış olacaktır ki, bu da Kıbrıs sorununun çözümüne katkı sağlayacaktır. Aksi takdirde, AB süreci sonlanmış Türkiye'nin AB ile de sorunları olacağından, Kıbrıs sorununun olumlu sonuca ulaşmasına yardımcı olmayacaktır.'' 
     
</TEXT>
</DOC>
