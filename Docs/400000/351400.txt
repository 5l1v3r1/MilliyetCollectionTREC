<DOC>
<DOCNO> 351400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/spo30.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Artun Talay'a büyük onur 

Atina Olimpiyat Oyunları'nda çekiç atmada bronz madalya kazanan Eşref Apak'ın antrenörü Artun Talay, davranış dalında Dünya Fair Play Ödülü Şeref Diploması'na layık görüldü. Macaristan'da 2004 Dünya Fair Play Ödülleri'ne aday olan spor yıldızlarının değerlendirildiği toplantıda, Apak için, "Artık o beni aştı, onu daha ileriye götürecek bir antrenöre gerek var" sözlerini kullanan Talay, 24 adayın arasından oy birliğiyle Şeref Diploması'na layık görüldü. 

Elvan'a rakip yok 

5 bin metrede Dünya Rekortmeni milli atlet Elvan Abeylegesse'nin derecesini yenilemek için New York'ta piste çıkan Tirunesh Dibaba hedefine ulaşamadı. Reebok Grand Prixi'nde yarışan Etiyopyalı sporcu, 14.32.42 koşarak Abeylegesse'nin 14.24.68'lik derecesinin çok gerisinde kaldı. 

Özgören çifti rakip tanımadı 

Audi Quattro Golf Cup Turnuvası'nın İstanbul'da yapılan Türkiye Finali'nde Bülent - Beyza Özgören çifti ilk sırayı aldı. Klasis Golf and Country Club'da gerçekleştirilen ve 100 sporcunun katıldığı turnuvada, birinci olan Özgören çifti 30 Ekim - 3 Kasım tarihleri arasında ABD'de yapılacak Audi Quattro Golf Cub Dünya Finali'nde Türkiye'yi temsil edecek. Baran Blake - Sıtkı Anadol'un ikinci olduğu organizasyonda, Samiye Robertson - Ursula Hellwagner de üçüncülükte kaldı. 

Çizme ters düz 0-2 

Hollanda'da düzenlenen Dünya Gençler Şampiyonası'na dün gece E ve F gruplarında oynanan maçlar ile devam edildi. E grubunda yapılan karşılaşmada Kolombiya, İtalya'yı 2 - 0 yenerken, Suriye ile Kanada 1 - 1 berabere kaldı. F grubundaki mücadelede ise Brezilya, Nijerya ile golsüz berabere kaldı. İsviçre de, G.Kore'yi 2 - 1'lik skorla geçti. 

İnternette favoriyiz 

UEFA'nın resmi internet sayfası, 'www.uefa.com' adresinde düzenlenen ankette, siteyi ziyaret edenlere, "Hollanda'da düzenlenen Dünya Gençler Futbol Şampiyonası'nı kim kazanır" sorusu yöneltildi. Ankete katılanların yüzde 25.69'luk bölümü Ay Yıldızlı ekibimizin kupayı alacağına inandıklarını belirtirken, Türkiye'yi yüzde 23'lük oranıyla Hollanda izledi. Üçüncü ise yüzde 16.15 ile İtalya oldu. Avrupa Şampiyonu İspanya da yüzde 13.28'lik oy toplayabildi. 

Gölbaşı çınladı 

Ankara'da gerçekleştirilen Türkiye Off - Shore Şampiyonası'nın ikinci ayağında Murat Alemdar - Vidal İtkin ikilisi mutlu sona ulaştı. 12 takımın mücadele ettiği organizasyonda, ikinciliği Joseph Muhlbauer - Berna Bozoğlu çifti elde ederken, üçüncü sırayı Mehmet Gamgam - Özgür Öncel aldı. Altı ayaktan oluşan şampiyonanın üçüncü etabı 16-17 Temmuz tarihlerinde İzmir'in Çeşme sahilinde gerçekleştirilecek. 

Şampiyon belli oldu 

Türkiye Engel Atlama Binicilik Şampiyonası dün yapılan A Kategorisi Ustalar yarışıyla sona erdi. Başkent Kulübü Tesisleri'nde gerçekleştirilen ve 40 binicinin katıldığı organizasyonda, ferdi yarışan Mert Alıcıoğlu Menuet-S isimli atıyla ilk sırayı alırken, bireysel yarışan Ata Zorlu Mac Allen ile ikinci oldu. Kemer Golf Country Club'ten Ülkan Delikan ise Deja Vu'yla üçüncülükte kaldı. 


</TEXT>
</DOC>
