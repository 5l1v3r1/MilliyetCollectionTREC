<DOC>
<DOCNO> 352728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonyas09.html </URL>
<DATE> 2005/06/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yılda en az 30 gün tatil sağlık açısından gerekli... 
</HEADLINE>
<TEXT>

     Haftalık tatilin dışında yılda en az 30 gün tatil yapmanın, sağlık açısından gerekli olduğu bildirildi. 
     Çukurova Üniversitesi Tıp Fakültesi Psikiyatri Ana Bilim Dalı Öğretim Üyesi Prof. Dr. Mehmet Ünal, AA muhabirine yaptığı açıklamada, sürekli çalışmanın, beyinde ve bedende olumsuz etkiler bıraktığını, bu nedenle uzun süreli dinlenmelere ihtiyaç olduğunu söyledi. 
     Prof. Dr. Ünal, yoğun iş temposunda oluşan stresin tatillerle ortadan kalktığını belirterek, "Tatil, dinlenme, toparlanma ve yenilenme dönemidir. Bundan dolayı sağlıklı bir tatil, iş hayatında da başarı sağlar. Aksi taktirde hayata karşı bıkkınlık, mutsuzluk oluşur. Bu, işe de yansır" diye konuştu. 
     Kişilerin yıl içinde boşalan enerjisini, dinlenme süresinde yeniden kazandığını, yılda en az 30 günlük tatille yeniden enerji yüklenilebileceğini kaydeden Ünal, şunları söyledi 
     "Tatilden dönen bir kişi, işini daha keyifli ve başarılı sürdürecektir. Çünkü dinlenme dönemlerinde iş hayatında rutin olarak devam edilen hayattan uzaklaşılır ve yeni uğraşlar edinilerek hem beyin, hem de vücut rahatlatılır. Tatil, her insanın hak ettiği doğal bir gereksinim. Ülkemiz de farklı mekanlarıyla, her bütçeye tatil olanağı sunabilecek özelliklere sahip. Bu değerlendirilmeli. Yaş gruplarına göre tatil tercihleri de farklı olabilir. Örneğin gençler sahil şeridinden, orta yaş üstü ise yaylalar ve yeşilin daha yoğun olduğu bölgelerden yararlanabilir." Mehmet Ünal, tatilde gerçek anlamda dinlenmek ve stresten kurtulmak için iş ve günlük stresin kesinlikle tatile yansıtılmaması gerektiğini de kaydetti. 
     
     TATİLE GİDEMİYORSANIZ... 

     Ünal, bulunduğu ortamdan maddi veya başka nedenlerle ayrılamayanların da hobilerini devreye sokmalarını önererek şöyle devam etti 
     "Kişi isterse evini de tatil mekanına çevirebilir, günübirlik gezilere, pikniklere gidebilir, sportif etkinliklerde bulunabilir, kitap ve gazete okuyabilir, bahçe işleri ile uğraşabilir ya da evlerinde yarım kalmış tadilatları tamamlayabilir. Bu uğraşlar, rutinleşen işlerinden kurtularak tatil gibi beyni ve bedeni dinçleştirir." 
     
</TEXT>
</DOC>
