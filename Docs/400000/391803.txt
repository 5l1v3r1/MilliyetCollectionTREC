<DOC>
<DOCNO> 391803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur32.html </URL>
<DATE> 2005/11/02/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Çamaşır suyu ve tuz ruhunu karıştırınca zehirlendiler 
</HEADLINE>
<TEXT>

     
     Fırat KESKİNKILIÇ ANKARA, DHA 

     
ANKARA’da tuz ruhu ve çamaşır suyunu karıştırarak bayram temizliği yapan 22 yaşındaki Göknur Cengiz, karışımın evin içine yaydığı asit ve klor gazından zehirlenerek 2 yaşındaki kızı Azra’yla birlikte can verdi. Kızının ve eşinin öldüğünü gören baba Koray Cengiz ile komşuları sinir krizleri geçirdi. İntihar etmeye kalkışan baba Cengiz’i polis ekipleri güçlükle engelledi. 
     Olay, bugün saat 01.00 sıralarında Keçiören İlçesine bağlı Afacan Sokak, Gök Apartmanı 10 numaralı dairede meydana geldi. Bayram hazırlığı için evinde temizlik yapan Göknur Cengiz, kızını uyuttuktan sonra Tuz ruhu ve Çamaşır suyunu karıştırarak bayram temizliğine başladı. Temizlik sırasında yayılan klor gazı nedeniyle fenalaşan Göknur Cengiz, bir süre sonra yere yığılarak bayıldı. Evde kimsenin olmaması, korkunç olayı beraberinde getirdi ve anne Göknur ile 2 yaşındaki kızı Azra zehirlenerek can verdi. 
     
     BABA İŞTEN DÖNDÜ 

     Gece işten evine gelen Koray Cengiz, uyuduğunu düşündüğü kızını uyandırmamak için evinin kapısını anahtarla açmak istedi. Ancak kapının arkasında olan anahtar nedeniyle kapıyı açamayan Koray Cengiz, zile basmaya başladı. Uzun süre zili çalan baba Cengiz, kapının açılmaması üzerine komşularının yanına giderek eşinin sordu. Eşinin ve kızının komşularında olmadığını öğrenen Koray Cengiz, telaşa kapıldı ve çilingir çağırarak evin kapısını açtırdı. Kapı açılır açılmaz eşinin yerde yatan cansız bedenini gören Koray Cengiz, şoka girdi. Daha sonra kızının uyuduğu odaya geçen baba Cengiz, onun da öldüğünü görünce sinir krizleri geçirdi. Eline aldığı ekmek bıçağı ile canına kıymak isteyen Koray Cengiz’i polis ekipleri son anda engelledi. 
     Zehirlenerek hayatlarını kaybeden anne ve kızı göz yaşları arasında cenaze aracına bindirildi. Sağlık ekipleri tarafından kucaklanarak getirilen küçük Azra’nın bezin altından sarkan saçlarını gören komşuları ise gözyaşlarını tutamadı. Anne ve kızının cesetleri Keçiören Belediyesine bağlı cenaze aracıyla Adli Tıp Kurumu'na götürüldü. Polis ekipleri olayla ilgili soruşturma başlattı. 
     
</TEXT>
</DOC>
