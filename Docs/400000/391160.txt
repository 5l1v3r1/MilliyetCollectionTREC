<DOC>
<DOCNO> 391160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur01.html </URL>
<DATE> 2005/10/31/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Yuva mağduru çocuklar İstanbul'a getirildi 
</HEADLINE>
<TEXT>

     Malatya Çocuk Yuvası'nda kötü muameleye maruz kalan ve bu akşam İstanbul'a getirilen çocuklar, Göztepe'deki Semiha Şakir Çocuk Yuvası'na yerleştirildi. 
     Çocuklarla birlikte Semiha Şakir Çocuk Yuvası'na gelen Sosyal Hizmetler ve Çocuk Esirgeme Kurumu SHÇEK Genel Müdürü İsmail Barış, gazetecilere yaptığı açıklamada, Malatya Çocuk Yuvası'ndaki 41 çocuktan zihinsel özürlü olan birinin Malatya'daki bir yuvaya yerleştirildiğini belirtti. 
     İstanbul'a getirilen çocuklardan 0-2 yaş grubundaki 7'sinin Bahçelievler'deki 0-3 yaş grubu çocuk yuvasına gönderildiğini ifade eden Barış, 33 çocuğun ise Semiha Şakir Çocuk Yuvası'na yerleştirileceğini bildirdi. 
     Barış, yayınlanan görüntülerin toplumu rencide ettiğini ve adeta insanlarda infiale sebebiyet verdiğini belirterek, olayla ilgili adli ve idari soruşturmanın devam ettiğini anımsattı. 
     İsmail Barış, soruşturma sonucunda bu işe fiilen iştirak etmiş, çocuklara şiddet uygulamış, bu şiddetin uygulanması esnasında sorumlu gözetleyici ve denetleyici durumunda bulunan idarecilerin de sorumlulukları tespit edildiği takdirde, daha önceki yıllarda bu gibi olaylara karışıp haklarında cezai işlem yapılmış olanlardan aşağı olmamak üzere cezalandırılacaklarını söyledi. 
     Malatya'dan getirdikleri çocukların 2-3 ay süreyle psikolojik rehabilitasyona tabi tutulacaklarını ve kişisel gelişimlerindeki olumsuz etkilerin ortadan kaldırılacağını belirten Barış, boşaltılan Malatya Çocuk Yuvası'nın modern bir hale getirileceğini, çocukların daha sonra bu yuvaya veya Malatya'da başka bir kuruluşa nakledileceğini kaydetti. 
     
</TEXT>
</DOC>
