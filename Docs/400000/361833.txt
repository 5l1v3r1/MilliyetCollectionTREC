<DOC>
<DOCNO> 361833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/spo21.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Giderayak büyülüyor 
</HEADLINE>
<TEXT>


İLHAN GÜLER 


İngiltere Premier Ligi'ne bu sezon yükselen Wigan Athletic'le her konuda anlaşmaya varan Gençlerbirliği'nin orta sahadaki başarılı futbolcusu Skoko, Belçika kampında profesyonellik dersi veriyor. 
Teknik Direktör Ziya Doğan'ın göreve gelmesinden sonra Başkent ekibinden ayrılmaya karar veren Avustralyalı futbolcu idmanlardaki çalışkanlığı ile dikkatleri çekiyor. Takım arkadaşlarıyla birlikte antrenmanlarda oldukça istekli ve hırslı bir görüntü çizen Skoko'nun, takımdan ayrılacak olmasına rağmen sergilediği performans alkışlanıyor. Bu arada Başkan İlhan Cavcav'ın, İngiliz ekibinin teklif ettiği 500 bin poundluk bonservis bedelini peşin olarak ödemesini istediği öğrenildi. Wigan Athletic'in taksit önermesiyle ortaya çıkan sorunun aşılacağı ve Skoko'nun en geç hafta başında imza atacağı vurgulandı. 


</TEXT>
</DOC>
