<DOC>
<DOCNO> 386940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo10.html </URL>
<DATE> 2005/10/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Çin Grand Prix'sinde "Pole Pozisyonu"nu Alonso kaptı 
</HEADLINE>
<TEXT>

     Formula 1'de sezonun son yarışı olan Çin Grand Prix'sinde sıralama turu tamamlandı. 
     Bugün yapılan sıralama turu sonucunda 2 hafta önce pilotlar klasmanında şampiyonluğunu ilan eden Renault'un İspanyol pilotu Fernando Alonso 1.34.080'lik derecesiyle ilk sıraya yerleşti. 
     Çin Halk Cumhuriyeti'nin Şangay kentindeki 5 bin 451 metre uzunluğundaki Şangay Uluslararası Pisti'nde yapılan sıralama turunda Renault'un bir diğer pilotu İtalyan Giancarlo Fisichella, takım arkadaşının ardından en iyi dereceyi elde ederek, yarınki yarışlara 2. cepten başlamaya hak kazandı. 
     Sürücüler klasmanında şampiyonluğun netlik kazanmasından sonra tüm gözler markalar klasmanındaki mücadeleye çevrilirken, son yarış öncesi sezonun iki iddialı takımının rekabeti sıralama turuna da yansıdı. 
     Markalar klasmanında liderliği 2 puan farkla McLaren Mercedes'in önünde götüren Renault, iki pilotu da ilk iki cepten başlamaya hak kazanınca büyük bir avantaj elde etti. 
     Japonya Grand Prix'sinde yarışa 17. sıradan başlayan ancak çok iyi bir yarış çıkararak podyumun en üstüne çıkan Kimi Raikkonen ise ''Pole pozisyonu'' mücadelesinden 3. olarak ayrıldı. takım arkadaşı Juan Pablo Montoya ise İngiliz Jenson Button'un ardından beşincilikte kaldı. 
     
</TEXT>
</DOC>
