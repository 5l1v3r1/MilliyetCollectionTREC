<DOC>
<DOCNO> 386530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/guncel/gun07.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'İftarda geç ezan sakıncalı değildir' 
</HEADLINE>
<TEXT>


İlahiyatçılar, Almanya Başbakanı'nın gecikmesi nedeniyle imamın 10 dakika geç ezan okumasının sakıncalı olmadığını söylediler 

İSTANBUL Milliyet 

İlahiyatçılar, AKP İstanbul İl Başkanlığı'nın önceki akşam Grand Cevahir Otel'de verdiği iftar yemeğine, Almanya Başbakanı Gerhard Schröder ile Başbakan Recep Tayyip Erdoğan'ın gecikmeleri nedeniyle imamın 10 dakika geç ezan okumasının dinen sakıncası olmadığını söyledi. 
Uludağ Üniversitesi İlahiyat Fakültesi Öğretim Üyesi Prof. Dr. Hamdi Döndüren, sadece o topluluğa özel olarak ezan okunduğu için sakınca olmadığını, ancak bir şehri ya da bir bölgeyi namaza çağıran ezanın geç okunmasının doğru olmayacağını ifade etti. 
Marmara Üniversitesi İlahiyat Fakültesi Öğretim Üyesi Prof. Dr. Saim Yeprem de, "Geç okunması dinen sakıncalı değil" dedi. 
Marmara Üniversitesi İlahiyat Fakültesi Öğretim Üyesi Prof. Dr. Salih Tuğ da, "O salonda namaza çağrılmıyor, oruç için vaktin girdiği belirtiliyor. Kişi isterse vakit girince orucunu bozar ama orada misafir nezaketen beklenmiş. Bunun hiçbir sakıncası yok" diye konuştu. 


</TEXT>
</DOC>
