<DOC>
<DOCNO> 375093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonsiy06.html </URL>
<DATE> 2005/09/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Altınoluk'tan Erdoğan'a mesaj var Yasağımı kaldır 
</HEADLINE>
<TEXT>

     Necmettin Erbakan, Başbakan Recep Tayyip Erdoğan’a, hazırlık çalışmaları süren Anayasa değişiklik paketine siyaset yasağının kaldırılmasına ilişkin düzenlemenin de alınarak siyasete dönüşünün sağlanması mesajı gönderdi. 
     AKP’nin Anayasa değişiklik paketi hazırlıkları, Necmettin Erbakan’ın yasağını kaldırmak amacıyla AKP’ye yönelik son bir hamle daha yapmasına yol açtı. Erbakan, Anayasa değişiklik paketi hazırlıkları üzerine yaz dönemini geçirdiği Altınoluk’ta SP’li kurmaylarıyla biraraya gelerek, yeni bir strateji belirledi. Bu doğrultuda SP’liler, Meclis açıldığında gündeme gelmesi beklenen Anayasa değişiklik paketine Erbakan’ın cezasını sonuçlarıyla birlikte kaldırarak, siyaset yapmasının önündeki engelin kaldırılmasını sağlayacak düzenlemenin de alınması talebini AKP yönetimine ilettiler. SP’liler Erbakan’ın cezasının Anayasa değişikliği kapsamında kaldırılması talebinin bizzat Başbakan Erdoğan’a iletilmesini de istediler. 
     
     ERBAKAN SORUNU 
     SP’lilerin Erbakan’ın yasağının kaldırılması talebiyle Başbakan Erdoğan’ın "Kürt sorunu" tanımı arasında bağ kurmaları dikkat çekti. SP’liler Erbakan’ın yasağının Anayasa değişikliği kapsamında kaldırılmasını isterken, "Başbakan Kürt sorunu diyor. Bu ülkede Kürt sorunu var da yasaklı bir Başbakan sorunu yok mu Madem Anayasa değişikliği özgürlükler için, demokratikleşme için yapılıyor o halde öncelikli çözülmesi sorun yasaklı Başbakan sorunudur" ifadelerini kullandılar. 
     AKP’den kararı Başbakan Erdoğan’ın bizzat vereceği gerekçesiyle olumlu ya da olumsuz hiçbir yanıt alınamamasına karşın SP’de Erbakan’ın siyasete dönebileceği beklentisi üzerinde de hesaplar yapılıyor. Anayasa Mahkemesi’nin yasal süreyi geçirdikleri gerekçesiyle ihtar vermesine karşın, Erbakan’ın yasağının kaldırılabileceğine ilişkin beklenti nedeniyle büyük kongre tarihini yeniden erteledi. SP yönetimi, Erbakan’ın durumunun netleşmesini beklemek amacıyla kongre tarihini Meclis’in Anayasa değişiklikleri konusunda yapacağı takvim sonrasına bıraktı. 
     
</TEXT>
</DOC>
