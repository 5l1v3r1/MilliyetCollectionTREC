<DOC>
<DOCNO> 359264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun18.html </URL>
<DATE> 2005/07/08/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İngiliz bakan Bombaları beklemiyorduk, yeni saldırı gelebilir 
</HEADLINE>
<TEXT>

     İngiltere İçişleri Bakanı Charles Clarke, istihbarat örgütlerinin hiçbir istihbaratı gözden kaçırmadıklarını, ancak dün düzenlenen ve 37 kişinin ölümüne neden olan 4 bombalı saldırının beklenmedik anda geliştiğini söyledi. Charles Clarke, BBC radyosuna yaptığı açıklamada ise teröristlerin yeniden saldırı düzenleyebileceklerini söyledi ve ''Başka bir saldırı riskini en üst düzeyde dikkate almalıyız. Bu nedenle bütün çabamızı saldırganları belirleme ve onları adalet önüne çıkarma üzerine yoğunlaştırdık'' dedi. 
     Bu sabah SKY TV'ye konuk olan Bakan Clarke, saldırıların ardından güvenlik seviyesinin yükseltildiğini, polisin yoğun şekilde Londra'daki hayatın normale dönmesi için çaba gösterdiğini anlattı. 
     Önceliklerinin saldırıların sorumlularının bulunması olduğunu belirten Clarke, bunun için bombaların patladığı yerlerde delil toplanmaya devam edildiğini ifade ederek, bu arada İngiliz istihbaratının da diğer pek çok ülkenin istihbarat örgütleriyle birlikte bilgi toplamak için çalıştığını anlattı. 
     Bir internet sitesinde yayımlanan ve El Kaide'nin saldırıyı üstlendiğini belirten bildiriyi ciddiye aldıklarını da söyleyen Clarke, ''İnternet sitesindeki iddia, ciddi bir iddia, dolayısıyla bunu çok dikkatle inceleyeceğiz, ama başka alternatifleri de göz ardı etmiyoruz'' dedi. 
     İngiltere'ye giriş-çıkışlardaki sınır kontrollerinin de dikkatle yapılmakta olduğunu belirten Clarke, patlamaların öncesinde polise ya da istihbarata ulaşan hiçbir ihbar ya da bilgi olmadığını vurguladı. 
     Clarke, G-8 zirvesi nedeniyle İngiltere'de zaten yüksek güvenlik alarmı seviyesinin uygulanmakta olduğunu kaydetti. 
     Teröristlerin bu saldırılar için yanlış kenti seçtiklerini, bunun da iki sebebinin bulunduğunu belirten Clarke, Londra halkının, cesareti ve kararlılığı sayesinde teröristlerin hayal ettikleri ''çöküntü noktasına'' gelmeyeceğini ve acil yardım servislerinin hayatı normale çevirmek için insanüstü gayret göstereceklerini bildirdi. 
     Otobüsteki patlamaya bir intihar eylemcisinin yol açtığı iddialarını değerlendirmekten kaçınan Clarke, spekülasyonlarda bulunmanın polisin işini güçleştirdiğine dikkat çekti. 
     İngiltere İçişleri Bakanı, teröristlerin İngiliz halkını sindiremeyeceğini de vurguladı. 
     
</TEXT>
</DOC>
