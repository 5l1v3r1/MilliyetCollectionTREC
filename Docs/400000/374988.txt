<DOC>
<DOCNO> 374988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun04.html </URL>
<DATE> 2005/09/02/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Gül Müzakerelerin 3 Ekim'de başlaması konusunda kuşkum yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye’nin her şeyi titizlikle yaptığını belirterek, 3 Ekimde AB ile tam üyelik müzakerelerinin başlaması konusunda kuşkusunun olmadığını söyledi. 
     AB dışişleri bakanları gayrı resmi toplantısı için Cardiff kenti yakınlarındaki Newport kasabasına gelen Gül, Türk gazetecilerle sohbet toplantısı düzenledi. 
     Türkiye’nin 17 Aralıkta ortaya koyulan gidişatı vaktinden önce yerine getirdiğini kaydeden Gül, "Fırsattan istifade edip bazı şeyleri kotarma girişimi kabul edilemez" diye konuştu. 
     AB içerisinde üyeler arasında dayanışmayı anladıklarını kaydeden Gül, bununla birlikte üyelerden biri yanlış yaptığı taktirde o üyenin ikaz edilmesi gerektiğini belirtti ve AB’nin dürüst, objektif ve iyi niyetli davranması gerektiğini kaydetti. 
     Bir soru üzerine Gül, Kıbrıs Rum kesimi bandıralı gemilerin Türk limanlarına yanaşmasının kabul edilemez olduğunu belirterek, gümrük birliğinin servis sektörünü kapsamadığını hatırlattı. 
     Türkiye’nin Akdeniz’i işbirliği merkezi haline getirmek istediğini kaydeden Gül, sınırlamaların kaldırılmasının tek taraflı olamayacağını söyledi. 
     Gül, Alman Dışişleri Bakanı Joschka Fischer ile yaptığı görüşmede Türkiye’nin görüşleri hakkında bilgi verdiğini söyledi ve Türkiye’nin AB’den dürüst, objektif davranmasını beklediğini kaydetti. 
     Gül, yarın AB dışişleri bakanlarının çalışma yemeğine katılacak ve Fransız, Yunan, İsveç dışişleri bakanları ile AB komisyonunun genişlemeden sorumlu temsilcisi Olli Rehn ile ikili görüşmelerde bulunacak. 
     
</TEXT>
</DOC>
