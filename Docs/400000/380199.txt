<DOC>
<DOCNO> 380199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun14.html </URL>
<DATE> 2005/09/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türk derneklerinden Fransa’daki Türklere ’Sessiz kalıyorsunuz’ sitemi 
</HEADLINE>
<TEXT>

     
     Saadet ORUÇ PARİS, DHA 
     
FRANSA’da yaşayan yaklaşık 400 bin Türkün ülkedeki Türkiye tartışmasında yeteri kadar sesini duyuramaması, bu sessizliği kırmak için yoğun girişimde bulunan Türk derneklerini hayal kırıklığına uğratıyor. Fransa’daki Türkiye karşıtı atmosferde sessizliği koruyan ve Türk derneklerinin çağrılarına yanıt bile vermeyen bazı Fransız partileri de eleştirilerden nasibini aldı. 
     ’Çokkültürlü bir Avrupa’ sloganıyla geçen aralık ayından bu yana Türk toplumunun katılımı ve Fransızların desteğini almayı hedefleyen bir kampanya çalışması yürüten ve 6 Türk derneğinin şemsiye örgütü RACORT, Fransa’da sayısı 400’e yakın olan Türk derneklerinin tamamına bu kampanyaya yönelik bir çağrı yaptı. Derneklerin hepsinden 2 paragraflık bir metin üzerinde görüş bildirmeleri istendi. 
     Bunun yanı sıra RACORT, bu kampanyaya Fransızları da katma çabasıyla bazı siyasi partilere bir mektup yazarak destek çağrısında bulundu. Ancak, RACORT’un Paris sözcüsü Ümit Metin’in DHA’ya yaptığı açıklamaya göre, Türk derneklerinden ve Fransız partilerinden söz konusu çağrılara hiçbir yanıt gelmedi. 
     
     MEYDANI IRKÇILARA BIRAKMAMAK BİZİM SORUMLULUĞUMUZDUR’ 
     RACORT, geçen hafta içinde insan hakları savunuculuğu yapan bazı kurumlar ile, aralarında Sosyalist Parti ve Fransız Komünist Partisi’nin de bulunduğu siyasi partilere bir mektup göndererek bu tutumu kınadı. RACORT’un mektubunda, Fransa’daki Türkiye tartışmaların bir kısmında yabancı düşmanlığı ve ırkçılığa dair izler de bulunduğu belirtilerek, "Sessizliğiniz, tutumunuz anlaşılmazdır... Meydanı milliyetçilere ve ırkçılara bırakmamak bizim sorumluluğumuzdur" denildi. 
     Türkiye’nin tarihi bir dönemeçte olduğu vurgusuyla, Fransa’da yaşayan Türkleri harekete geçirmek isteyen RACORT, ülke çapında yapmayı planladığı yürüyüşlerden sadece Strasburg’da olanını örgütleyebildi. Önümüzdeki salı akşamı saat 18.00’de Strasburg’da Kleber Meydanı’nda yapılacak gösterinin ardından, saat 20.00’de Marc Bloch Üniversitesi’nde bir konferans-tartışma düzenlenecek. Konferansın tartışmalarından birini Hürriyet ve CNN TÜRK muhabiri Zeynel Lüle yönetirken, gazeteci Jean-Claude Kiefer de yine program yöneticilerinden biri olacak. 
     Konferansa eski başbakan ve Avrupalı parlamenter Michel Rocard, yine Avrupa Parlamentosu üyeleri Catherine Trautmann, Helene Flautre, Ekonomi Bilimleri Profesörü Ragıp Ege, Uluslararası İnsan Hakları Federasyonu FIDH ve İnsan Hakları Birliği’nin LDH Avrupa Konseyi nezdindeki temsilcisi Pierre Boulay ve RACORT Başkanı Haydar Kaybaki katılacak. Bu toplantılar, 28 Eylül Çarşamba günü Avrupa Parlamentosu’nda düzenlenecek olan Türkiye konulu oturumdan önce gerçekleşmesi bakımından da önemli olarak niteleniyor. 
     
     TÜRKLER ÜZERİNDEKİ ETKİ ODAKLARINA İLİŞKİN SORU İŞARETLERİ VAR 
     Almanya’daki yaklaşık 3 milyon Türkün ve bunlar arasındaki 600 bin seçmenin ülke siyaseti üzerindeki etkisi tartışılırken, Fransa’da bulunan Türk toplumunun zayıf bile olsa ses çıkarmaması, ülkedeki Türklerin üzerindeki etki odaklarına ilişkin çeşitli soru işaretlerini de beraberinde getirdi. 
     Özellikle aşırı sağ Fransız siyasetçiler, dış politikalarını Türkiye karşıtlığı üzerine kurmuş ve hatta Fransa İçin Hareket lideri Philippe de Villiers, partisinin son dönemdeki tüm kampanyaları sırasında Paris sokaklarını ’Türkiye’ye hayır’ afişleriyle donatmıştı. 
     Türklerin Fransa’daki Türk çevrelerine hitap eden İslamcı, aşırı sağ ve sol derneklere üye olmakta sakınca görmemesi, buna karşın Türkiye ile ilgili kampanyanın cılız ilerlemesi de bir başka dikkat çekici nokta olarak niteleniyor. 
     
</TEXT>
</DOC>
