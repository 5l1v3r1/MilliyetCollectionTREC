<DOC>
<DOCNO> 356663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy26.html </URL>
<DATE> 2005/06/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İKÖ toplantısında KKTC'ye yoğun destek... 
</HEADLINE>
<TEXT>

     Yemen’in başkenti Sana’da düzenlenen 32. İKÖ Dışişleri Bakanları Toplantısı, KKTC’ye yoğun bir desteğe sahne oluyor. 
     Edinilen bilgiye göre, Sudan, Azerbaycan, Pakistan, Gine ve Libya temsilcileri, konuşmalarında KKTC’ye destek mesajları verirken, Sudan ve Azerbaycanlı temsilcileri, "Kıbrıs Türkleriyle ticari ve ekonomik ilişkileri artırmalıyız" ifadesini kullandı. 
     Diplomatik kaynaklar, hatta Sudan’ın daha da ileri giderek, Kıbrıs Türkleriyle siyasi ve ticari her türlü ilişkinin geliştirilmesi gerektiğine inandıklarını söylediğini belirttiler. 
     Kaynaklar, şimdiye kadarki İKÖ toplantıları içinde ilk defa hiçbir ülkenin, Kıbrıs konusunda Türkiye aleyhinde ya da Rumların görüşüne yakın bir söz sarfetmediğini kaydettiler. Kaynaklar, eskiden örneğin Mısır ve Suriye’nin Rumların görüşüne yakın söylemlerde bulunabildiğini, ancak şimdi tam tersine tüm ülkelerin, "Kıbrıs Türklerinin haklı davasında tam desteklerinin süreceğini" ilettiklerini söylediler. 
     Rumların girişimlerinin başarısız kaldığına işaret eden kaynaklar, bu durumun "Türkiye’nin ağırlığını" gösterdiğini belirttiler. 
     
     SERDAR DENKTAŞ’IN DEMECİ 
     KKTC Dışişleri Bakanı Serdar Denktaş da, Genel Kurul oturumları sırasında gazetecilerin sorularını yanıtlerken, İKÖ’de yapılan konuşmalarda Kıbrıs Türklerine destek mesajlarının gelmesinin sevindirici olduğunu kaydederek, "Bu şunu da gösteriyor Kıbrıs Rumlarının yıllardır Müslüman mahallesinde salyangoz satarcasına yapmış oldukları girişimler İKÖ’de çok fazla yer tutmadı" diye konuştu. 
     Rumların etkili olamamasının kendilerini sevindirdiğini ifade eden Denktaş, bugün yapmayı planladığı konuşmasında, özellikle KKTC’ye uygulanan izolasyonların kaldırılması ve İKÖ’ye tam üyelik konusunun üzerinde duracağını bildirdi. 
     Denktaş, KKTC gençlerine yönelik spor ambargosunun, İslam Dayanışma Oyunları’na katılmaları vasıtasıyla kaldırılmasının da gelecek yıl mümkün olmasını umduğunu söyledi. 
     Serdar Denktaş, bir soru üzerine, Maraş’ın Rum yönetimine verilmesinin söz konusu olmadığını kaydederek, konunun kapsamlı bir çözümün parçası olduğunu belirtti. 
     Bu arada Denktaş’ın, Cibuti Dışişleri Bakanı ile ikili bir görüşme yaptığı, görüşme talebinin Cibutili bakandan geldiği öğrenildi. 
     
</TEXT>
</DOC>
