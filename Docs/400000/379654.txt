<DOC>
<DOCNO> 379654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko26.html </URL>
<DATE> 2005/09/19/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Kırılmayan kiremit yapıyorlar... 
</HEADLINE>
<TEXT>

     Bir firma, fabrikasına 4.5 milyon YTL yatırım yaparak, Elazığ'da da kırılmayan kiremit üretimine başladı. 
     Coşkunlar Toprak Sanayi A.Ş yetkilisi Yaşar Coşkun, AA muhabirine yaptığı açıklamada, 15 yıldır tuğla ve kiremit imal ettiklerini söyledi. 
     Kiremitlerin binaların üzerini kaplayarak binayı korumakla birlikte görüntüsünü de tamamlayan bir unsur olduğunu ifade eden Coşkun, koruma görevlerini yerine getirirken soğuğa ve basınca karşı dayanıklı olmasının istendiğini, ancak dayanıksız kiremitlerin kolayca kırılarak binaya zarar verdiğini, ayrıca tamir için de maliyete neden olduğunu söyledi. 
     Müşterilerinin kiremitlerin kırılması nedeniyle kendilerine devamlı şikeyette bulunmaları üzerine, şirket olarak tüm dünyada kullanılan kırılmayan kiremiti, Elazığ'da da üretmeye karar verdiklerini ifade eden Coşkun, şöyle dedi 
     ''Standart kiremitler soğuğa karşı oldukça dayanıksızlar. Ayrıca çatıda herhangi bir işlem yaparken dahi üzerlerine basınca kolayca kırılıyorlar. Biz de 4.5 milyon YTL yatırım yaparak, yeni makinalar aldık, kırılmayan kiremit üretimine başladık. Fabrikada 8 saatte 25 bin adet kiremit üretebiliyoruz. Kiremitler, müşterinin talebine göre farklı renklerde de olabiliyor.'' Coşkun, kırılmayan kiremitlerin standart kiremitlerden malzeme ve imalat olarak farklılıkları olduklarını, standrat kiremitlerin ateşli fırınlarda pişerken, kırılmayan kiremitlerin buharlı fırınlarda piştiğini kaydetti. 
     Kırılmayan kiremitlerin stanrdart kiremitlere göre 100 metrekarede 150 YTL fazla maliyetle döşendiğini ifade eden Coşkun, ''Ancak, ürettiğimiz kiremitler 3 yıl garantili. Kiremitler sıfırın altında 35 santigrat derece soğuğa ve 180 kilogram basınca dayanıyorlar. Bilinen ömürleri 50 yıl. Kullanılabilirlik özelliğiyle standart kiremitlerden daha verimliler'' diye konuştu. 
     Coşkun, fabrikalarında 8 saatte 25 bin adet kiremit üretebildiklerini, kısa süre içerisinde otomatik paketleme ünitelerini de hizmete açacaklarını sözlerine ekledi. 
     
</TEXT>
</DOC>
