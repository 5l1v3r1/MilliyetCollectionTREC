<DOC>
<DOCNO> 356722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo53.html </URL>
<DATE> 2005/06/29/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Boksta mücadele eden 10 sporcumuzdan 9’u yarı finale yükseldi... 
</HEADLINE>
<TEXT>

     15. Akdeniz Oyunları’nda boksta mücadele eden 10 sporcudan 9’u yarı finale 
     yükseldi. 
     Almeria kentindeki Los Angeles Spor Salonu’nda düzenlenen boks maçlarında yarı finale kalan tüm Türk boksörler bronz madalyayı garantiledi. 
     Çeyrek finalin bugün tamamlanan maçlarında Tarhan İhsan Yıldırım 81 kiloda karşılaştığı Bosna Hersekli Halid Ranica’yı 3. rauntta 
     nakavt yaparak yendi. Yıldırım, yarı finalde Slovenyalı Robert Kramberger’in karşısına çıkacak. Öte yandan 57 kiloda Yakup Kılıç, Mısırlı rakibi Tarık El All Abd’yi rauntlarda 10-4, 7-5, 13-3, 12-5’lik skorların ardından toplamda 42-17 ile yenmeyi başardı. Kılıç, yarı finalde Kıbrıs Rum Kesimi’nden Ovidiu Bobirnat ile karşılaşacak. 64 kiloda ringe çıkan Önder Sıpal da Yunan rakibi Giannis Tataridis karşısında 7-5, 10-7, 6-6 ve 11-4’lük skorlarla 34-22 galip geldi. Sıpal, yarı finalde Fransız Adriani Vastina ile maç yapacak. 69 kilodaki temsilcimiz Bülent Ulusoy ise Tunuslu rakibi Raşid Mardassi’yi 4-2, 7-4, 5-1 ve 6-4’lük skorlarla 22-11 yenerek yarı finale yükseldi. Ulusoy, yarı finalde Cezayirli rakibi Choayb Oussaci ile karşılaşacak. Boksta 2 gün sürecek yarı final karşılaşmalarında 48 kiloda Abdülkadir Koçak, 51 kiloda Atagün Yalçınkaya, 54 kiloda Serdar Avcı, 60 kiloda Selçuk Aydın ve 75 kiloda Savaş Kaya yarın ringe çıkacaklar. Şampiyonada, sadece artı 91 kiloda Kurban Günebakan elenmişti. 
     
</TEXT>
</DOC>
