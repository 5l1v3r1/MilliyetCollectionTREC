<DOC>
<DOCNO> 351544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo01.html </URL>
<DATE> 2005/06/13/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Adriano Roma'yı yaktı, ilk raundun galibi Inter 
</HEADLINE>
<TEXT>

     İtalya Kupası finalindeki ilk raundun galibi, FC İnter oldu. Mancini'nin ekibi, Roma'daki Olimpiyat Stadı'nda oynanan ilk karşılaşmada AS Roma'yı 2-0 yenerek önemli bir avantaj elde etti. 
     Olimpiyat Stadı'nda oynanan ilk karşılaşmada, FC İnter'in Brezilyalı yıldızı Adriano adeta zincirden boşandı. Ev sahibi AS Roma karşılaşmaya iyi başlasa da Adriano'nun 29'uncu dakikada kaydettiği ilk golle maçın ritmi de kaderi de değişti. ''İmparator'' lakaplı forvetin kaleye 40 metrelik mesafeden sol ayağıyla çektiği sert şut, AS Roma'nın ağlarını havalandırdı. Adriano, 36'ncı dakikada ise Ze Maria'nın ceza alanının sağ kesiminden yaptığı ortayı mükemmel bir kafa vuruşuyla topu filelerle buluşturmayı başardı. AS Roma'nın ikinci yarıdaki fırsatları gole dönüştürememesi neticesinde, karşılaşma, Siyah-mavililerin galibiyetiyle sonuçlandı. 
     Karşılaşmayı şeref tribününden izleyen FC İnter'in Başkanı Massimo Moratti, Brezilyalı forvet oyuncusunun kendisine verdiği sözü tuttuğunu söyledi. Moratti, maç bitiminde İtalyan televizyonlarına yaptığı yorumda şöyle konuştu 
     ''Adriano büyük oyuncu. Bana verdiği sözü tuttu. Adriano'nun bu karşılaşmada iyi bir oyun çıkaracağını biliyordum. Bunu bana önceden söylemişti. Büyük şampiyonlar yanılmazlar. Maçın ilk dakikalarında Roma iyi bir oyun çıkardı. Maçın kaderini, Adriano'nun iki şahane golü belirledi. Gollerle birlikte takımımız da rahatladı.'' İtalya Kupası finalinin rövanşı ise 15 Haziran Çarşamba gecesi Milano'daki Giuseppe Meazza Stadı'nda oynanacak. 
     
     ROMA 14, İNTER 23 YILDIR İTALYA KUPASI'NA HASRET 

     AS Roma, İtalya Kupası'nı kazanma başarısı konusunda FC Juventus'un ardından ikinci sırada yer alıyor. İtalya Kupası'nda FC Juventus'un 9, sarı-kırmızılıların ise 7 şampiyonluğu var. FC İnter'in İtalya Kupası'nda ipi göğüsleme başarısını göstermesi ise bugüne dek sadece 3 kez gerçekleşti. AS Roma İtalya Kupası'nı kaldırma sevincini son olarak 14 yıl önce yaşamıştı. 1990-1991 sezonunda UC Sampdoria Genovae ile oynanan final karşılaşması, sarı-kırmızılıların galibiyetiyle sonuçlanmıştı. FC İnter'in İtalya Kupası'nı kazanması ise en son 1981-1982 sezonunda gerçekleşmişti. İlk karşılaşmada Torino'yu 1-0 yenen FC İnter, rövanşın 1-1 beraberlikle sonuçlanması neticesinde kupanın sahibi olmuştu. 

     
</TEXT>
</DOC>
