<DOC>
<DOCNO> 392066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/guncel/axgun01.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
22 yılda 637 çocuk aile bulabildi 
</HEADLINE>
<TEXT>


20 bin korunmaya muhtaç çocuğun bulunduğu Türkiye'de, 22 yılda yalnızca 637 çocuk koruyucu ailelerin yanına yerleşebildi. Oysa gelişmiş ülkelerde korunmaya muhtaç çocukların yüzde 75'i koruyucu aile yanında bakılıyor 

Bu çocuklar sizi bekliyor - 1 ÜMRAN AVCI 

Korunmaya muhtaç olan ve "esirgesin" diye devlete emanet edilen çocukların Malatya'da uğradıkları şiddet, kamuoyunu ayağa kaldırdı. Ancak istatistikler, yurt ve yuvalarda kalan bu çocuklara vatandaşların da "koruyucu" olmadığını gösterdi. 
Türkiye'de koruyucu aile sistemi 1983'ten beri var. Bu sistemde isteyen aileler, yuvalardan 1 - 3 arası çocuk alıp velayetlerini üzerlerine geçirmeden, kendi evlerinde bakımını ve eğitimini üstlenebiliyor. 
"Öteki Elini de Siz Tutun" sloganıyla vatandaşların ilgisinin sağlanmaya çalışıldığı kampanyada hayal kırıklığı yaşandı. 20 bin korunmaya muhtaç çocuğun bulunduğu Türkiye'de, 22 yılda yalnızca 637 çocuk koruyucu ailelerin yanına yerleşebildi. Oysa gelişmiş ülkelerde korunmaya muhtaç çocukların yüzde 75'i koruyucu aile yanında bakılıyor. 
En fazla koruyucu aile bulunan iller Ankara, Kayseri, İzmir, İstanbul ve Samsun. Aralarında Amasya, Balıkesir, Kars ve Aydın'ın da bulunduğu 37 ilde ise bir tek koruyucu aile yok. Çocukların şiddet gördüğü Malatya'da 4 çocuğun koruyucu ailesi var. 
Nüfus ve gelişmişlik düzeyine göre, koruyucu aile sayısının çok az olduğunu söyleyen Sosyal Hizmetler ve Çocuk Esirgeme Kurumu SHÇEK Genel Müdürü İsmail Barış, "Geçmiş yıllarda cumhurbaşkanlarının bir kısmı, başbakanlar ve onların eşleri koruyucu ailelerle ilgili birçok ciddi kampanyalar yapmışlar. Bütün bunlara rağmen rakamlar sınırlı kalmış" dedi. 
Koruyucu aile olma talebinin çok az oluşunu toplumsal duyarlılığın çok fazla öne çıkmamasına bağlayan Barış, şu bilgileri verdi 

10 bin aile olmalı 
"Batı ülkelerinde korunmaya muhtaç çocukların yüzde 10 - 30 arasındaki bölümü kurum bakımında. Geriye kalanlar, büyük bir oranla koruyucu aile yanında. Türkiye'de şu an 20 bin koruma kararı çıkmış çocuk var. Bu çocukların 15 bini fiilen kurumda kalıyor. Bunun dışındaki 5 bin çocuğun bir kısmı koruyucu ailenin yanında. Önemli bir kısmı ayni ve nakdi yardımla kendi öz ailesinin yanında. Bir kısmı Milli Eğitim Bakanlığı'nın yatılı bölge ilköğretim okullarında, üniversitelerde okutuluyor. Oysa, sosyal hizmetler bünyesinde bulunan çocukların en az yarısı koruyucu aile yanında olmalıydı." 
Koruyucu ailelerden talep edenlere ayda 80-200 YTL arasında para ödendiğini belirten Barış, bu rakamın artırılmasının teşvik edici olabileceğini söyledi. 

İstanbul'da 49 aile 
Türkiye'nin en kalabalık ili İstanbul'da koruyucu aile sayısı 49. SHÇEK İl Müdürü Tahsin Kırtman, koruyucu aile kavramının kültürel etkenlerle ilişkisine dikkat çekerek, "İnsanlarımız, kültürel nedenlerle koruyucu aile olmaktan çekiniyor. Anadolu deyimiyle bu çocuklar sabi, yani reşit olmamış çocuk. Ergin olmamış kız ya da erkek çocukla aynı ortamı paylaşmasında hiçbir sakınca yok ailelerin. Dinen de böyle bir sakınca yok" dedi. 

Talep neden az 

Eski SHÇEK İstanbul İl Müdürü Kahraman Eroğlu'na göre, koruyucu aile olmakta talep azlığının nedenleri şöyle 
Koruyucu aile kavramı halka tam olarak anlatılamadı. Koruyucu ailelere verilen ücret düşük. Varlıklı insanlar zaten 80-200 YTL için almaya değer görmüyor, orta hallilerse "para yetmez" diye göze alamıyor. Aylık ücret en az 350 YTL'ye çıkarılsa talep artar. Sayı yetersizliği nedeniyle uzman psikologlar koruyucu ailelerin evine sık sık gidemiyor. Koruyucu ailelerle çocuk arasında da zaman zaman sorun yaşanıyor. Ancak bu sorunu çözemiyorlar. Yuvadan gelen çocukların zaten sorunları var, aile de çocuğa nasıl yaklaşacağını bilemeyince geri vermeyi tercih ediyor. 15 günde bir uzman psikologlar aileye rehberlik ederse sorunlar çözülür. Toplumsal duyarlılık az. Yuvadaki çocuklara karşı önyargı var. 

Gereken şartlar 

Koruyucu aile olmak için gerekli şartlar şöyle 
Türkiye'de sürekli ikamet eden,Evli veya bek r,Çocuklu ya da çocuksuz,Tüm okur yazar Türkiye Cumhuriyeti vatandaşları, ikamet ettikleri ilde bulunan il müdürlüklerine koruyucu aile olmak üzere başvurabilirler. 

Malatya'da 4 aile 

İllere göre koruyucu aile sayısı 
Ankara 78, Kayseri 76, İzmir 76, İstanbul 49, Samsun 32, Mersin 28, Eskişehir 27, Konya 23, Antalya 23, Hatay 17, Bursa 16, Adana 16, Trabzon 16, Giresun 15, Isparta 14, Tekirdağ 12, Denizli 13, Kütahya 10, Zonguldak 10, Gaziantep 9, Afyon 6, Kocaeli 6, Sivas 6, Van 5, Çanakkale 5, Edirne 4, Kırklareli 4, Malatya 4, Ordu 4, Yozgat 4, Bartın 4, Yalova 4, Kahramanmaraş 3, Siirt 3, Bilecik 2, Diyarbakır 2, Erzurum 2, Rize 2, Kırıkkale 2, Çorum 1, Kastamonu 1, Uşak 1, Osmaniye 1, Düzce 1. 

YARIN 
Evlat edinmede talep kız çocuklarınaYuvaların sorunları, ihtiyaçları 


</TEXT>
</DOC>
