<DOC>
<DOCNO> 367063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo15.html </URL>
<DATE> 2005/08/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Fenerbahçe ile Gençlerbirliği ligde yarın 65. maça çıkıyor... 
</HEADLINE>
<TEXT>

     Birinci Süper Futbol Ligi'nde son 2 yılın şampiyonu Fenerbahçe, 2005-2006 sezonun ilk haftasında yarın yapacağı maçla birlikte Gençlerbirliği ile ligde 65. randevusuna çıkacak. 
     Birinci Futbol Ligi'nde bugüne kadar 64 kez karşı karşıya gelen 2 ekipten, sarı-lacivertliler 26, Gençlerbirliği ise 12 kez kazandı. 2 ekip arasında zorlu mücadelelere sahne olan maçların 26'sında ise taraflar eşitliği bozamadı. 
     Fenerbahçe'nin attığı toplam 104 gole, Gençlerbirliği 75 golle karşılık verdi. 
     İki takım arasında geçen sezon yapılan ve büyük çekişmelere sahne olan maçlarda Fenerbahçe, Ankara'da 2-1, İstanbul'da da 3-2'lik skorlarla galip gelmişti. 
     
     ANKARA'DA GENÇLERBİRLİĞİ ÜSTÜN 
     Fenerbahçe için Gençlerbirliği ile Ankara'da yaptığı maçlar oldukça zorlu geçiyor. 
     Başkent ekibinin kendi evinde yaptığı maçlarda, Fenerbahçe'ye galibiyetlerde 9-8 üstünlüğü bulunurken, Ankara'daki 15 karşılaşma da beraberlikle sonuçlandı. 
     Galibiyetlerde, kendi evinde sarı-lacivertli takıma üstünlük kuran kırmızı-siyahlılar, başkentte attıkları 44 gole karşılık, kalesinde 38 gol gördü. 
     
     FENERBAHÇE 9 MAÇTIR YENİLMİYOR 
     Fenerbahçe, kazanmakta zorlandığı Gençlerbirliği'ne son yıllarda lig maçlarında yenilmiyor. 
     Başkent temsilcisi önünde ligde son yenilgisini 2000-2001 sezonunun ilk yarısında Ankara'da 3-1'lik skorla alan sarı-lacivertliler, ligdeki son 9 maçta yenilmezken, 6 galibiyet aldı, 3 kez berabere kaldı. Fenerbahçe ayrıca ligdeki son 4 maçında da sahadan galibiyetle ayrıldı. 
     
     EN FARKLI SKORLU GALİBİYETLER 
     Fenerbahçe, Gençlerbirliği karşısında ligde en farklı skorlu galibiyetini 1993-94 sezonunda elde etti. Sarı-lacivertliler, söz konusu sezonda zorlu rakibi karşısında ligdeki en farklı galibiyetini 5-0'lık skorla almıştı. 
     Kırmızı-siyahlı ekip ise Fenerbahçe karşısında en farklı skorlu galibiyetini, 1990-91 ve 1997-98 sezonlarında 3-0 ve 1996-97 sezonunda da 4-1'lik sonuçlarla elde etmişti. 
     İki ekip arasında en çok gollü biten karşılaşmalarda ise 7 gol atıldı. 1959-60 sezonunda Fenerbahçe, Gençlerbirliği'ni 4-3, 1992-93 sezonunda ise Gençlerbirliği Fenerbahçe'yi aynı sonuçla yenmişti. 
     
</TEXT>
</DOC>
