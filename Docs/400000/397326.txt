<DOC>
<DOCNO> 397326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko34.html </URL>
<DATE> 2005/11/23/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İtalyan işadamları ne istiyor 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Türkiye'de temaslarda bulunan İtalyan işadamlarının görüşmelerde, vergi oranlarının yüksekliği, sürekli değişmesi ve bürokrasiden şikayet ettiklerini belirterek, ''Şimdi bunları toplayıp ne kadar süratli çözersek, adamlar o kadar çabuk gelir'' dedi. 
     ASO ve Türk Standardları Ensititüsü TSE tarafından düzenlenen ''Rekabet ve Kalite'' konulu toplantı sonrası Çağlayan, İtalyan işadamları ile dün yapılan görüşmelere ilişkin gazetecilerin sorularını yanıtladı. 
     ''Onlar aslında başlarına ne geldiğinin farkındalar. Giderek rekabet güçleri ve rekabet şansları ortadan kalkmış'' diyen Çağlayan, ''İtalyanların buradan bir çıkış yolu arıyor. Bu çıkış yolunda da en azından Türkiye'de rekabet etmektense biz Türkiye'de beraber olalım, üçüncü ülkelere karşı beraber çalışabilir miyiz. Şimdi İtalya'da böyle bir arayış var'' diye konuştu. 
     
     İTALYANLARLA AYNI ŞEYLERİ SÖYLÜYORUZ 
     Türkiye'nin böyle bir fırsatı iyi değerlemek zorunda olduğunu vurgulayan Çağlayan, ''Biz birimimize benziyoruz. En rahat anlaşacağımız Avrupalılar bunlar. Böyle bir ortamda onları ülkemize çektiğimiz zaman üçüncü ülkelere, örneğin Çin'e karşı teknolojik ve ekonomik güçleri birleştirerek bunu yapabiliriz'' dedi. 
     
     İŞADAMLARININ BEKLENTİLERİ 
     Türkiye'ye ilk defa bu kadar büyük bir heyet geldiğini ve İtalyan işadamlarının bir takım beklentileri bulunduğunu kaydeden ASO Başkanı Çağlayan, şöyle devam etti 
     '' Şu sorunlarımız var. Bunların ortadan kaldırılması gerekiyor. Mesela vergi oranları yüksek diyorlar, diğer taraftan vergi oranları sürekli değişiyor diyorlar. Bu bizi ürkütüyor ister istemez. İnanılmaz bir bürokrasiniz var. Böyle bir bürokrasiye biz nasıl gelelim. Dün mesela İstihdam yükleriniz neden bu kadar ağır dediler. Aslında değil. Türkiye işgücü anlamında İtalya'ya nazaran çok daha avantajlı.'' 
     
     KATAR ÖRNEĞİ 
     Geçtiğimiz günlerde gelen Katar heyetini hatırlatan Çağlayan, şöyle konuştu 
     ''O da aynı şekilde. Şu şu ortamları sağla , bunlar çok basit ve kolay yapılacak şeyler ve neticede ne kadar erken yaparsan o kadar çabuk gelirler. Yani sermaye Ben bekleyim de, hangi ülke iyi olursa oraya gideyim. Öyle bir şey yok. O iş yapılayacaksa oraya gidip yatırımını yapmak zorunda, sana gelmezse başkasına gidecek. Adam diyor ki Slovenya'nın Polonya'nın kurumlar vergisi senden daha az ben bu vergilerle buraya gelemem. Enerji fiyatları yüksek diyor. Ha İtalya konuşuyor ha biz konuşuyoruz. Aynı şeyleri söylüyoruz.'' 
     
     İTALYA'NIN ''EN''LERİ BURADA 
     Türkiye'ye gelen İtalyan işadamlarına bakıldığında İtalya'nın burada olduğunun görüldüğünü de söyleyen ASO Başkanı, ''Adamlar boşuna gelmemişler. Bence bunu iyi değerlendirmek lazım. Önemli olan adam ne istiyor'' dedi. 
     Bunun yanında, hastanın kendisinin rahatsızlığını söylediğini ifade eden Çağlayan, ''Diyor ki Benim rahatsızlığım bu, bunu yaparsan bana bu iş iyi gelir. Dolayısıyla bunun çözümünü yapacak olan Türkiye'dir. İnşallah iyi şeyler yapılır. Şuna odaklanmayalım. Efendim gelsin yatırımın yapsın. Sen yapıyor musun Onun şartlarını oluşturacaksın'' diye konuştu. 
     
     SOMUT İŞBİRLİĞİ MEKANİZMASI NASIL OLACAK 
     İki ülke işadamları arasındaki görüşmeleri somut hale dökecek işbirliği mekanizmasının işleyişine ilişkin de Çağlayan, yine Katar örneğini verdi ve TOBB organizasyonunda, Nisan-Mayıs aylarında inşaat malzemeleri ile ilgili bir fuar yapılacağını, müteahhitlik sektörünün de biraraya geleceğini söyledi. 
     Şu anda iki tarafında bilgi toplama aşamasında olduğuna işaret eden Çağlayan, ''Şimdi bunları toplayıp, ne kadar süratli çözersek, adamlar o kadar çabuk gelir. Herkes bizi izliyor. Bütün mesele bu. Bürokratik engeli ortadan kaldırmak, onların beklediği vergi, istihdam ve enerji ile ilgili düzenlemeleri yapmak'' diyerek sözlerini tamamladı. 
     
</TEXT>
</DOC>
