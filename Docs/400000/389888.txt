<DOC>
<DOCNO> 389888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo33.html </URL>
<DATE> 2005/10/26/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İbrahim Kutluay Basketbol yaşantımı Fener'de sonlandıracağım... 
</HEADLINE>
<TEXT>

     Türkiye Basketbol Ligi takımlarından Ülkerspor'un antrenörü Ergin Ataman ile turuncu-yeşilli oyunculardan İbrahim Kutluay ve Mirsad Türkcan, katıldıkları panelde üniversite öğrencilerinin sorularını yanıtladı. 
     Ergin Ataman, İbrahim ve Mirsad, Boğaziçi Üniversitesi'nde düzenlenen panelde öğrencilerle biraraya geldi. 
     Ataman, bir Türk antrenörün Avrupa'nın en üst düzey liglerinde görev yapabileceğini vurgulayarak, ''Bu sezon başında da İspanya, İtalya ve Rusya'dan çok ciddi teklifler aldım. Ancak bir Türk takımıyla da Avrupa'da kupa kazanmak istiyorum. Bu amacımı gerçekleştirmek için Ülkerspor'da kaldım'' dedi. 
     ULEB Avrupa Ligi'nde 2005-2006 sezonunun açılış maçında 31 Ekim Pazartesi günü İstanbul'da Yunanistan'ın Panathinaikos takımıyla karşılaşacaklarını anlatan Ataman, iddialı bir kadro oluşturduklarını ve hedeflerinin bu sezon yüksek olduğunu söyledi. 
     
     İBRAHİM ''BASKETBOL YAŞANTIMI F.BAHÇE'DE NOKTALAYACAĞIM'' 
     Sakatlığı nedeniyle bir süredir takımdan ayrı kalan İbrahim Kutluay ise, ULEB Avrupa Ligi'nde bu sezon hedeflerinin ''dörtlü final'' oynamak olduğunun altını çizerek, ''Bunun zor olduğunun farkındayız. Üstesinden gelmeye çalışacağız'' dedi. 
     Fenerbahçe'ye karşı çok ayrı bir hissiyatı olduğunu belirten İbrahim, ''Tuttuğum takım da Fenerbahçe. Ama profesyonel bir oyuncuyum. Gelecek sezon Fenerbahçe'nin kuruluşunun 100. yıldönümü. Ülkerspor ile gelecek sezon için de opsiyonu bende olmak üzere sözleşmem var. Şu anda hiçbir kararım yok, halen Ülkerspor'un oyuncusuyum. Ama daha önce de söylediğim gibi, basketbol yaşantımı Fenerbahçe'de noktalayacağım.'' 
     
     MİRSAD ''2001 RUHUNU KAYBETTİK'' 
     Mirsad Türkcan da eylül ayında Sırbistan-Karadağ'da düzenlenen 34. Avrupa Erkekler Basketbol Şampiyonası'nda başarılı olamadıklarını hatırlatarak, ''Çok başarısız olduğumuz bir turnuva oynadık. Maalesef çok çirkin olaylar da oldu. Gelişen olaylara çok üzüldüm. Bu konu bana çok dokunuyor, onun için fazla konuşmayacağım'' dedi. 
     Mirsad, Avrupa ikincisi oldukları 2001 yılındaki havayı milli takımda bir türlü yakalayamadıklarını kaydederek, ''2001 ruhunu maalesef kaybettik. Milli takımda yeterince oynadığımı düşünüyorum. 10-12 sene oldu. Artık genç kardeşlere yer açmak gerektiğini düşündüğümü daha önce de belirttim. Ancak son kararı hocam verir. Ben yine de her zaman göreve hazırım'' diye konuştu. 
     Mirsad, ULEB Avrupa Ligi'nde hedeflerinin ''Dörtlü Final'' oynamak olduğunu anlatarak, ''Ancak sakatlıklar nedeniyle takım hala tam olarak oturamadı. Bu nedenle seyirci desteğine ihtiyacımız var'' dedi. 
     
</TEXT>
</DOC>
