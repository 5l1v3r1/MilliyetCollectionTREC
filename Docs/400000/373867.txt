<DOC>
<DOCNO> 373867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo45.html </URL>
<DATE> 2005/08/29/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
A Milli Takım'da Emre Belözoğlu şoku... 
</HEADLINE>
<TEXT>

     18. Dünya Kupası Avrupa Eleme Grubu’nda 3 Eylül Cumartesi günü Danimarka ile karşılaşacak olan A Milli Futbol Takımı, hazırlıklarını akşam çalışmasıyla sürdürdü. 
     Milli Takımlar Teknik Direktörü Fatih Terim yönetiminde Fenerbahçe Dereağzı Tesisleri’nde gerçekleştirilen antrenmanın kısa bir bölümü basın mensuplarına açık tutuldu. 
     Çalışmanın hemen başlangıcında saha içine beyaz tahta kurduran Fatih Terim, daha sonra etrafına topladığı oyuncularına bu tahta üzerinde çizimlerle yapmalarını istediklerini anlattığı görüldü. 
     Millilerde, sakatlıkları bulunan oyuncular Emre Belözoğlu ve Ergün Pembe dışında tüm oyuncular antrenmanda yer alırken, Emre’nin bugün İngiltere’de çekilen MR’ının sonucunda Danimarka ile Ukrayna maçlarında oynamasının mümkün olmadığının anlaşıldığı ve bu oyuncunun tedavisine İngiltere’de devam etmesinin uygun görüldüğü açıklandı. 
     Diğer yandan ayak serçe parmağında sakatlığı bulunan Ergün’ün tedavisine devam edildiği ve otelde dinlendiği kaydedildi. 
     A Milli Takım, Danimarka maçı hazırlıklarını yarın yapacağı çift antrenmanla sürdürecek. 
     
</TEXT>
</DOC>
