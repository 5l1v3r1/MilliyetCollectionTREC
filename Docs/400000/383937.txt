<DOC>
<DOCNO> 383937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo11.html </URL>
<DATE> 2005/10/04/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Nihat Kahveci Zor maç olacak ama Arnavutluk'u geçeriz... 
</HEADLINE>
<TEXT>

     A Milli Takım aday kadrosunda yer alan futbolcular, 12 Ekim Çarşamba günü Tiran'da Arnavutluk ile yapacakları 18. Dünya Kupası Avrupa Eleme Grubu maçı öncesi iddialı konuşuyor. 
     BJK Nevzat Demir Tesisleri'nde gerçekleştirilen antrenman öncesi gazetecilerin sorularını yanıtlayan futbolculardan Hamit Altıntop, Arnavutluk maçı öncesi Almanya ile yapacakları özel maçta iyi bir futbol oynamak istediklerini belirterek, ''İlk önce Almanya maçında takım olarak iyi oynamamız gerekiyor. Daha sonra Arnavutluk maçına konsantre olmalıyız'' dedi. 
     Danimarka'nın Yunanistan ile yapacağı maçın sonucunun kendileri için önemli olduğunu hatırlatan Hamit, ''Evinde oynayacak Danimarka'nın, Yunanistan'dan puan alacağını düşünüyorum. Ondan sonra her şey bizim elemizde olacak. Arnavutluk'u yenip, play off'a kalacağımıza inanıyorum'' diye konuştu. 
     
     SERKAN ''KENDİME GÜVENİM GELDİ'' 
     Serkan Balcı ise çok çalışmasının karşılığını son haftalardaki formuyla aldığını ifade ederek, ''Kendime güvenim geldi. Milli maçlarda da en iyi şekilde kendimi göstereceğim'' dedi. 
     Almanya ile yapacakları özel maçta, kulaklarının Danimarka'dan gelecek güzel haberde olacağını kaydeden Serkan, ''İnşallah Danimarka-Yunanistan maçında her şey bizim istediğimiz gibi olacak. Danimarka, Yunanistan'dan puan alır, biz de Arnavutluk'u yeneriz'' şeklinde konuştu. 
     
     NİHAT ''FORMUMU BULUYORUM'' 
     Uzun bir aradan sonra yeniden A Milli Takım kadrosuna çağrılan Nihat Kahveci, milli takıma yeniden geldiği için çok mutlu olduğunu söyledi. 
     Nihat, sakatlığının ardından takımında forma giymeye başladığını belirterek, ''Son 3 haftadır takımımda oynuyorum. Her geçen gün formum daha da yükseliyor. Milli takımda da iyi olacak'' dedi. 
     Milli takımın kritik bir dönemden geçtiğini vurguluyan Nihat, ''Almanya karşısında iyi futbolla, iyi bir sonuç alırsak, Arnavutluk'a daha moralli gideriz. Zor bir maç olacak ama Arnavutluk'u geçip, play off'a kalırız'' şeklinde konuştu. 
     İbrahim Toraman ise Danimarka-Yunanistan maçının ev sahibi ekibin lehine biteceğini düşündüğünü kaydederek, ''Biz, Arnavutluk'u mutlaka yenmeliyiz. Almanya ile yapacağımız özel maçı en iyi şekilde bitirip, Arnavutluk maçını kazanarak, play-off'a kalırız'' dedi. 
     
</TEXT>
</DOC>
