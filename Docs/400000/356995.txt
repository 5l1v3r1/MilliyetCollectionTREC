<DOC>
<DOCNO> 356995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko24.html </URL>
<DATE> 2005/06/30/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Tüzmen Rusya'daki jean tüketiminin yüzde 56'sı Türkiye'den 
</HEADLINE>
<TEXT>

     Devlet Bakanı Kürşad Tüzmen, Rusya'daki blue jean tüketiminin yüzde 56'sının Türk malı olduğunu söyledi. 
     Tüzmen, Moskova'da Uluslararası Leshow Deri ve Kürk Fuarı ile Jean ve Spor Giyim Fuarı'nın açılışını Türkiye'nin Moskova Büyükelçisi Kurtuluş Taşkent, Denim Sanayicileri Derneği Başkanı Nedim Özbek ve İstanbul Tekstil ve Konfeksiyon İhracatçıları Birliği Başkanı Süleyman Orakçıoğlu ile birlikte açtı. 
     Tüzmen, açılışta yaptığı konuşmada, Türkiye ve Rusya arasındaki ticaret hacminin geçen yıl 11 milyar dolar seviyesinde olduğunu belirterek, bu oranın bu yıl 15 milyar, 2007 yılında da 20 milyar dolara çıkartmayı planladıklarını kaydetti. 
     İki ülke arasında böylesine bir ticaret hacmi hedefi bulunurken bazı sorunların da olabileceğine dikkat çeken Tüzmen, dün Rusya Sanayi ve Ekonomi Bakanı Viktor Hristenko ile yaptığı görüşmede sorunların çözümü için gerekli platformun oluşturulmasının sağlandığını bildirdi. 
     Bakan Tüzmen, iki ülke yetkililerinin sorunları karşılıklı diyalog ve ziyaretle çözeceğine inandığını belirtti. 
     Yaklaşık 200 firmanın katıldığı Jean ve Spor Giyim Fuarı'nın açılışını yapmaktan son derece mutluluk duyduğunu kaydeden Tüzmen, bu fuarın gelecek yılların en önemli fuarlarından biri olacağına söyledi. 
     Türkiye'nin, Hollanda, Almanya ve İngiltere'ye denim ve jean kumaş ihracatının yüzde 15 oranında olduğunu anlatan Tüzmen, ''Rusya'daki Pazar payımız ise yüzde 56 noktasına ulaşmıştır. Bugün Rusya'da Denim-jean giyenlerin yarısından fazlası Türk malı'' diye konuştu. 
     Rusya'ya tekstil ve konfeksiyon üretimindeki ihracatın önceki yıllara kıyasla 3 kat artarak 415 milyon dolar seviyesine çıktığını kaydeden Tüzmen, ''İhracatımız 3 kat artış göstermesine rağmen gelecek yıllarda bu tip fuarlar ve açılacak yeni dükkanlar sayesinde Türk ürünlerinin Rus tüketicilere uygun kalite ve fiyatla ulaşacağına inanıyorum'' dedi. 
     Tüzmen, Moskova ve Rusya'da Türkiye ve kalitenin birlikte anıldığı Turquality'nin de kendini göstermeye başladığını sözlerine ekledi. 
     
     BÜYÜKELÇİ TAŞKENT 
     Büyükelçi Taşkent de Rusya'nın bugün ticaretiyle, yatırımıyla ve turizmiyle Türkiye'nin ikinci ticaret ortağı haline geldiğini söyledi. 
     Türkiye'nin bununla yetinemeyeceğine işaret eden Taşkent, ''Çünkü batıdaki Soçi'den doğusundaki Sahalin'e kadar 9 saatlik farklı zaman dilimindeki coğrafyada muhteşem ve giderek zenginleşen bir kitle var'' dedi. 
     Rusya'nın kendine özgü bir takım sıkıntılarının bulunduğunu belirten Taşkent, şunları kaydetti 
     ''Ama bu sıkıntıları başta Ruslar olmak üzere tüm yabancılar hissetmekte. Dolayısıyla bu sıkıntıların sadece Türkler için olduğu gibi bir kolaylığa kaçmayacağız. Rus tüketicilerinin zenginliği oranında seçiciliği de artıyor. Buraya 5 yıl öncesinden daha kaliteli ürün ve hizmet vereceğiz.'' 
     
     DENİM SANAYİCİLERİ DERNEĞİ BAŞKANI ÖZBEK 
     Denim Sanayicileri Derneği Başkanı Özbek de konuşmasında, Türkiye hazır giyim pazarının ''lideri'' olan denimcilerin, Moskova'daki ilk fuarını yaptığını belirterek, ''Gerçekleri zamanında görüp gereklerini yerine getirirseniz asla başarısız olamazsınız. Moskova geleceği çok önemli yerlerden biri. Rusya önemini her geçen gün artırıyor'' diye konuştu. 
     Rusya ve Moskova'nın yakın gelecekte dünyanın en göz alıcı pazarlarından biri olacağını belirten Özbek, şöyle dedi 
     ''Bizim avantajımız eskiden beri burada olmamız. Moskova'da bugün herkes en az 5-6 Türk denim markasının adını bilmekte. Biz geleceğin pazarında şimdiden varız. Buradaki değişime paralel olarak kalite ve markayı yaratabilmeliyiz.'' İTKİB Başkanı Orakçıoğlu da konuşmasında, ''Türk ürünlerinin satın alınabilir, ama hiçbir zaman kaliteden ödün vermeyecek şekilde tüketiciyle buluşturmaları gerektiğini'' söyledi. 
     Tüzmen fuarın açılışını yaptıktan sonra fuar alanındaki Türk standlarını gezdi ve burada çok sayıda ürünün sergilendiği defileyi izledi. 
     
</TEXT>
</DOC>
