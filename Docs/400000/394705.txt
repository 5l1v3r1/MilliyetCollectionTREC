<DOC>
<DOCNO> 394705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun12.html </URL>
<DATE> 2005/11/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Amerikan rüyası’ kabusa döndü... ABD'de bir Türk kadınının dramı 
</HEADLINE>
<TEXT>

     SALİH ZEKİ Washington DHA 

      ABD’nin başkenti Washington’da bulunan bir Türk anne, çocuğundan ayrılmamak için, evsiz bir şekilde, dilenerek yaşam mücadelesi veriyor. 
     ’Fırsatlar ülkesi’ olarak da bilinen ABD’nin, bazıları için hiç de öyle olmadığı anlaşıldı. Ankara’da görev yapan bir Amerikalı ile evlenerek 14 yıl önce ABD’ye yerleşen Saniye Tetik, 7 yıl önce kocası tarafından terk edildi. Kocasıyla birlikte yaşayan çocuğundan uzak olmamak için Türkiye’ye dönemeyen 52 yaşındaki kadın, 7 yıldır Washington sokaklarında ’homeless’ evsiz olarak yaşıyor. Avukat tutamadığı için eski eşinden nafaka ve diğer haklarını da alamayan Tetik, geçimini dilenerek sağlıyor. 
     
     KOCASI BAŞKA BİR KADINA AŞIK OLUP KENDİSİNİ EVDEN ATTI 
     DHA’ya konuşan Ankaralı Tetik, ABD’li Mervin White ile 14 yıl önce evlendiğinde kendini ’prensesler’ gibi hissediyordu. Ankara’daki askeri bir üste görevli Mervin White, Müslüman olduğunu söyleyerek Tetik ile nikah kıydı. Saniye Tetik daha sonra kocasıyla birlikte Amerika’ya gelerek Maryland eyaletine yerleşti. Birlikte iş kuran ve mutlu bir hayat yaşayan Saniye ile Mervin’in bir de çocukları oldu. Herşey, Mervin’in bir başka siyah kadınla birlikte yaşamasıyla bozuldu. Tetik’i boşayan White, bir süre sonra Türk eşini evden de attı. Boşanma sırasında avukatı olmadığı için kocasından nafaka ve tazminat alamayan Tetik, 14 aylık oğlu Yusuf’tan da ayrılmak zorunda kaldı. 
     Yaklaşık 7 yıldır Washington’da sokaklarda yaşayan Saniye Tetik dilenerek hayatta kalmaya çalışıyor. Benzin istasyonları ve açık olan marketlerde sabahlayan Tetik, gün ışımasıyla birlikte uyuyor. Tek arzusu oğlunu alarak Türkiye’ye dönmek olan Tetik’in ’yabancı damat’la evleneceklere de DHA aracılığıyla tavsiyelerde bulundu 
     "Kocam beni buraya getirirken ’Amerika çok güzel’ dedi. Birçok vaatte bulundu. Buraya geldikten sonra hiçbirini yapmadı. Türk kızlarına ve kadınlarına benim diyeceğim şu ki, hiçbir yabancının güzel sözlerine, varlığına inanmasınlar, onlara kanıp da bu memlekete imrenmesinler. Bir çobanla evlenip bir tas çorba içsinler memleketlerinde otursunlar." 
     
     ABD’DE 760 BİN KİŞİ SOKAKLARDA YAŞIYOR 
     100 binlerce kişi ’daha iyi kazanç ve daha iyi hayat şartları’ için ABD sınırlarını zorlarken, nüfusu 300 milyona doğru yaklaşan Birleşik Devletler’de hayat giderek zorlaşıyor. İşsizlik her geçen gün artıyor, hayat da pahalılaşıyor. 
     Amerikan Evsizler İçin Ulusal Hukuk Merkezi’nin açıklamalarına göre 760 bin kişi Amerika’da halen sokaklarda yaşıyor. Yaklaşık 2 milyon kişi de hayatının 1 yılından fazlasını sokaklarda geçirdi. 
     
</TEXT>
</DOC>
