<DOC>
<DOCNO> 394989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/axspo02.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Kahveci köprüleri attı 
</HEADLINE>
<TEXT>


Fenerbahçe'nin transferi için büyük uğraş verdiği milli futbolcu, kulübü Real Sociedad ile yollarını resmen ayırma kararı aldı. Başkan Miguel Fuentes, "Nihat istediği takımla masaya oturabilir" dedi 

MEHMET ÇİFTÇİ 


Real Sociedad ile Nihat Kahveci aralık ayında yollarını ayırma kararı aldı. Milli oyuncunun istediği 2.5 milyon euroluk ücreti ödeyemeyeceğini açıklayan İspanyol kulübü, yeniden sözleşme yenilenmeyeceğini duyurdu. 
Başkan Miguel Fuentes, Diariovasco gazetesine verdiği demeçte, Nihat ile yapılan görüşmelerde ilerleme kaydedilemediğini belirterek, bu futbolcunun istediği kulüple masaya oturabileceğini söyledi. Nihat'a verilecek para ile kulübe haciz gelebileceğini kaydeden başkan Fuentes, "Biz zaten borç içinde yüzerken, Nihat'a 2.5 milyon euro ödersek batağa düşeriz. Bu rakam bizi aşar. Nihat bize verdiği sözü tuttu. Önce bizimle pazarlık yaptı ancak anlaşamadık. Ayrılmanın iki taraf için de daha yararlı olacağı konusunda fikir birliğine vardık" dedi. 

Yönetim umutlandı 
Bu arada, Nihat'ın Real Sociedad ile iplerini koparması üzerine yeni transfer teklifleri de gelmeye başladı. Diarios gazetesi, İspanya'nın köklü kulüplerinden Atletico Madrid'in Nihat'ı transfer etmek üzere harekete geçtiğini iddia etti. 
Fenerbahçe de ısrarla Nihat'ın transferi için uğraş verirken son gelişmeler sonrası bir hayli umutlandı. Şu ana kadar milli oyuncunun istediği rakamı veren tek kulüp olarak gözüken sarı - lacivertliler'in, İsviçre maçı sonrası Nihat ile masaya oturacağı öğrenildi. 

Nereden nereye 

Fenerbahçe yönetiminin yeniden masaya oturmaya hazırlandığı Aurelio adeta kendini aştı. Sarı - lacivertli ekibe transfer olduktan sonra bir ara gönderilmesi gündeme gelen ancak son iki yılda gösterdiği müthiş performansla vazgeçilmezler arasına giren Brezilyalı oyuncu, şimdilerde yeniden imza atmak için Alex'in aldığı parayı baz tutuyor. Yönetimin takımda kalması için uğraş verdiği Aurelio, 1.5 milyon dolara evet demesi halinde fiyatını neredeyse ikiye katlamış olacak. Sarı - lacivertliler bu oyuncunun durumunu devre arasında netleştirmeye çalışacak. 

Alex sakatlandı 

YUSUF KOBAL 

Fenerbahçe, bir gün iznin ardından Vestel Manisaspor maçının hazırlıklarına dün devam ederken sarı-lacivertli ekibin sambacısı Alex de Souza sakatlandı. Brezilyalı oyuncu antrenmanın 10. dakikasında sağ arka adalesinde çekme olduğu için çalışmayı yarıda bıraktı. Alex'in sakatlığının ciddi olmadığı kesin durumunun bugün belli olacağı bildirildi. Daum yönetimindeki dünkü çalışmaya milli takımda bulunun futbolcuların yanısıra izinli Appiah katılmadı. Fransa Milli Takımı'na giden Anelka'nın ise bugün İstanbul'a gelip çalışmalara başlayacağı öğrenildi. 


</TEXT>
</DOC>
