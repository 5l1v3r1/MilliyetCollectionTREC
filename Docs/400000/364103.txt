<DOC>
<DOCNO> 364103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy13.html </URL>
<DATE> 2005/07/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
CHP'li Anadol "Yargı siyasallaşırsa rejim tehlikeye girer" 
</HEADLINE>
<TEXT>

     CHP Grup Başkanvekili Kemal Anadol, hükümetin yargıyı siyasallaştırma çabalarının hızla sürdüğünü ileri sürerek, "Yargı siyasallaşırsa, Türkiye Cumhuriyeti devleti hukuk devleti olmaktan çıkar, rejim tehlikeye girer" dedi. 
     Anadol, Parlamento’da düzenlediği basın toplantısında, Hakimler ve Savcılar Yüksek Kurulu’nun yargının bağımsızlığını sağlayamadığını iddia etti. Kurulun bu görevini yerine getirmesinin engellendiğini ifade eden Anadol, şunları söyledi 
     "Hakimler ve Savcılar Yüksek Kurulu’nun yargı bağımsızlığını sağlayabilmesi için olmazsa olmaz koşullar vardır. Öncelikle, Adalet Bakanı ve müsteşarının o kuruldan çekilmesi gelmektedir. Kurulun ayrı bir sekreteryası olması lazım. Bu da yetmez, kurulun mali özerkliğinin sağlanması gerekmektedir." Hakimler ve Savcılar Yüksek Kurulu’nun Yargıtay’a 31 üye belirlemek için bu günlerde toplanacağını anımsatan Anadol, "Seçimlere gölge düşmemesi için Adalet Bakanı ve müsteşarının bu oturuma katılmaması" gerektiğini söyledi. Anadol, Adalet Bakanı Cemil Çiçek’e, "Lütfen siz de müsteşarınız da bu toplantıya katılmayın" çağrısında bulundu. 
     
     "AKP ATEŞLE OYNAMASIN" 
     CHP Grup Başkanvekili Kemal Anadol, TBMM Anayasa Komisyonu Başkanı, AK Parti İstanbul Milletvekili Burhan Kuzu’nun, anayasa değişikliği çalışmalarıyla ilgili düşüncelerini gazetelerden okuduklarını ifade etti. Bu konuda kendilerine iletilen hiçbir çalışma bulunmadığını belirten Anadol, ancak Anayasa Mahkemesi üyelerinin bir bölümünün TBMM tarafından seçilmesine ilişkin düşünceler olduğunun anlaşıldığını belirterek, şöyle konuştu 
     "Anayasa Mahkemesi üyelerinin bir bölümünün Meclis tarafından seçilmesi demek bu kurumun temeline dinamit koymak demek, bu kurumun siyasallaşması ve bir yüksek yargı organı olmaktan çıkması demek. 
     Anayasa Mahkemesi siyasallaşırsa, rejim tehlikeye girer. CHP olarak böyle bir anayasa değişikliğine şiddetle karşı çıkarız. Anayasa, ne AK Parti’nin ne CHP’nin ne DYP’nindir. Anayasa, toplumsal mutabakat demektir. Böyle değiştirilemez. 
     Anayasa Mahkemesi siyasallaşırsa, Türkiye Cumhuriyeti devleti, hukuk devleti olmaktan çıkar. Anayasa Mahkemesi’ne üye seçmek bazı bağımsız kurullara üye seçmeye benzemez. Meclis’in çıkardığı yasaları denetleyen bir kurumun üyeleri Meclis’te kulis yapmak durumunda kalır. 
     Bu doğru olmaz. İktidarı uyarıyorum, bu tür tehlikeli heveslerden vazgeçsin, sonra bumerang gibi döner kendisini bulur. AKP ateşle oynamasın." 
     
     "SEÇİMİN OLDUĞU YERDE KULİS VARDIR" 
     Bir gazetecinin, Cumhurbaşkanı Ahmet Necdet Sezer’in Anayasa Mahkemesi’ne atadığı isimlerden birinin eski DSP’li olduğu ve geçmişte bir hülle partisi kurduğunu anımsatması üzerine Anadol, şunları söyledi 
     "Bildiğim kadarıyla söz konusu şahıs şu anda herhangi bir partinin üyesi değil. Ayrıca hülle partisi kurmak 12 Eylül anayasasının zorlamasıyla ortaya çıkan bir sonuçtu. Nitekim bu durum, yapılan değişikliklerle düzeltildi. Farz edin cumhurbaşkanının atamaları isabetsiz, Meclis atama yaparken hata yapmayacak mı 
     Milletvekilleri siyasal yaklaşımlarından farklı mı tercih yapacaklar 
     Seçimin olduğu yerde kulis vardır. Anayasa Mahkemesi’ni iktidar çoğunluğuna teslim etmek Anayasa Mahkemesi’ni yok etmek demektir. 
     Anayasa Mahkemesi’nin temeline dinamit koymak demektir. Bu kabul edilemez." Kemal Anadol, AK Parti Grup Başkanvekili Eyüp Fatsa’nın bir milletvekilinin çocuğunun düğününde havaya ateş etmesiyle ilgili bir soru üzerine de "Bunu bir fırsat, zaaf sayıp konunun üzerine gitmek istemiyorum. En yumuşak şekilde ifade etmek gerekirse, vatandaşın yapması yasak olan şeyleri biz yapmamalıyız. Bu bize zarar verir, parlamentonun saygınlığına gölge düşürür" dedi. 
     
</TEXT>
</DOC>
