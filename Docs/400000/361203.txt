<DOC>
<DOCNO> 361203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/guncel/axgun01.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede 6 lojmana baskın 
</HEADLINE>
<TEXT>


Savcılığın ihbarı üzerine polis, Van Yüzüncü Yıl Üniversitesi Rektörü Prof. Yücel Aşkın ve yardımcılarının evinde arama yaptı. Baskın sırasında yurtdışında bulunan Rektör Aşkın'ın evinden 240 tarihi eser çıktı 

TOLGA ŞARDAN Ankara 

Van Cumhuriyet Başsavcılığı'nın bir ihbar üzerine başlattığı soruşturma kapsamında polis, aralarında Van Yüzüncü Yıl Üniversitesi YYÜ Rektörü Prof. Dr. Yücel Aşkın, yardımcıları Prof. Dr. Hasan Ceylan ve Prof. Dr. Ayşe Yüksel ile Genel Sekreter Işık Tepe'nin bulunduğu 6 üniversite yöneticisinin evinde arama yaptı. Bazı evrak ve dokümanın yanı sıra aralarında tarihi eserlerin de bulunduğu özel eşyalara el konuldu. 

Dünya Bankası parası 
İddialara göre, Van Cumhuriyet Başsavcılığı bir süre önce gelen ihbar üzerine, üniversiteye Dünya Bankası'ndan gelen 20 milyon doları aşkın para üzerinde yolsuzluk yapıldığı iddiasıyla soruşturma başlattı. İhbarın ardından Ankara'dan Van'a giden müfettişlerin bir aylık çalışması sonucunda, bu parayla yapılan bazı alımlar incelendi. 
Bu incelemenin sonucunda üniversitenin açtığı ihalelerde, alınmayan bazı malların satın alınmış gibi gösterildiği, satın alınmış gibi gösterilen bazı malların yerine de daha ucuzlarıın alındığı, böylece yurtdışından gelen para üzerinde yolsuzluk yapıldığı öne sürüldü. Bunun üzerine savcılık, mahkemeden aldığı kararla Aşkın ve yardımcılarının da aralarında bulunduğu, üniversite içinde lojman olarak kullanılan 6 villada arama başlattı. 

Tarihi eserler 
Polis, Prof. Ceylan ve Prof. Yüksel'in konutlarında ve çalışma ofislerinde yapılan aramaların ardından, akşam saatlerinde Rektör Aşkın villasına geçti. Aramalarda bazı evrak ve dokümana el konulurken, Aşkın'ın villasından 240 tarihi eser çıktı. Bunun üzerine Van Müze Müdür Vekili Mete Tozkoparan ve bir arkeolog çağrılarak eserler tek tek incelendi. Bu inceleme sonucunda tarihi eserlerin bazılarının resmi kayıtlı olduğu saptandı. Kaynağı ve alımı konusunda da savcılıkça araştırma yapıldığı belirtilen tarihi eserler arasında bilezik ve takı gibi çok değişik parçaların bulunduğu öğrenildi. Rektör Aşkın'ın Bakü Üniversitesi'nin davetlisi olarak 3 gün önce Azerbaycan'a gittiği belirtilirken, YYÜ Genel Sekreter Yardımcısı Enver Arpalı'nın 3 gün önce "evrakta sahtecilik" suçlamasıyla tutuklandığı öğrenildi. 


</TEXT>
</DOC>
