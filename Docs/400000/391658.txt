<DOC>
<DOCNO> 391658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yazar/zbirand.html </URL>
<DATE> 2005/11/02/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkiye de değişiyor... 
</HEADLINE>
<TEXT>


Günlük hayatımız öylesine hızlı ki, zaman zaman durup bir etrafımıza bakmamız gerekiyor. Ancak böyle yaptığımızda nereden nereye geldiğimizin farkına varabiliyoruz. 
Türkiye' nin ne kadar büyük bir hızla değiştiğinin pek farkında değiliz. Bu değişim hem kendi içimizden, hem de dünya'daki gelişmelerin bize yansımasıyla gerçekleşiyor. 
Fazla ileri gitmeyelim, 9 uncu Cumhurbaşkanı Süleyman Demirel'in, SABAH yazarı Yavuz Donat'a verdiği son demeç bunun en belirgin simgesi. Aslında Demirel, bu uyarıları uzun zamandır tekrarlıyor. Ancak bugün daha bir net, daha bir vurgulu. Ne demek istediği bu defa çok daha açık şekilde anlaşılıyor. 
Demirel özetle şunları söylüyor 
"Asker buna alınmasın... Silahlı Kuvvetleri hedef almıyorum. 50 yıllık tecrübeme dayanarak konuşuyorum. Dünya ordularının hiçbirinde 35'inci madde yok... Demokrasilerde 35'inci madde olmaz. Yalnız bu madde değil, koruma ve kollama işinin nasıl yapılacağı da konuşulsun... Koruma ve kollama güvenlik kuvvetlerinin, ordunun işidir. Ancak bunun start alacağı yer, meşru iktidarın direktifidir. Siyasi iktidarın direktifine bağlı olmadan kendiliğinden koruma ve kollama ancak Güney Amerika ülkelerinde olur. Bunları 1980'li yıllarda hep söyledim." 
Demirel'in bu konuyu neden ortaya attığını, neden bugünü seçtiği üzerinde tartışmak, boşa zaman harcamaktan başka birşey değil.Asıl tartışılması gereken, işin özünde yatıyor. 
Demirel, 35 inci maddenin değişmesi gerektiğini söylüyor. 
Herhalde şimdi kalkıp, Demirel'in AKP'yi desteklemek için böyle bir girişimde bulunduğunu kimse iddia edemez.Demirel bir süre sonra gündeme girecek olan bir konuyu hatırlatıyor ve herkese şöyle bir mesaj yollamak istiyor 
- Arkadaşlar bu madde dünyanın hiçbir yerinde yok. Özellikle de Avrupa Birliğinde yok. İyisi mi, AB' nin kapımızı çalmasını beklemeyelim. Biz kendi kendimize kaldıralım. 
Demirel haklı. 

Eskiden, o günlerin koşullarına göre konulmuş, üstelik bugünün dünya koşullarında tekrar kullanılması imkansız bir maddeyi ideolojik nedenlerle korumanın hiç alemi yok. 
Değişen dünya ve değişen toplum hepimizi zorluyor. İyisi mi direnmeyelim ve kendi kendimize karar verelim. 



ORG.ÖZKÖK'ÜN BARZANİ UYARISI Dikkat çekmekte belki geciktim, ancak değinmeden edemeyeceğim. Zira, Genelkurmay Başkanının Cumhuriyet Bayramı davetinde gazetecilerin soruları üzerine verdiği yanıt çok önemli 
""ABD'nin genel tutumu bu. Daha önce İngiltere'nin bölücü saydığı Garry Adams ile de görüşmüşlerdi. Biz ülke olarak bu durumdan rahatsız olduk, bunu da yansıttık bildiğim kadarıyla. Ancak şu da var Barzani bir aşiret lideriydi biz öyle görüyorduk. Ama durum değişti. Bu değişikliği kabul etmemiz gerekiyor. Talabani'yi de öyle görüyorduk, şimdi Irak Cumhurbaşkanı. Yarın Irak Cumhurbaşkanı olarak Türkiye'yi ziyaret etmek isteyecek. O gün nasıl davranacağız Irak'ı tanıyorsak, bu değişen koşullara göre hareket edeceğiz." 



ÇÖZÜM İÇİN DAYAK GEREKLİYMİŞ... Radikal'in Salı günkü manşeti "çözüm aramak için çocukların dayak yemesi mi gerekiyordu " sorusunu soruyordu. 
Evet. 
Bizim cennet vatanımızda işler böyle yürüyor. 
Mutlaka, ya birileri dışardan tepemize binmeli veya içerde bir skandal patlamalı. 
O zaman hareketleniyoruz. 
Eskiden olsa, hiç kıpırdanılmazdı. Eskiden olsa, gazeteler bile dayak yiyen çocuklarla ilgilenmezdi. Zaten televizyon yoktu. Malatya'daki bir olayın, İstanbul ve Ankara'da duyulması adeta imkansızdı. 
İşte değişen Türkiye'den bir başka örnek. 
Artık hiçbir şey gizli kapaklı kalmıyor. Mutlaka duyuluyor ve kamuoyu tepki gösteriyor. Kamuoyunan tepkisi de Meclis'te yankılanıyor. 
Bu değişimleri artık, skandallar veya dış baskılar olmadan kendi kendimize gerçekleştirmemiz gerekiyor. Başkaları değil, bizler kendi geleceğimizi şekillendirmeliyiz. 
O günler de gelecek. 
Hızla değişiyoruz. 
Emin olun, iyiye gidiyoruz. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
