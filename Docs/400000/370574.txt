<DOC>
<DOCNO> 370574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko21.html </URL>
<DATE> 2005/08/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
"El Kaide'nin kullanacağı sürat motoru Antalya'da yaptırılmamıştır" 
</HEADLINE>
<TEXT>

     Basında çıkan haberlerde, ''El Kaide'nin, Alanya'ya gelecek İsrail yolcu gemilerine bombalı saldırı düzenlemek amcıyla yaptırıldığı'' iddia edilen sürat motorunun, Antalya Serbest Bölgesi'nde yaptırılmadığı bildirildi. 
     Dış Ticaret Müsteşarlığı'ndan DTM konuyla ilgili yapılan yazılı açıklamada, 12 Ağustos 2005 tarihinde bazı gazetelerde, ''El Kaide'nin Alanya'ya gelecek İsrail yolcu gemilerine bombalı saldırı düzenlemek amacıyla yaptırılan bir sürat motoruna atıfta bulunulduğu, Arap uyruklu bazı kişilerin limanda istihbarat çalışması yaptıklarını belirleyen polisin serbest bölgede faaliyet gösteren bir firmaya 70 bin Avro'ya sipariş verilen tekni için 20 bin Avro kapora ödendiğinin tespit ettiği, yapımı tamamlanan Tufan adlı tekninin denize indirildiği, polisin, MİT görevlileri tarafından da incelenen sürat moturunu kontrol altına aldığı'' yönünde haberler yer aldığı hatırlatıldı. 
     Antalya Serbest Bölge Müdürlüğü tarafından yapılan inceleme sonucunda, habere konu teknenin, bölgede mevcut herhangi bir firmaya sipariş verilmediğinin ortaya çıktığı ifade edilen açıklamada, şöyle denildi 
     
     ''TEKNE, BİR FİRMADAN SATIN ALINMIŞ'' 
     ''Dolayısıyla böyle bir tekne yapımı ve satışı gerçekleşmediği, Serbest Bölge Emniyet Amirliği kanalıyla Antalya Emniyet Müdürlüğü'nün ilgili birimlerinden elde edilen bilgi doğrultusunda, teknenin Kemer yolu üzerinde ve bölgeye çok yakın olan bir firmadan satın alındığı anlaşılmıştır. Söz konusu haberlerde, Antalya Serbest Bölgesi'nin adı kamouyuna tamamen gerçekdışı olarak yansıtılmıştır.'' 
     
</TEXT>
</DOC>
