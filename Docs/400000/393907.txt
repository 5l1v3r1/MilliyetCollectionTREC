<DOC>
<DOCNO> 393907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonyas14.html </URL>
<DATE> 2005/11/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Büyük ilgi görüyor Testislere verilen elektrik spermleri 'sersemletiyor' 
</HEADLINE>
<TEXT>

     Sırbistan'da testislere düşük elektrik şokları verilerek uygulanan yeni bir doğum kontrol yöntemi büyük ilgi görüyor. 
     Sırp erkeklerinin büyük ilgiyle karşıladığı ve hizmeti sunan kliniklerin kapısında uzun kuyruklar oluşturduğu yöntemde, testislere verilen düşük elektrik akımı, spermleri sersemleterek erkeğin belirli bir süreyle ''kısırlaşmasını'' sağlıyor. 
     Yöntemi uygulayan kliniklerden birini çalıştıran Dr. Sava Bojoviç, yöntemle ilgili olarak şunları söyledi 
     ''Testislerin iki yanına elektrotları bağlıyor ve düşük elektrik akımı veriyoruz. Spermi sersemleten ve 10 gün süreyle uykuya dalmasına neden olan yöntem, çiftlerin bu süre zarfında hamile kalma korkusu olmadan korkusuzca birlikte olmalarını sağlıyor.'' Bu yöntemin spermleri öldürmediğine ve erkeklerin sağlığında herhangi bir soruna neden olmadığına işaret eden Dr. Bojoviç, yöntemin büyük ilgiyle karşılandığını ve Novi Banovci'deki kliniğinin önünde uzun kuyruklar oluştuğunu kaydetti. 
     Sırp doktor, bu yöntemin evde de yapılmasını sağlayacak küçük pilli modelinin Noel'den önce satışa sunulmasının beklendiğini belirtti. 
     
</TEXT>
</DOC>
