<DOC>
<DOCNO> 371834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko03.html </URL>
<DATE> 2005/08/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Asgari ücretli ve memur, ev sahibine çalıştı 
</HEADLINE>
<TEXT>

     Türkiye’deki ortalama konut kirası temmuz ayında yılbaşına göre yüzde 8.2 oranında artarak 259.88 YTL’ye çıkarken, asgari ücretli ve memurun kirası için kazancından ayırdığı tutar da önemli ölçüde arttı. Halen 350.15 YTL olan asgari ücretin yüzde 74.2’si, ortalama 755 
     YTL’lik memur maaşının da yüzde 34.4’ü kiraya gidiyor. 
     Devlet İstatistik Enstitüsü’nün DİE tüketici fiyatları endeksini hesaplarken esas aldığı gerçek kira ücreti temmuz sonu itibariyle 259.88 YTL’ye ulaştı. Gerçek kira ücreti ocak ayında 240.20 YTL, şubatta 243.07 YTL, martta 245.67 YTL, nisanda 247.63 YTL, mayısta 251 YTL ve haziranda da 254.97 YTL olarak hesaplanmıştı. Gerçek kira ücretinin 
     temmuzda ocak ayına göre yüzde 8.2 oranında arttığı belirlendi. 
     
     KİRA ARTIŞI SABİT ÜCRETLİYİ VURDU 
     Temmuz sonu itibariyle 259.88 YTL’ye ulaşan kira ücreti asgari ücretli ve memurun da korkulu rüyası oldu. Yılın tamamı için 350.15 YTL olan asgari ücretli, ücretinin yüzde 74.2’sini, ortalama 755 YTL alan bir memurun da maaşının 
     yüzde 34.4’ünü kiraya ayırması gerekiyor. 
     Asgari ücretli bir çalışan ocak ayında ücretinin yüzde 68.6’sını kiraya ayırırken, bu oran temmuzda 5.6 puanlık 
     artışla yüzde 74.2’ye çıktı. Asgari ücretli, şubatta ücretinin yüzde 69.4’ünü, martta yüzde 70.2’sini, nisanda yüzde 70.7’sini, mayısta yüzde 71.6’sını ve haziranda yüzde 72.8’ini kiraya ayırmak zorunda kalmıştı. Ortalama düzeyde maaş alan bir memurun, ocak ayında 718 YTL olan maaşının yüzde 33.5’ini kiraya ayırması gerekiyordu. Temmuz ayında ise ortalama düzeyde maaş alan bir memurun 755 YTL olan maaşının yüzde 34.4’ünün kiraya gittiği belirlendi. Buna göre, ortalama düzeyde maaş alan bir memurun maaşından kiraya ayırması gereken tutar temmuz ayında ocak ayına göre 1 puan arttı. Ortalama memur maaşı şubatta kiranın yüzde 33.9’unu, martta yüzde 34.2’sini, nisanda yüzde 34.5’ini, mayısta yüzde 34.9’unu ve haziranda da yüzde 35.5’ini ancak karşılayabildi. 
     
</TEXT>
</DOC>
