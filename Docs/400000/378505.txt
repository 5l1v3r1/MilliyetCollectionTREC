<DOC>
<DOCNO> 378505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/dunya/adun.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'nin işsiz katliamı 
</HEADLINE>
<TEXT>


Bağdat'ın Şii semti Kazımiye'de iş bulmak için bekleşenleri, iş vereceği vaadiyle minibüsünün çevresine çağıran intihar bombacısı, aracını havaya uçurarak etrafta toplanan 114 kişiyi öldürdü, 200 kişiyi yaraladı 

DIŞ HABERLER SERVİSİ 


Irak'ın başkenti Bağdat'ta dün arka arkaya düzenlenen bombalı ve silahlı saldırılarda 155 kişi öldü, 570 kişi yaralandı. "Irak'taki El Kaide" Örgütü'nün üstlendiği saldırıların en kanlısında, iş bulmak için bekleyen Şiileri iş vaadiyle kullandığı minibüsün çevresine toplayan intihar bombacısı, aracını havaya uçurarak 114 kişinin ölümüne, 200 kişinin yaralanmasına yol açtı. 
Bağdat'ın Şii mahallesi Kazımiye'de yol kenarında toplanan inşaat işçilerine yaklaşan intihar bombacısı, mümkün olduğunca çok sayıda can alabilmek için kendilerine iş vereceğini söyleyerek işçileri yanına çağırdıktan sonra araçtaki 220 kg'lik bombayı patlattı. Yerel saatle 06.30'da meydana gelen patlama sonrası olay yeri kan gölüne dönerken, çevredeki çok sayıda araç da kullanılamaz hale geldi. 
Bağdat'ta dünkü kanlı saldırıların ardından, "Irak'taki El Kaide" Örgütü tarafından İslamcı bir internet sitesinde yayımlanan açıklamada, Telafer'deki operasyonun intikamını almak için, örgüt üyelerinin Bağdat'ta intihar saldırıları düzenlediği belirtildi. Örgüt, "Telafer'deki Sünnilerin intikamını almak için savaş başladı" ifadesini kullandı. El Kaide ayrıca Irak'taki Şiilere karşı "topyek n savaş" ilan ettiğini de duyurdu. 

Bağdat'ı kana bulayan diğer şiddet olayları şöyle gelişti 
1. Bağdat'ın Taci semtinde silahlı kişiler, dün sabaha karşı evlerinden sürükleyerek çıkardıkları 17 Şii'yi silahla vurarak öldürdü. Öldürülenlerden birinin polis, diğerlerinin ise Amerikan ordusuna çalışan şoför ve inşaat işçileri olduğu bildirildi. 
2. Bağdat'ın Şule semtinde bomba yüklü araçla bir Şii din adamının ofisinin önünde düzenlenen intihar saldırısında 5 kişi öldü, 24 kişi yaralandı. 
3. Başkentin batısındaki Adil semtinde Irak askerlerine düzenlenen bombalı araç saldırısında 3 asker ve 3 sivil öldü. 
4. Hürriye Mahallesi'nde bombalı aracı havaya uçuran intihar bombacısı 11 kişinin ölmesine, 14 kişinin de yaralanmasına neden oldu. 
5. Azemiye semtinde bomba yüklü araçla düzenlenen saldırıda 2 polis öldü. 


</TEXT>
</DOC>
