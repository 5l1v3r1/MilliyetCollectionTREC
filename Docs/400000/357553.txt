<DOC>
<DOCNO> 357553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/aspo.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşuda pişer... 
</HEADLINE>
<TEXT>


Beşiktaş, transferde sürpriz bir atak yaptı ve Trabzonspor'un uzun süre peşinden koştuğu Polonyalı Zurawski ile prensip anlaşmasına vardı. Yönetimin, W. Krakow'dan da olumlu yanıt aldığı bildirildi 

ORHAN YILDIRIM 


Siyah - Beyazlı takım, Carew'in gidişinden sonra santrfor arayışlarını yoğun bir tempoyla sürdürürken, sürpriz bir isme ulaştı. 
İspanya'da Kovaçeviç ve Miloseviç için anlaşma yollarını zorlayan, ancak sonuca ulaşamayan Kartal yönetimi, PSV Eindhovenli Van Hesselink ile ilgilenmişti. Ancak Hollanda kulübü dün Beşiktaş'a resmi yanıtını yolladı ve yıldız golcü için 8 milyon Euro bonservis istediğini bildirdi. Van Hesselink'in, Türkiye'ye gelmek istememesi, menajerinin de yıllık 3.5 milyon Euro istediklerini açıklaması üzerine Siyah - Beyazlı takım geri adım attı. 

Ücret bile belli 
Yönetim İspanya ve Hollanda'daki girişimlerinden eli boş dönünce, gündeme Trabzonspor'un da uzun süre peşinden koştuğu Polonyalı Zurawski'yi aldı. Siyah - Beyazlılar, Wisla Krakow'a bonservis bedeli olarak 3.5 milyon Euro, futbolcuya da 1 milyon 350 bin Euro önerdi ve olumlu yanıt aldı. Beşiktaş'ın prensip anlaşması yaptığı ve Zurawski'nin kampın ikinci etabına yetiştirilmesine çalışıldığı bildirildi. Kartal'ın, devre arasında Trabzonspor'a gelen Szymkowiak ile ilgilendiği de ortaya çıktı. 

Sinyal verildi 

Zurawski için daha önce devreye giren, ancak bir türlü transferi bitiremeyen İskoç Celtic'in, Başkan Peter Lawwell'in pazartesi günü Polonya'ya gelmesiyle teklifini resmileştirmek istediği bildirildi. Lawwell'in, yıldız oyuncuya 2.3 milyon pound önereceği de ifade edildi. 
Zurawski ise Polonya basınına yaptığı açıklamada "Antreman sahasında arkadaşlarım 'Hoş geldin Celticli' diye bana takılıyorlardı. Ama h l W.Krakow'un oyuncusuyum. Trabzonspor'dan çok iyi teklif aldım, ama bu havada kaldı. Öneriyi kağıda dökmediler. Bordo - Mavili ekibe gitmeyeceğim" dedi. 
Asbaşkan Basalaj ise "Celtic işi çok uzattı. 24 saatleri var yoksa gelen diğer teklifleri değerlendireceğiz" diye konuştu. Polonya medyası Zurawski için son anda bir takımın devreye girdiğini iddia etti. 


</TEXT>
</DOC>
