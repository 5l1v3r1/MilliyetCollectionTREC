<DOC>
<DOCNO> 362442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy15.html </URL>
<DATE> 2005/07/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kültür ve Turizm Bakanı Petrol kuyumuz yok ama... 
</HEADLINE>
<TEXT>

     Kültür ve Turizm Bakanı Atilla Koç, ''İftiharla söyleyebilirim ki Türkiye'nin her tarafında kültüre ve turizme dönüş hareketi var'' dedi. 
     Bakan Koç, Uşak'ın Banaz İlçesi'ndeki Hamamboğazı termal alanında incelemelerde bulundu. 
     Koç, daha sonra, vilayet binasında, Uşak Vali Vekili Mestan Deniz'den halkın turizm ve kültür konusundaki beklentileriyle ilgili brifing aldı. 
     Türkiye'nin her yerinde kültür ve turizm yatırımlarına destek vermeye çalıştıklarını belirten Koç, şöyle konuştu 
     ''İftiharla söyleyebilirim ki Türkiye'nin her tarafında kültüre ve turizme dönüş hareketi var. Hükümetimiz ve meclisimiz, her türlü altyapıyı hazırlamıştır. Bununla ilgili 48 yönetmelik çıkarıldı. Bu yönetmelikleri bir kitap haline getirip valililere, kaymakamlara ve belediye başkanlarına göndererek, bunlara uygun icraat yapılmasını sağlayacağız. Hastane, okul yaptırır gibi, yapılacak bütün kültür hizmetlerini vergiden muaf tuttuk. Belediye başkanlarına küçük onarımlar için imkan tanıdık. Kültür ve tabiat varlıkları kurullarına gitme şartını kaldırdık.'' Turizmin ''olmazsa olmaz'' iki önemli koşulu bulunduğunu dile getiren Koç, ''Bunların biri yol, ikincisi de konaklama tesisleridir. İktidarımız, bölünmüş yollarla Türkiye'yi birbirine yaklaştırdı. Şimdi konaklama tesisleri için de gerekli çalışmaları yapıyoruz. Uşak, Afyon ve Kütahya illerinin ortasına havaalanı yapılması için çalışma başlatılacak'' dedi. 
     
     ARKEOLOJİK KAZILAR 

     Banaz İlçesi yakınındaki Akmonia Antik Kenti'nde müze kazısı yapılması için talimat verdiğini belirten Bakan Koç, sözlerini şöyle sürdürdü 
     ''Türkiye'nin belki petrol kuyuları yok ama toprağın altında 2 bin 650 şehir var. Ülkemizin önü açıktır. Türkiye'de geçen yıl boyunca kazılara ayrılan para 2 milyon YTL idi. Göreve geldikten sonra 4 ay içinde bu rakam 9 milyon YTL'yi geçti.'' Bakan Koç, termal turizm ve kış turizminin yanı sıra yayla turizmini geliştirmeye çalıştıklarını ifade etti. 
     Koç, daha sonra, AK Parti il binasında partililerle basına kapalı toplantı yaptı. 
     
</TEXT>
</DOC>
