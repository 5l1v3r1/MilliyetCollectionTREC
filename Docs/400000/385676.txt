<DOC>
<DOCNO> 385676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/spo09.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazi kalbinde bir yara 
</HEADLINE>
<TEXT>


Bugün Gençlerbirliği'nde antrenör olarak görev yapan Bülent Korkmaz, Galatasaray'a her zaman minnettar olduğunu söylerken, "cim - bom ile yollarımız bir gün yine kesişecek" diye konuştu 

İLHAN GÜLER 


Türkiye'nin en kariyerli futbolcusu idi Bülent Korkmaz... Gerek Galatasaray, gerekse Milli Takım formalarıyla inanılmaz başarılara imza attı. Cim - bom yönetimi, geçen sezon sonunda, "futbolu bırakması" konusunda telkinde bulundu. Aksi taktirde, başka bir takıma gidecekti. Teklifler de aldı. Ama o, "Galatasaraylı Bülent" apoletini, dünyanın hiçbir parasına değişmedi ve çok sevdiği yeşil sahalardan futbolcu olarak koptu, antrenör olarak hizmet vermeye başladı. 
Gençlerbirliği'nde Teknik Direktör Mesut Bakkal'ın yardımcısı olarak göreve başlayan Korkmaz, bu kararının ardından ilk kez MİLLİYET'e konuştu. 
"Beni Dünya'ya ve Türkiye'ye Galatasaray tanıttı. Bülent Korkmaz olmamı sarı - kırmızılı kulüp sağladı" diye konuşan Bülent Korkmaz, "Aslan" kimliğini hiçbir zaman bir kenara bırakmıyor ve şunları söylüyor 
"24 yılımı geçirdiğim kulübüme asla kırgın değilim, minnettarım. Galatasaray'a hizmet vermek için her zaman hazırım. Ancak şu an antrenörlüğünü yaptığım Gençlerbirliği'nin başarısı için çalışıyorum. Hayatımın en güzel günlerini geçirdiğim Cim - bom ile bir gün bir şekilde yollarımız kesişecek. Bundan kimsenin şüphesi olmasın." 

'Kalbim Millilerimiz ile' 
Milli Takımımız'ın Arnavutluk maçına da değinen, çiçeği burnunda teknik adam, "Kazanmaktan başka çaremiz yok. Fatih hoca, Ersun Yanal ile başlayan gençleştirme operasyonunu sürdürüyor. Başarılı da olacak. Eminim Nuri ve onun gibi pek çok yeteneği Türk futboluna kazandıracak. Finallere katılma hakkını kazanırsak yabancılık çekmeyiz. Almanya evimiz gibi. Ülkemizin tanıtımı ve reklamı açısından da şampiyonada olmamız gerek. Turizm için de çok faydalı olacak" dedi. 
Yıllarca Galatasaray'ın mücadele verdiği Şampiyonlar Ligi'nde bu kez Türkiye'yi temsil eden Fenerbahçe'yi de teknik adam gözüyle değerlendiren Bülent Korkmaz, "Fenerbahçe çok iyi bir takım. Kaliteli futbolculara sahip. Bana göre Ganalı Appiah çok iyi bir transfer. Bu futbolcu takıma hem hücumda, hem de savunmada çok yardımcı oluyor. Sarı - lacivertli ekip, 3-1 mağlup olmasına rağmen Milan ve İstanbul'da farklı kazandığı PSV karşılaşmalarında çok iyi futbol sergiledi. Gruptan çıkmalarınını kendilerine bağlı olduğunu düşünüyorum. Galatasaray ile Avrupa'da yakaladığımız başarıları diğer takımlarda elde edebilir. Fizik, güç ve kondisyonu belli bir noktaya getirdikten sonra yetenek ortaya çıkar. Avrupa'da futbolcular temel bilgileri altyapıda öğrenip yukarı çıkıyorlar. Ancak bizde futbolcular altyapıdan eksik geliyorlar" ifadesini kullandı. 


</TEXT>
</DOC>
