<DOC>
<DOCNO> 380932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo26.html </URL>
<DATE> 2005/09/23/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Ankaragücü'nde Saffet Susiç dönemi 
</HEADLINE>
<TEXT>

     Ankaragücü'nde Adnan Şentürk'ten boşalan teknik direktörlük görevine getirilen Saffet Susiç, bugün resmi sözleşmeye imza attı. Beştepe Cemal Aydın Spor Kompleksi'nde düzenlenen imza töreninde 1 yılı opsiyonlu 1,5 yıllık sözleşmeye imza atan Boşnak teknik adam, ''En büyük özelliğim, elimdeki mevcut kadroyla bir şeyler yapmaktır'' dedi. 
     Türkiye'yi çok sevdiğini ve çalıştığı her takımda kendisine çok değer verildiğini belirten Susic, ''Ankaragücü'ne gelmeden önce 2-3 kulüpten daha teklif aldım. Ancak, tercihim başkent ekibi oldu. Ciddi ve dürüst çalışacağımın sözünü verebilirim. Eminim ki puan cetvelinde daha iyi yerlere çıkacağız'' diye konuştu. 
     Boşnak teknik direktör, Ankaragücü'nde 1,5 yıl içinde 5 teknik adamın görev aldığının hatırlatılması üzerine şunları söyledi 
     ''Bu Türkiye'de olduğu gibi dünyada da her kulüpte geçerli bir durum. Şunu söyleyebilirim, mukavelemin sonuna kadar buradayım. Takımla çalışmalara başladık. Sezon ortasında, eğer takımda her hangi bir mevkide ihtiyaç duyduğum bir futbolcu olursa bunu başkana teklif ederim.'' Susic'in yardımcılığını yapacak Metin Mert ise ''18 yıl boyunca Türkiye'de başarılarla dolu bir futbol hayatım oldu. Antrenör olarak Ankaragücü'ne hizmet verme şansını yakaladığım için çok mutluyum'' dedi. Mert, futbol yaşantısında elde ettiği başarıyı, Ankaragücü'nde de antrenör olarak yaşamak istediğini sözlerine ekledi. 
     Ankaragücü Kulübü Yönetim Kurulu Üyesi Mümtaz Karakaya ise geçen sezon yaşanan sıkıntıların tekrarlanmaması için iyi bir kadro kurduklarını ama bu yapılanmanın skora yansımadığını belirterek, ''Saffet Susic, uzun süredir kafamızda olan bir isimdi. Takıma gelişi, hem futbola hem de sonuca olumlu bir şekilde yansıyacaktır'' diye konuştu. 
     
</TEXT>
</DOC>
