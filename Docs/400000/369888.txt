<DOC>
<DOCNO> 369888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun08.html </URL>
<DATE> 2005/08/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Düşen Rum uçağının kara kutuları bulundu 
</HEADLINE>
<TEXT>

     CNNTÜRK 

Yunanistan'ın başkenti Atina yakınlarında düşen ve 121 kişinin öldüğü uçağın kara kutuları bulundu. 
     Kazaya, kabin basıncındaki ani düşüş nedeniyle pilotların bayılması ve ardından ölmesi sonucu uçağın kontrolünün kaybedilmesinin yolaçtığı sanılıyor. 
     Kıbrıs Rum kesimindeki Larnaka'dan çıkan ve Yunanistan üzerinden Çek Cumhuriyeti'ndeki Prag'a giden Rum yolcu uçağının enkazı, dün Atina yakınlarında bulundu. 
     Helios havayollarına ait uçakta hayatını kaybedenlerden 48'i çocuk 112'sinin cesetlerine de ulaşıldı. 
     Yetkililere göre, Boeing 737 tipi uçaktaki basınç düşüşü, çok ani oldu. Pilotlar, oksijen maskelerini takamadan ve uçağı daha güvenli bir irtifaya indiremeden kendilerinden geçti, ardından da öldü. 
     Yunanistan'ın başkenti Atina yakınlarında dün düşen ve 121 kişinin öldüğü uçağın yolcularından çoğunun donmuş, bazılarının ise yanmış olduğu açıklandı. 
     Kazanın kesin nedeni ise bu sabah bulunan kara kutularda yapılacak inceleme sonucu belli olacak. 
     
     'Pilotlar mosmor' mesajı 

     Yolculardan birinin geçtiği cep telefonu mesajı da, bu ihtimali güçlendiriyor. Mesajda, "pilotlar mosmor, donuyoruz. Elveda" ifadesi yer aldı. 
     Yolcuların da aynı sonu paylaştığı sanılıyor. Pilot, yerle son temasında, klimayla ilgili bir sorun olduğunu ifade etmişti. Uçağın, daha önce de benzer havalandırma sorunlarıyla karşılaştığı belirtildi. 
     Uçak düşmeden önce, iki Yunan F-16 uçağının takibindeydi. Askeri pilotlar, yolcu uçağına yaklaştıklarında, kaptanın yerinde olmadığını, yardımcısının da baygın olduğunu gördüklerini söyledi. 
     Kaza nedeniyle Kıbrıs Rum kesiminde üç günlük yas ilan edildi. Kazada hayatını kaybedenlerin anısına ilan edilen yas çerçevesinde hükümet binalarındaki bayraklar yarıya indirilecek. 
     Yunanistan İçişleri Bakanı Prokopis Pavlopulos da, kazada yaşamını yitirenlerin anısına ülkede genel yas ilan etti. Bakanlık kararı çerçevesinde, yarın hükümet binalarındaki bayrakların yarıya indirileceği, saat 12.00'de üç dakikalık saygı duruşunda bulunulacağı belirtildi. 
     
     DAKİKA DAKİKA DÜŞÜŞ ANI 

     Rum gazeteleri, uçağın Larnaka’dan Atina’ya gitmek üzere saat 09 07’de küçük bir gecikmeyle havalandığını, uçağın 09 17’de "Lefkoşa Kontrol Merkezi" ile temasa geçerek "iyi yolculuklar" dilekleri arasında 34 bin "feet"e yükselme emri aldığını, ancak 09 37’de "Lefkoşa Kontrol Merkezi’nin" uçakla tekrar temasa geçme girişiminin ardından uçaktan yanıt alınamadığını belirtti. 
     Habere göre, 09 40’ta Yunan hava sahasına giren uçakla telsiz temasının kurulamaması üzerine, Yunan hava kontrol merkezi haberdar edildi ve Yunan kontrol merkezinin çabalarının da sonuçsuz kalmasından ötürü acil durum ilan edilerek, Yunanlı üst düzey yetkililere bilgi verildi. 
     Uçakla temasın kurulamaması sonucunda saat 11 00’de iki adet Yunan F-16 uçağı, yolcu uçağını aramak üzere havalandı ve 11 30’da uçağın yeri tespit edildi. F-16 savaş uçaklarının pilotları 11 35’te yolcu uçağının pilot kabininde pilotun bulunmadığını, yardımcı pilotun ise uçak dümeninin üzerine yatmış vaziyette görüldüğünü bildirdiler. 
     F-16’lar eşliğinde yönünde devam eden yolcu uçağı saat 12 03’te Atina Eleftheros Venizelos Havaalanı’nın 5 mil kuzeybatısındaki, yerleşimin olmadığı bir bölgeye düştü. 
     Gazete, yolcu uçağının uçmakta olduğu 38 bin feet yükseklikten kontrolsüz olarak yere çakıldığını ve bunun sonucunda uçağın paramparça olarak büyük bir yangının meydana geldiğini belirtti. 
     Gazete, F-16 pilotlarının yolcu uçağına yaklaşmış oldukları sırada yolcuların oksijen maskelerinin açılmış olduğunu gördüklerini belirtirken, bazı yolcuların uçak düşmeden önce yakınlarına cep telefonlarıyla uçağın çok soğuk olduğu ve pilotun ölmüş olduğu şeklinde SMS mesajları gönderdiklerini belirtti. 
     Politis, KKTC Cumhurbaşkanı Mehmet Ali Talat’ın Rum yönetimi lideri Tasos Papadopulos’u telefonla arayarak başsağlığı dilemesine de haberlerinde yer verdi. 
     
     RUM BASINI TANRIM, NE TRAJEDİ 

     Rum basını, dün Atina yakınlarında düşen Rum İlios havayollarına ait uçakla ilgili haberlere sayfalarında çok geniş şekilde yer verdiler. 
     Politis gazetesi, "Tanrım İlios’ta 121 Ölü Ve Ağır Sorumluluklar - Boeing’in Geçmişi Karanlık - Tanrım, Ne Trajedi" başlıkları ile manşetten ve iç sayfalarından verdiği haberlerde, uçağın düşüş sebebi hakkında bazı senaryolar bulunduğunu, en güçlü senaryonun uçağın havalandırma sisteminde meydana gelen arıza nedeniyle bu trajedinin yaşandığı şeklinde olduğunu belirtti. 
     Birçok uzman pilot ve teknisyenin, yavaş basınç artışının bu tür bir kazanın tek sebebi olamayacağı, muhtemelen "klima" sisteminde de arızanın olduğu görüşünü savunduklarını yazan gazete, Boeing 737 300 gibi diğer modern uçaklarda basınçta değişiklik olması durumunda pilotları uyaracak sistemin bulunduğunu, kafalardaki en önemli sorunun pilotların tepki verememe ve duruma müdahale edememe nedeni olduğunu kaydetti. 
     Gazete, uçak kazasını haber almalarının ardından gerek Larnaka Havaalanı’na, gerekse İlios şirketinin bürolarına başvuran kazazede yakınlarına 5 saat sonra kesin bilgi verilebildiğini, bu durumun kazazede yakınlarının büyük tepkisine yol açtığını yazdı. 
     Fileleftheros gazetesi, kazayla ilgili haberlerine, "Ölüme Doğru Uçuş - 48’i Çocuk 121 Ölü - Yolcu Listesine Dair Korku Filmi - 60 Derecede Ve Oksijensiz" başlıklarını kullanırken, Simerini gazetesinin başlıkları da "Aileler Yok Oldu - Kıbrıs Yasta" şeklinde oldu. 
     Haravgi, "Kıbrıs Yas Tutuyor - Kara 15 Ağustos", Alithia, "Neden Tanrım - Ölümle Kucak Kucağa", Tharros da, "Kara İlios Güneş Kıbrıs’ı Kapsadı - 121 Ölü-Neden - Uçak Sorunluydu" başlıklarına yer verdiler. 
     
     PİLOTLAR BUGÜN UÇAKLARA BİNMEDİ 

     Öte yandan, düşen Rum uçağının ait olduğu İlios şirketinde çalışan diğer pilotların, bugün Larnaka'dan yapılacak seferler için uçaklara binmeyi reddettikleri bildirildi. 
     Çeşitli kaynaklardan gelen haberlere göre, pilotlar ve mürettebat işbaşı yapmaya yanaşmadı. Bu yüzden bu sabah en az iki sefer iptal edildi. 
     Yerel bir TV kanalı, bunu ''minik isyan'' olarak nitelendirdi, ancak pilotların gerçekten güvenlik kaygısıyla mı, yoksa maneviyatları bozulduğu için mi işbaşı yapmadıklarına açıklık getirmedi. 
     

     
</TEXT>
</DOC>
