<DOC>
<DOCNO> 399687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy14.html </URL>
<DATE> 2005/12/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
15 ilde üniversite kurulması tasarısı Komisyon'da kabul edildi 
</HEADLINE>
<TEXT>

     TBMM Milli Eğitim, Kültür, Gençlik ve Spor Komisyonu, bazı illere 15 yeni üniversite kurulmasına ilişkin kanun tasarısını kabul etti. 
     Tasarı üzerinde verilen önergelerle bazı üniversitelerin adı değiştirilerek kabul edildi. 
     Komisyonun benimsediği tasarı ile kurulması öngörülen yeni üniversiteler şunlar 
     Kırşehir Ahi Üniversitesi, Kastamonu Üniversitesi, Düzce Üniversitesi, Burdur Mehmet Akif Ersoy Üniversitesi, Uşak Üniversitesi, Rize Üniversitesi, Tekirdağ Namık Kemal Üniversitesi, Erzincan Üniversitesi, Aksaray Üniversitesi, Giresun Üniversitesi, Çorum Hitit Üniversitesi, Bozok Üniversitesi Yozgat , Adıyaman Üniversitesi, Ordu Üniversitesi ve Amasya Üniversitesi. 
     Yeni kurulan üniversitelere, önergelerle yeni fakülteler ve meslek yüksekokulları eklenirken, vakıf üniversitelerinin ita amirinin mütevelli heyeti başkanı olmasını öngören değişiklik önergesi de kabul edildi. 
     
     "ÖĞRETMENLER TOPLU HALDE DÖVÜLDÜ" 

     Tasarı üzerinde konuşan CHP Kırşehir Milletvekili Hüseyin Bayındır, 24 Kasım Öğretmenler Günü’nde "öğretmenlerin toplu halde dövüldüğünü" öne sürerek, bu günün adının değiştirilmesini istedi. 
     AK Parti Konya Milletvekili Sami Güçlü de üniversitelerin yeniden yapılandırılması gerektiğini belirterek, "üniversitelerimiz, toplumun sorunlarına çözüm getirmek yerine başka kuruluşlar için hazırladıkları raporlarla gündeme geldi" dedi. 
     
     "CUMHURİYETİ DEVLET, HÜKÜMET, MECLİS KORUR" 

     AK Parti Manisa Milletvekili Osman Çerçi, YÖK’ü eleştirerek, "YÖK’ün görevi Cumhuriyet’i korumak değil, Cumhuriyet’i devlet, hükümet, Meclis korur" dedi. 
     Çerçi, YÖK Başkanı’nın, Başbakan’ın her sözüne "siyasi parti lideri gibi" laf yetiştirdiğini ileri sürerek, YÖK Başkanı Prof. Dr. 
     Erdoğan Teziç’in Meclis’e gelmemesini de eleştirdi. 
     AK Parti’li Çerçi, eşinin başörtülü olduğu ve inançları yüzünden üniversiteden atıldığını da iddia ederek, YÖK’ün yeniden yapılandırılmasını istedi. 
     Milli Eğitim Bakanı Hüseyin Çelik de milletvekillerinin eleştirilerini yanıtlarken, meslek yüksekokullarının ıslah edilmesi gerektiğini söyledi. 
     İktidarları döneminde öğrenci başına düşen harcama miktarını artırdıklarını kaydeden Çelik, CHP milletvekillerinin itiraz etmeleri üzerine, "arkadaşlar, bu araştırmayı kabzımallar yapmıyor ki... 
     Öğretim üyeleri yapıyor" diye konuştu. 
     
     ÜNİVERSİTELERDE İSİM DEĞİŞİKLİĞİ 

     Burdur Üniversitesi’nin adının "Burdur Mehmet Akif Ersoy Üniversitesi" olarak değiştirilmesine itiraz eden CHP Denizli Milletvekili Mustafa Gazalcı da "İllerin adı değiştirilmemeli. Fakir Baykurt da Burdurlu. Onu nereye koyacağız " dedi. 
     CHP Yalova Milletvekili Muharrem İnce ise "Rize Üniversitesi’nin adını Recep Tayyip Erdoğan, Van Yüzüncü Yıl Üniversitesi’ni de Hüseyin Çelik olarak değiştirelim" dedi. 
     ANAVATAN Afyonkarahisar milletvekili Reyhan Balandı’nın "Yozgat Üniversitesi’nin adının Yozgat Bozok Erdoğan Akdağ Üniversitesi" olarak değiştirilmesi yolundaki önergesi ise reddedildi. 
     
     İTA AMİRİ MÜTEVELLİ HEYETİ BAŞKANI OLACAK 

     Daha sonra, vakıf üniversitelerinde ita amirinin mütevelli heyeti başkanı olmasını öngören önerge kabul edildi. 
     YÖK Başkanvekili Prof. Dr. Aybar Ertepınar ise buna itiraz ederek, "bu durumda rektörler için üniversiteyi yönetmek zorlaşır" dedi. 
     Milli Eğitim Bakanı Çelik de vakıf üniversitelerinin rektörlerinden bu yönde bir talep geldiğini bildirerek, "Sabancı Üniversitesi’nin mütevelli heyeti başkanı Sayın Güler Sabancı. Mali konularda imza yetkisinin onda olmasından daha tabii ne olabilir " diye konuştu. 
     - 
     CHP VE YÖK’TEN İTİRAZ 

     Bu arada yeni üniversitelerin kurucu rektörlerinin 2 yıl için Milli Eğitim Bakanı ve Başbakan’ın önereceği üç aday arasından Cumhurbaşkanı tarafından seçilmesini öngören maddeye CHP milletvekilleri ile YÖK Başkanvekili Pof. Dr. Ertepınar karşı çıktı. 
     Öte yandan ANAVATAN’lı Balandı, önerecek kurumlar arasına YÖK’ün de eklenmesini öngören bir önerge verdi. 
     Önergenin reddedilmesi üzerine Balandı, "Bakan ve YÖK sürekli itişip kakışıyor. Bari rektör atamasında bir araya gelsinler" dedi. 
     Balandı’nın bu sözlerine tepki gösteren Milli Eğitim Bakanı Çelik, "Sayın Balandı, YÖK temsilcisi yanımda oturuyor. Hiç itişip kakışmıyoruz. İtişip kakışma sözünü bir hanımefendiye yakıştıramadım" dedi. 
     
</TEXT>
</DOC>
