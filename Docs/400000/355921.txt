<DOC>
<DOCNO> 355921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo13.html </URL>
<DATE> 2005/06/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Biscan'da sona doğru... 
</HEADLINE>
<TEXT>

     Beşiktaş'ın ısrarla kadrosuna katmak istediği Liverpool'un Hırvat yıldızı Igor Biscan cuma günü kararını verecek. 
     
     Yönetime bildirecek 
     Siyah-Beyazlılar’da Biscan bekleyişi sona eriyor... Beşiktaş’ın transfer listesinin başında yer alan Liverpool’un Hırvat orta saha oyuncusu Igor Biscan, cuma günü son kararını yönetime bildirecek. Teknik direktör Rıza Çalımbay’ın Çok önemli bir futbolcu. Orta sahada bütün yükümüzü çekecek'' dediği yıldız futbolcu büyük bir ihtimalle Beşiktaş’a gelecek. 
     
     Sözleşmesi bitiyor 
     Hırvatistan Milli Takımı’nın da formasını giyen Igor Biscan’ın Liverpool ile olan sözleşmesi 30 Haziran’da sona erecek. İtalya’dan Sampdoria, İspanya’dan da Sevilla’nın renklerine bağlamak istediği başarılı futbolcu, Siyah - Beyazlı ekip ile parasal anlamda el sıkışmıştı. Liverpool ile Şampiyonlar Ligi’nde şampiyonluk yaşayan Biscan bu sezon 28 maçta 2 gol attı. 
     
</TEXT>
</DOC>
