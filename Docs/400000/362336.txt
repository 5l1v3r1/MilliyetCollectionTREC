<DOC>
<DOCNO> 362336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun08.html </URL>
<DATE> 2005/07/19/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD'li milletvekili "Mekke bombalansın" dedi, ortalık karıştı 
</HEADLINE>
<TEXT>

     ABD’de Cumhuriyetçi Parti Colorado Milletvekili Tom Tancredo’nun, bir televizyon programında "Mekke’nin bombalanmasını" önermesi, ABD’deki Müslüman toplumun tepkisine neden oldu. 
     ABD’nin en geniş Müslüman sivil özgürlükler derneği olan Amerika İslami İlişkiler Konseyi CAIR, Cumhuriyetçi Partili liderlerin ve Tancredo’nun, Müslüman toplumundan özür dilemesini talep etti. 
     Washington merkezli konsey, ABD’deki Müslümanlar’dan, Cumhuriyetçi Parti ile temasa geçerek, Tancredo’nun "saldırgan" sözlerinin geri çekilmesi ve Müslümanlar’dan özür dilenmesi için mektup ve mesaj kampanyası başlatmalarını istedi. 
     Tancredo’nun, geçen hafta Florida’da Pat Campbell şov için yapılan bir röportajda, ABD’ye karşı saldırıya geçen "kökten dinci teröristlerin saldırısına" nasıl yanıt verebileceği yönündeki bir soruyu yanıtlarken, "en muhtemel karşılık, onların kutsal yerlerini almak" demişti. 
     Campbell’ın, "Mekke’nin bombalanmasından mı bahsediyorsunuz " sorusuyla üstelemesi üzerine Tancredo, "evet" diyerek karşılık vermiş, sözlerinin, ABD’deki Müslüman toplum temsilcileri tarafından tepkiyle karşılanmasının ardından pazar günü bir açıklama yayınlayarak, röportajda sadece ABD’nin gelecekteki saldırıları nasıl caydıracağı konusunda fikir yürütmüş olduğunu kaydetmişti. 
     Tom Tancredo, "Amerika’ya bu tip bir saldırıyı önlemek için yapabileceğimiz şeyler arasında, bu tip kutsal yerlerin yıkılması olasılığı da var. Ben bunu savunmuyorum. Çünkü böyle korkunç bir karşılığın yaratacağı potansiyel sonuçlar üzerinde düşünülmesi gerekecektir" şeklinde konuşmuştu. 
     
</TEXT>
</DOC>
