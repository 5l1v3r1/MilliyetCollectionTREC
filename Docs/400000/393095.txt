<DOC>
<DOCNO> 393095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko46.html </URL>
<DATE> 2005/11/08/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İşadamı Hasan Süzer toprağa verildi... 
</HEADLINE>
<TEXT>

     Geçirdiği kalp krizi sonucu önceki gün vefat eden, Süzer Grubu Yönetim Kurulu Başkanı Mustafa Süzer'in babası, işadamı Hasan Süzer 79 İstanbul'da toprağa verildi. 
     Süzer'in cenazesinin kılındığı Teşvikiye Camii'nde eşi İsmet Süzer, oğulları Kemal ve Hüseyin Süzer ile kızları Cennet Teker ve Gülten Süzer taziyeleri kabul etti. 
     Süzer'in cenazesi, ikindi vakti kılınan cenaze namazından sonra Zincirlikuyu Mezarlığı'na defnedildi. 
     Cenaze törenine ailesinin yanı sıra İstanbul Valisi Muammer Güler, İstanbul Büyükşehir Belediye Başkanı Kadir Topbaş, Şişli Belediye Başkanı Mustafa Sarıgül, Beyoğlu Belediye Başkanı Ahmet Misbah Demircan, CHP Malatya Milletvekili Mevlüt Aslanoğlu'nun yanı sıra İzzettin Doğan, Mustafa Timisi, Erkut Yücaoğlu, Yılmaz Morgül, Tuncay Özilhan, Zeynel Abidin Erdem, Edip Akbayram, Ercan Karakaş, Turgut Yılmaz, Besim Tibuk, Mehmet Yıldırım, Rıdvan Budak, Bedrettin Dalan, Coşkun Sabah, Adnan Polat'ın da aralarında bulunduğu iş, sanat ve siyaset dünyasından çok sayıda kişi katıldı. 
     Cenaze namazını kıldıran emekli din görevlisi Cuma Köse, ''Hasan beyin bir dostu olarak cenazeye katıldığınız için şükranlarımı sunuyorum. Dün bana söylenen bir olay vardı ve bugün de bunu gazete manşetlerinde gördüm'' dedi. 
     Köse, Hasan Süzer'in Kentbank davasını kastederek, hayatında hiç karakola gitmediğini, böyle bir borç yüzünden mahkemeye gitmek istemediğini ve ''Allah canımı alsa da bu suçtan dolayı hakim karşısına çıkmasam'' dediğini belirterek, Süzer'in bunu söyledikten 1 saat sonra vefat ettiğini bildirdi. 
     
</TEXT>
</DOC>
