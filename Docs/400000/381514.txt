<DOC>
<DOCNO> 381514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun15.html </URL>
<DATE> 2005/09/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Belçika'da aşırı sağın tırmanışı sürüyor 
</HEADLINE>
<TEXT>

     Belçika'da yapılan bir kamuoyu yoklamasının sonuçlarına göre, halkın federal hükümete güven oranı düşerken, aşırı sağ partilerin tırmanışı devam ediyor. 
     Muhafazakar ''La Libre Belgique'' gazetesi tarafından yapılan araştırmada, Başbakan Guy Verhofstast yönetiminde, liberal ve sosyalist ağırlıklı koalisyon hükümetine güven oranı yüzde 27, güvensizlikse yüzde 38 olarak belirlendi. Belçikalıların yüzde 35'i de hükümetin faaliyetlerini değerlendirecek görüş bildirmedi. 
     Araştırma, federal yapılı Belçika'nın Valonya, Flandr ve Brüksel bölgelerinde aşırı sağ partilerin oy oranının arttığını gösteriyor. 
     Valonya'da aşırı sağcı FN Milliyetçi Cephe partisine oy vermek isteyenlerin oranı yüzde 8,8 olarak belirlendi. Bu parti, 2003 genel seçimlerinde yüzde 5,6 oy toplamıştı. 
     Ülkenin Flaman kesiminde aşırı sağcı Vlaams Belang Flaman Menfaati partisinin oy oranının yüzde 26,1'e tırmanacağı belirtiliyor. Bu parti, 2003 seçimlerinde yüzde 17,9 oy toplamıştı. Vlaams Belang, son araştırma sonuçlarına göre, Hıristiyan Demokrat Parti'nin CDV ardından Flandr bölgesinin ikinci büyük siyasi oluşumu konumuna geliyor. CDV, Vlaams Belang'ı sadece binde 7 farkla geride bırakabiliyor. 
     Araştırma, Brüksel bölgesinde de 2003 seçimlerinde toplam yüzde 9,6 oy toplayan aşırı sağcı iki partinin bu oranı yüzde 10,1'e çıkaracaklarını gösteriyor. 
     
</TEXT>
</DOC>
