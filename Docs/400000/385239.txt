<DOC>
<DOCNO> 385239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun08.html </URL>
<DATE> 2005/10/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kızılordu gişe rekoru kırdı 
</HEADLINE>
<TEXT>

     AFP 

      Rusya'nın Afganistan işgalini konu alan ilk yüksek bütçeli filmi, gişede rekor kırıyor. Kızılordu'yu överken, savaşı eleştirmeye yanaşmayan 'Company 9' adlı filmi, ilk haftasında 2 milyon Rus izledi... 
     Rusya'da, Sovyetler Birliği dönemindeki Afganistan işgaline dair çekilen 'Company 9' adlı film gişe rekorları kırıyor. Yüksek bütçeli reklam kampanyasıyla vizyona girdiği ilk haftada 2 milyon izleyiciyi salonlara çekip gişeye 8 milyon dolar bırakan film, Kızılordu'ya methiye niteliğinde. 
     10 bin Sovyet askerinin öldüğü 1979-1989 Afganistan Savaşı'nı anlatan ilk büyük Rus prodüksiyonu olan 'Company 9' filmi, 9 milyon dolarlık bütçesi ile de Rusya'da bir rekor kırdı. Bir grup genç askerin, orduya katılmalarının ilk gününden kendilerini dağlarda buldukları güne dek yaşadıklarını anlatan filmin yönetmeni Fyodor Bondarchuk. 
     Kahramanlar ise 'Khokhol' lakaplı bir Ukraynalı, 'Pinochet' lakaplı bir Çeçen, 'Giocondo' lakaplı bir sanatçı ve 'Fierce' lakaplı bir işçi. İzleyicilerin Vietnam Savaşı'nın aktarıldığı Stanley Kubrick'in 'Full Metal Jacket', Oliver Stone'un 'Müfreze' ve Francis Ford Coppola'nın 'Kıyamet' filmleriyle karşılaştırdığı yapım, eleştirmenler tarafından savaşı kınamadığı için beğenilmedi. Gişe başarısının sırrı ise Rusya'nın ulusal kahramanlara ve ortak bir şanlı tarihe duyduğu ihtiyaç olarak gösteriliyor. 
     Nezavisimaya gazetesi, 'Mesaj, ülkenizin sizi nereye gönderdiğinin değil sizin insan kalmanızın önemli olduğu yönünde. Bu televizyon dizisi için iyi fikir olabilir, ama ülke tarihimizin en trajik sayfalarından birini anlatan bir film için tehlikeli bir hata' diye yazdı. 
     Yönetmen Bondarchuk ise filmle 'siyasi bir bildiri'de bulunmak gibi bir amacı olmadığını belirtiyor. Bondarchuk, "Benim kuşağımdan olup yolu Afganistan'a düşen gençlerin dostluğunu anlatan bir film çekmek istedim. Bu bizim ülkemizin, doğduğum ülke olan Sovyetler Birliği'nin tarihi" dedi. 
     
</TEXT>
</DOC>
