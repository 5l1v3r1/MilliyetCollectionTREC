<DOC>
<DOCNO> 383979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur15.html </URL>
<DATE> 2005/10/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ercan Arıklı'nın ölümüne neden olan şoföre 1 yıl 3 ay hapis 
</HEADLINE>
<TEXT>

     Vatan Dergi Grubu Yönetim Kurulu Başkanı ve Vatan Gazetesi Yayın Kurulu üyesi Ercan Arıklı’ya çarparak ölümüne neden olduğu iddiasıyla yargılanan halk otobüsü şoförü Ramazan Aksu, 1 yıl 3 ay hapis ve 216 YTL para cezasına çarptırıldı. 
     Şişli 9. Asliye Ceza Mahkemesi’ndeki duruşmaya, tutuksuz sanık Ramazan Aksu katılmadı. Duruşmada, müdahiller Gündüz Arıklı’nın avukatı Lalehan Eymirlioğlu ile Vatan Dergi Grubu adına avukat Güliz Baykal ve sanık avukatı Zeynel Öztürk, hazır bulundu. 
     Duruşmada söz alan sanık avukatı Öztürk, Vatan Dergi Grubu’nun bu davaya yeni CMK’ya göre müdahil olduğunu belirterek, "Ancak, yeni yasalar sanığın aleyhine kullanılamaz. Bu yasaya aykırıdır. Vatan Dergi Grubu’nun davaya müdahil olması, doğru değildir" dedi. 
     Davayı karara bağlayan hakim, "olay günü sevk ve idaresindeki araçla seyir halindeyken aracı tedbirsiz ve dikkatsiz bir şekilde kullanarak Ercan Arıklı’ya çarpıp ölümüne neden olduğu" gerekçesiyle sanık Ramazan Aksu’yu, TCK’nın 455 1. maddesi uyarınca kişiliği ve suçun işleniş şeklini de dikkate alarak 2 yıl hapis ve 346 YTL para cezasına çarptırdı. 
     Hakim, sanığın olayda 8’de 5 oranında kusurlu bulunmasını dikkate alarak cezada 8’de 3 oranında indirim uygulamak suretiyle sonuç olarak Ramazan Aksu’ya 1 yıl 3 ay hapis ve 216 YTL para cezası verdi. 
     Hakim ayrıca, sanığın sürücü belgesinin de 1 yıl süreyle geri alınmasına hükmetti. 
     
     "SIRADANLAŞTI" 
     Kararın ardından adliyeden ayrılırken basın mensuplarının sorularını cevaplandıran müdahil avukatı Lalehan Eymirlioğlu, "Bir adamı öldürmenin en kolay yolu, trafik kazasıdır. Yasal düzenlemeler yapılmadığı için bu tür kararlarla sık sık karşı karşıya kalıyoruz. 
     Ercan Arıklı’nın ölümü, bu yaraya bir parmak basma aracıydı. Ama her şeyin sıradanlaştığı bir ülkede bu da sıradanlaştı. İsteğim, sanığın daha çok ceza alması değil, hukukun da adil bir şekilde işlemesi" dedi. 
     Sanık avukatı Zeynel Öztürk de, müvekkilinin 2 ay cezaevinde yattıktan sonra tahliye olduğunu hatırlatarak, Yargıtay’ın bu kararı onaması halinde Ramazan Aksu’nun yaklaşık 4 ay daha cezaevinde yatması gerektiğini bildirdi. 
     
     SAVCILIK MÜTALAASI 
     Davanın 25 Temmuz 2005 tarihli duruşmasında esas hakkındaki görüşünü açıklayan Şişli Cumhuriyet Savcısı İhsan Baştürk, 3 Haziran 2003 tarihinde sanık Ramazan Aksu yönetimindeki 34 AC 1552 plakalı 
     özel halk otobüsünün, Esentepe’den Mecidiyeköy istikametine doğru tercihli yolda giderken yola bakmadan karşıdan karşıya geçmeye çalışan Ercan Arıklı’ya çarptığını bildirmişti. 
     Arıklı’nın yaralanmasına ve ardından ölümüne sebebiyet veren sanığın, 8’de 5, Arıklı’nın ise "karşıdan karşıya geçerken yoldaki vasıtaları kontrol etmediği" için 8’de 3 oranında kusurlu bulunduğunu söyleyen Savcı Baştürk, otobüs durağındaki reklam panosunun da görüşü engelleyebileceğini kaydetmişti. 
     Ancak görüşe kapalı bir alana giren yayaların tedbir almaları gerektiği için de reklam panosuna ilişkin kusurun bulunmadığını ifade eden Savcı Baştürk, konuya ilişkin Adli Tıp Kurumu Trafik İhtisas Dairesi ile İstanbul Teknik Üniversitesi uzmanlarının hazırladığı raporların da bilimsel gerçeklere dayandığını vurgulamıştı. 
     Savcı Baştürk, Ramazan Aksu’nun "tedbirsizlik ve dikkatsizlik sonucu ölüme sebebiyet vermek" suçundan TCK’nın 455. maddesinin 1. 
     fıkrası uyarınca 2 ile 5 yıl arasında hapis cezasına çarptırılmasını, ayrıca sürücü belgesine el konulmasını istemişti. 
     
</TEXT>
</DOC>
