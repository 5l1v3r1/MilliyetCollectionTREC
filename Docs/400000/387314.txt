<DOC>
<DOCNO> 387314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko15.html </URL>
<DATE> 2005/10/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Turkcell, İrancell için mahkemede... 
</HEADLINE>
<TEXT>

     Turkcell İletişim Hizmetleri A.Ş.'nin, İran'daki GSM ihalesine ilişkin, ihale şartları ile kanunlaşmış hüküm ve mevzuatların uygun işletilmediği gerekçesiyle mevcut uygulamaların durdurulmasına yönelik yürütmeyi durdurma kararı almak amacıyla hukuki süreç başlattığı bildirildi. 
     Turkcell İletişim Hizmetleri'nden Borsa'ya gönderilen açıklamada, çeşitli basın kuruluşlarında yayınlanan haberlerde, İrancell konsorsiyumunda, şirketin iç ortaklarla Komünikasyon ve Bilgi Teknolojileri Bakanlığı tarafından devre dışı bırakılmak istendiğine, bu nedenle şirketin söz konusu bakanlığın İrancell konsorsiyumuna ilişkin faaliyetlerinin durdurulması için mahkemeye başvurduğuna ilişkin bilgilere yer verildiği aktarıldı. 
     Açıklamada, şunlar kaydedildi 
     ''5 Eylül 2005 tarihinde kamuya yaptığımız özel durum açıklamasında, şirketimiz yönetim kurulunun 2 Eylül 2005 tarihli toplantısında, İrancell Konsorsiyumu'nun İran İslam Cumhuriyeti'nde açılmış olan 1. özel GSM operatörü ihalesini kazanmasını takiben yürütmekte olduğu İrancell projesi kapsamında sürecin ihale dokümanları ve tabi olunan kanunlar uyarınca gerektiği gibi işlemesini sağlamak amacıyla gereken hukuki adımların atılmasına ve EAC'nin İrancell şirketine yüzde 49 oranında ortak olmasına ve İrancell projesinin devamı için gerekli işlemlerin ifa edilmesine karar verdiğini belirtmiştik. 
     Bu kapsamda, şirketimiz, İran 1. özel GSM ihalesinin ihale şartlarının ve İran Parlamentosu tarafından onaylanarak, 1. özel GSM ihale sürecine ilişkin kanunlaşmış hüküm ve mevzuatların uygun işletilmediği gerekçesiyle mevcut uygulamaların durdurulmasına yönelik yürütmeyi durdurma kararı almak amacıyla hukuki süreç başlatmıştır.'' 
     
</TEXT>
</DOC>
