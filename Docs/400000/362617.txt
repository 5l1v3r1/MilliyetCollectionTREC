<DOC>
<DOCNO> 362617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/spor/aspo.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Appiah'da son tur 
</HEADLINE>
<TEXT>


Juventus ile büyük ölçüde anlaşmaya varan Fenerbahçe Yönetimi, Ganalı oyuncu ile aradaki pürüzleri gidermek için çaba harcıyor. Appiah transferinin bugün sonuçlanarak resmen açıklanması bekleniyor 

YALÇIN TÜRK 


Fenerbahçe, Juventuslu Stephen Appiah'ın transferinde sona yaklaştı. İtalyan Kulübü'nün önceki gün yaptığı "Oyuncumuzu 8 milyon Euro'ya verdik" açıklamasından sonra gözler Sarı - Lacivertli yöneticilerle, Ganalı oyuncu arasında yapılacak son görüşmeye çevrildi. 
İngiltere'den aldığı birçok teklif nedeniyle Türkiye'ye gelmeye ilk planda sıcak bakmayan yıldız futbolcunun, daha sonra geri adım attığı belirtildi. Fenerbahçe ile Stephen Appiah arasında küçük pürüzlerin kaldığı, transferin bugün sonuçlanmasının beklendiği bildirildi. 

Pazarlık sürüyor 
Bu arada yönetimin, Juventus'un açıkladığı bonservis rakamını da çok bulduğu ve fiyatı daha da aşağıya çekmek için çaba harcadığı belirtildi. 
Teknik Direktör Daum'un da yöneticilere "Appiah'ın transferi gerçekleşirse bu beni mutlu eder. Aksi halde ikinci alternatifim Kily Gonzalez" dediği öğrenildi. 
Appiah ile anlaşılması durumunda Ganalı oyuncunun Almanya kampına katılacağı ve hazır olması halinde pazar günü oynanacak Köln maçında forma giyebileceği bildirildi. 



</TEXT>
</DOC>
