<DOC>
<DOCNO> 372372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/spor/spo04.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ aşka geldi 
</HEADLINE>
<TEXT>


Trabzonspor Başkanı, Bordo - Mavili takımın her şeyiyle ilgileniyor. Atay Aktuğ, antrenmanları bile izleyip, Şenol Güneş'ten bilgi alıyor 

ÖMÜR AVCI DHA 


Ankaragücü galibiyetiyle büyük moral bulan Bordo - Mavili kulübün Başkanı Atay Aktuğ, takımı yakın takibe aldı. Teknik Direktör Şenol Güneş'in kabul etmemesi, başka bir ismin de bulunamaması nedeniyle Futbol A.Ş.'nin yetkilerini resmi olmasa da elinde toplayan Aktuğ, artık antrenmanları bile izlemeye başladı. 
Transferden takımın son durumuna kadar tüm işlerle yakından ilgilenen Başkan Aktuğ'un, bazı yöneticilerle birlikte tesislere gelerek idmanları izlemesi dikkat çekiyor. Teknik Direktör Şenol Güneş'le görüşerek takımla ilgili bilgi alan Karadeniz ekibinin Başkanı, kulüp doktorlarına da sakatlığı bulunan oyuncuların durumunu soruyor. 

Tayfun'a talip var 
Teknik Direktör Güneş'in, Başkan Atay Aktuğ'un yakın ilgilisinden memnuniyet duyduğu vurgulandı. Öte yandan Bordo - Mavili takım dün yaptığı antrenmanla Malatyaspor maçının hazırlıklarını sürdürdü. Bu arada Denizlispor'un, Tayfun'a talip olduğu öğrenildi. Genç stoperin, Vestel Manisaspor'un da listesinde olduğu belirtildi. 

Gökdeniz'e izin 

Futbol Federasyonu tarafından tedbirsiz olarak disiplin kuruluna sevk edilen Gökdeniz sıkıntılı günler yaşıyor. Yıldız futbolcu, Teknik Direktör Şenol Güneş'ten izin alarak dünkü idmana çıkmadı. Bordo - Mavili oyuncunun, "Moralim çok bozuk. İzin verirseniz biraz dinlenmek istiyorum" dediği öğrenildi. Gökdeniz'in bugünkü antrenmana katılması bekleniyor. 

Kürşat'ta rötar 

Trabzonspor'un transferi için Beşiktaş'la her konuda anlaştığı Kürşat'ın resmi imzası bugüne kaldı. Dün akşam Trabzon'a giden tecrübeli savunma oyuncusu, bugün KTÜ Tıp Fakültesi'nde sağlık kontrolünden geçtikten sonra 4 yıllık resmi sözleşme imzalayacak. Dört yıl aradan sonra Bordo - Mavili kulübe dönecek olan Kürşat'a yıllık 700 milyar lira ödenecek. 


</TEXT>
</DOC>
