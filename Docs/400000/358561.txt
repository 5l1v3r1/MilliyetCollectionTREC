<DOC>
<DOCNO> 358561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/yazar/gureli.html </URL>
<DATE> 2005/07/06/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Zonguldak'ta "can emaneti" 
</HEADLINE>
<TEXT>


Kömür, öteki adıyla karaelmas Zonguldak'ın her şeyi. İnsanlar toprağın altında can verseler de arkalarından ağıtlar yakılsa da "Bu ölümler kömür işçisinin kaderi olmamalıdır" diye bağırılsa da aynı çark döner durur. Aslanın ağzında denen lokma, Zonguldak'ta toprağın altındadır. 
Maden işçiliğinin kendine özgü bir geleneği var. Bir kuyuda çalışacak insanlar aynı köyden seçilir. İnsanları yer altında da köylüleriyle birlikte daha güvenli, daha verimli çalışacaklarına inandıran ve adına "can emaneti" denen bir kültür oluşmuştur. 
Özelleştirme tutkunu anlayış, "can emaneti"nin de canına okumak istercesine, işçiler arasında gerilim yaratan bir işe girişti. 
Önce Kozlu'da yeni galeriler için ön hazırlık niteliğinde "lağım sürme" denen yol açma işi özel sektöre ihale edildi. 
Gerekçe işlerin daha hızlı yapılacağı idi. 
Görüldü ki, Türkiye Taşkömürü Kurumu TTK işçileri kuyuda ayda 71 metre yol açarken, özel ihale işçileri 36 metrede kaldı. 
Genel Maden İş Sendikası, ihalenin iptali için dava açtı. 
"Can emaneti" kültürü göz ardı edilerek, rasgele toplanan ve sözde özel eğitimden geçirilen işçiler TTK'dan daha düşük ücretle bu kez Karadon bölgesindeki kuyuya indirildi. 
Bu da bile bile bir gerilimi getirdi. TTK işçileri kuyuya inen ihale işçilerinin kuyu dibinde kafesten çıkmalarını engelleyerek baca ağzına geri gönderdi. Gerilimin çatışmaya dönüşmesini önlemek üzere, yetkili ve ilgililerin yapacağı görüşmelerden bir sonuç alınmazsa Zonguldak tatsız günler yaşayabilir. 
Daha çok işçiyle daha hızlı çalışılması mı isteniyor Yeni işçileri TTK kadrosuna alın, oradaki deneyimli işçilerle birlikte çalışsınlar. Onların ücretine ve sosyal haklarına sahip olsunlar. 
Hayır Daha düşük ücrete çalıştırılacaklar. Sendika zayıflatılacak dilim dilim yeni bir özelleştirme modeli uygulanacak. 
Asıl bu sinsi modele hayır 
Zaten ipler gerilirken bir de Zonguldak'ta gerilim yaratmanın ne lemi var 
Zonguldak'ta güzel şeyler de gördük. Zonguldak Fotoğraf ve Sinema Amatörleri Topluluğu'nu kuran 18 gencin, gerçekten birer sanat değeri olan fotoğraflarından oluşan sergiye hayran kaldık. 

Bir şiir 
Zonguldak'ta bir başka güzellik, kardeş iki köylü kadınla tanışmamız oldu. Saniye-Aynur Demir kardeşler bir yandan tarlada çapa sallarken öte yanda birlikte yazdıkları şiirlerini toplayan ortak kitaplarını imzalayıp verdiler. Bu haftaki dizelerimiz onların Çığır adlı 2. kitabından 
"Sevmek mi dersin Sevdim. Özlemek mi dersin Özledim. Beklemek mi dersin Bekledim. Oysa bunu sana itiraf etmeye Bir türlü dilim varmıyor" 



</TEXT>
</DOC>
