<DOC>
<DOCNO> 371700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur11.html </URL>
<DATE> 2005/08/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ağrı Sağlık Müdürü 5 doktorun raporlu olduğu iddiası doğru değil 
</HEADLINE>
<TEXT>

     Muharrem Aksakallı AA 

Ağrı Sağlık Müdürü Dr. Ahmet Akkuş, Doğubayazıt Devlet Hastanesi'nde 9 uzman hekimin görev yaptığını, bunlardan birinin sevkli birinin de raporlu olduğunu bildirdi. 
     Akkuş, Doğubayazıt Devlet Hastanesi'nde 8 doktordan 5'nin raporlu olduğu yönünde çıkan haberlerin doğru olmadığını söyledi. 
     Hastanede görev yapan 9 uzman doktordan birinin sevkli birinin de raporlu olduğunu ifade eden Akkuş, söz konusu 2 doktorun, ishal vakaları başlamadan önce sevk ve rapor aldıklarını belirtti. 
     Hastanedeki 7 uzman ve 10 pratisyen doktorun görevlerinin başında olduğunu ve aralıksız çalıştığını bildiren Akkuş, ''Kulaktan dolma bilgilerle hareket edilmemesi gerekiyor. Çünkü doktorlarımız burada zor şartlar altında görevlerini yürütüyorlar'' diye konuştu. 
     İshal vakalarının ardından ilçeye takviye sağlık ekiplerinin ulaştığını vurgulayan Akkuş, Erzurum'dan bir mikrobiyoloji bir de intaniye uzmanı geldiğini, Ağrı'dan da bugün çocuk hastalıkları ve dahiliye uzmanı geleceğini söyledi. 
     Öte yandan, hastanede yatarak tedavi gören ishal vakalarında azalma olduğunu belirten Akkuş, hastanede şu an 9'u çocuk 15 kişinin tedavisinin sürdüğünü kaydetti. 
     
</TEXT>
</DOC>
