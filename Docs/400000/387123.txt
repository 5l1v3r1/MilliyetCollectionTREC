<DOC>
<DOCNO> 387123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/soneko09.html </URL>
<DATE> 2005/10/16/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Turkcell, İrancell Konsorsiyumu için mahkemeye başvurdu 
</HEADLINE>
<TEXT>

     İran'ın ikinci cep telefonu operatörü ihalesini kazanan ancak iç ortaklar ile Komünikasyon ve Bilgi Teknolojileri Bakanlığı tarafından devre dışı bırakılmak istenen Turkcell, bakanlığın İrancell konsorsiyumuna ilişkin faaliyetlerinin durdurulması için mahkemeye başvurdu. 
     Turkcell'in İran'daki temsilcisi ve İrancell Genel Müdür Yardımcısı İrfan Ünver, gazetecilere yaptığı açıklamada, yerel ortaklar ve bakanlığın projeye ilişkin son faaliyetlerinin ihale anlaşmasına aykırı olduğunu, bu faaliyetlerin durdurulması için mahkemeye başvurduklarını bildirdi. 
     İran yargı erkinden, ihaleye katılan başka şirketlerle anlaşma yapılmasının engellenmesini istediklerini ifade eden Ünver, bakanlığı kanunsuz hareket etmekle suçladı. 
     ''Mahkemeye başvurmak istemezdik'' diyen Ünver, ''Ancak hala bu problemin çözüleceğine ve projenin devam edeceğine inanıyoruz'' dedi. 
     İrancell'in Turkcell olmadan devam etmesi ve MTN şirketi ile görüşme yapılmasının illegal olduğunu belirten Ünver, ''Çünkü ihaleyi kazanan biziz. Biz bu projede kalmaya kararlıyız. Turkcell olmadan İrancell'in hayata geçirilmesi mümkün değil'' diye konuştu. 
     İrfan Ünver, mahkemenin İran tarafına 48 saat süre verdiğini ve sürenin bitiminde karar verileceğini ifade ederek, İran yargısından olumlu bir sonuç alamamaları durumunda konuyu uluslararası mahkemeye götüreceklerini belirtti. 
     İrancell konusunda en yetkili kurumun meclis olduğunu ve İran Meclisi'nin bu konuda aldığı kararların uygulanmasını istediklerini dile getiren Ünver, şunları söyledi 
     ''İrancell ihalesini kazanan üç ortağın en büyüğü Turkcell'dir. Normal olan bu ihaleyi kazanan şirketlerin tamamlamasıdır. Ancak yerel ortaklar, ihalede ikinci en yüksek fiyatı veren MTN şirketi ile görüşmeler yapıyorlar. Bu görüşmeler illegaldir. İhaleyi kazanan üç ortağın dışında başka bir şirketi projeye dahil etmek, mantığa da kanuna da uygun değil.'' Turkcell başkanlığındaki konsorsiyum, Şubat 2004'te cep telefonu lisansı ihalesini kazanmış, ancak meclisteki muhafazakar milletvekillerinin girişimiyle Turkcell'in İrancell anlaşmasındaki payı, yüzde 70'den yüzde 49'a çekilmişti. 
     Turkcell, konsorsiyumdaki payının yüzde 49 olduğuna ilişkin anlaşmayı eylül ayının ilk günlerinde imzalamış, fakat görüşmeler, her iki tarafın da birbirini lisans ücretini ödememekle suçladığı bir duruma gelmişti. 
     İrancell'in iç ortakları, Turkcell ile görüşmelerin bittiğini ve Güney Afrika şirketi MTN ile ilgilendiklerini açıklamışlardı. 
     
</TEXT>
</DOC>
