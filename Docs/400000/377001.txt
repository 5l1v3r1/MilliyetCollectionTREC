<DOC>
<DOCNO> 377001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun21.html </URL>
<DATE> 2005/09/09/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Eski 'Demir Perde' turist rotası oluyor 
</HEADLINE>
<TEXT>

     Avrupa Parlamentosu, Avrupa'yı bölen eski ''Demir Perde''yi bir ''turist rotası'' haline getirmeyi planlıyor. 
     Avrupa Birliği milletvekilleri, 6 bin 800 kilometrelik rotanın oluşturulmasını, Avrupa kıtasının bölünmesini hafızalarda canlı tutmak ve Avrupa'nın yeniden birleşmesinin kutlanması için istiyorlar. 
     Rota, Kuzey Denizi'nden başlıyor, Finlandiya'nın Rusya sınırından geçerek Baltık devletlerinden devam ediyor. Rota, buradan Polonya ve Almanya sınırından geçerek, Avusturya'nın Çek Cumhuriyeti sınırı, Slovakya, Macaristan üzerinden Tuna nehri boyunca Karadeniz'e ulaşıyor. Demir Perde rotası oluşturulmasında kısmen ABD'deki Boston Özgürlük Yolu'ndan ve ''Berlin Duvarı Yolu''ndan esinlenildiği belirtildi. Bu rota, Berlin'i bölmek için inşa edilen 160 kilometrelik eski duvarı takip ediyor. 
     Yeşiller milletvekili Michael Cramer, ''Berlin Duvarı Yolu fikrini Avrupa çapında uygulamak istedik. Bu rota, Avrupa'da eko turizmi geliştirecek'' dedi. 
     Cramer, bu plana şu ana kadar 12 ülkenin destek ve finansman sözü verdiğini söyledi, ancak projenin toplam maliyeti hakkında bilgi vermedi. 
     
</TEXT>
</DOC>
