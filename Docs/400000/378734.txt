<DOC>
<DOCNO> 378734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur12.html </URL>
<DATE> 2005/09/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Milyon dolarlık villalar yanıyordu 
</HEADLINE>
<TEXT>

     
     Yaşar ANTER BODRUM, DHA 
     
TURİZMİN gözde merkezlerinden Bodrum'da, akşam saatlerinde makilik alanda çıkan yangında, milyon dolarlık villlalar az daha kül oluyordu. Yolların dar olması nedeniyle itfaiyenin müdahale edemediği yangında, alevlerin villara sıçraması, inşaat işçilerinin çabasıyla önlendi. 
     Bodrum'un Yokuşbaşı Mahallesi, Emin Anter Bulvarı'nın yanında bulunan makilik alanda bugün saat 17.15 sıralarında başlayan yangında alevler kısa zamanda lüks villalara ulaştı. Yüksel Çağlar Villaları, Kosifler Tatil Sitesi ve Ballıkaya Villaları'na ulaşan alevleri söndürmek isteyen çevre sakinleri kabus dolu anlar yaşadı. Tatilciler, bahçe hortumları ile alevlere su sıkarak yangının villalarına sıçramasını önlemeye çalıştı. Sokakların dar olması, yeşil alan girişlerine ise otomobillerin park etmesi nedeniyle itfaiye ekipleri uzun süre alevlere müdahale edemedi. Tehlike oluşmaya başlayınca emniyet güçleri, önlem olarak villaların boşaltılmasını istedi. Emin Anter Bulvarı, yaklaşık 1 saat trafiğe kapalı kalırken çevredeki inşaatlardan yetişen işçiler ve son anda gelen orman söndürme ekipleri, fiyatları 1 ile 3 milyon dolar arasında değişen villaların hemen yanıbaşına kadar gelen alevleri kontrol ederek bir faciayı güçlükle önledi. Ekiplerin yetişmesi ile villaların boşaltılmasına gerek kalmadı. Yangın, yaklaşık 1,5 saat süren çalışmalar sonucu tamaman söndürüldü. Yangında, 7 dekar makilik, yeşil alan ve bahçe zarar gördü. 
     Milyon dolarlık villaların sahiplerinin ellerindeki bahçe hortumlarıyla yangına müdahale etme çabaları ise ilginç görüntüler oluşturdu. 
     
</TEXT>
</DOC>
