<DOC>
<DOCNO> 374853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur32.html </URL>
<DATE> 2005/09/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İstanbul'da "bez afiş" yasağı... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, siyasi partiler de dahil il genelinde görüntü kirliliğine yol açan bez afişlerin asılmasını yasakladıklarını bildirdi. 
     Topbaş, Emirgan’daki Beyaz Köşk’ün bahçesinde düzenlediği basın toplantısında, çevre çalışmaları ve yatırımları hakkında bilgi verdi. 
     Kentin 50 yılda 12 milyonluk göç alması nedeniyle başta çevre kirliliği olmak üzere birçok sorun yaşadığına işaret eden Topbaş, "Yaşanan olumsuz gelişmeler sonucu 238 kilometre sahili olan bir kent, sahil kenti olma özelliğini yitirdi. Dere ve ırmakları kirlendi. 
     Çevre kaynakları hızla tüketildi" dedi. 
     Topbaş, 1994’den itibaren yapılan çalışmalarla çevre kirliliğinin önlenmesi ve yaşanabilir bir kentin oluşturulmasında ciddi mesafeler aldıklarını anlatarak, şunları söyledi 
     "Dere ıslahı, atık suların arıtılması ve katı atık konusunda ciddi çalışmalar yapıldı. Bunun sonucunda sahillerimizin 138 kilometresinde denize girilebiliyor. Hava kirliliği yok denecek kadar azaldı. Ciddi ağaçlandırma çalışması yapıldı. Sadece bu yıl 100 bin ağaç, 600 bin lale diktik. Eski yeşil alanlar yeniden düzenlendi, 3 milyon 126 bin metrekare yeni yeşil alan oluşturduk." Kadir Topbaş, 41 beldeye 41 park kampanyası çerçevesinde devam eden park çalışmalarının 2 yıl içinde tamamlanacağını, her gün 33 milyon metrekarelik parkın bakımının yapıldığını, parklardaki güvenlik çalışmalarının devam ettiğini, park ve caddelerin aydınlatma ihalelerinin sürdüğünü, sahillerden de 326 metreküp katı atık toplandığını dile getirdi. 
     Topbaş, balıkçılara yönelik olarak da "Balık tutamadığınız zaman çöp tutun" sloganıyla çöp toplama kampanyası başlatacaklarını bildirdi. 
     Geçen yıl Büyükşehir Belediyesi bütçesinden Park ve Bahçeler Müdürlüğü’ne 85 trilyon lira, bu yıl da 120 trilyon ayrıldığını kaydeden Topbaş, gelecek yıl bu rakamın 200 trilyon liraya çıkarılacağını, bu yıl 4 trilyon lira olan Mezarlıklar Müdürlüğü bütçesinin de gelecek yıl 35 trilyon lira olacağını ifade etti. 
     Büyükşehir Belediye Başkan Kadir Topbaş, İstanbul’un çiçek ihtiyacının su havzalarındaki köylüler tarafından karşılanması için bir çalışma başlattıklarını anlatarak, şöyle dedi 
     "Su havzalarını organik tarıma açarak köylülere alım garantili çiçek tohumları ektireceğiz. Katı atıklardan elde edeceğimiz organik gübreyi de çiçeklerin yetiştirilmesinde kullanılmak üzere köylülere vereceğiz. Bu proje hem kent ekonomisine ciddi katkı sağlayacak, hem de İstanbul çiçek ihraç eder hale gelecek. Ayrıca köylülerin de mağduriyeti önlenecek." Topbaş, Çobançeşme’deki fidanlığın uluslararası ölçekte çiçek ve fidan mezat alanı olması için proje çalışması yaptıklarını, ayrıca Sarıyer Çayırbaşı’ndaki İl Özel İdaresi’ne ait fidanlığı sertifikalı bahçıvan yetiştirecek bir okul haline dönüştürmek üzere talep ettiklerini söyledi. 
     Katı atık yönetimi konusunda ciddi mesafeler aldıklarını, 26 vahşi çöp depolama alanının rehabilite edilerek park haline dönüştürüleceğini kaydeden Topbaş, İstanbul’da doğalgaz kullanım oranını yüzde 90’lara çıkararak hava kirliliğini önlediklerini vurguladı. 
     Topbaş, kentin gürültü kirliliği haritasını çıkarma çalışmaları yaptıklarını ve başta tarihi yarımada olmak üzere gürültünün yaşam alanlarından uzaklaştırılması için çalışmaların sürdüğünü anlattı. 
     İstanbul’un bundan sonra nasıl bir kent olacağını planladıklarını belirten Topbaş, "İstanbul artık bir yönetim, finans, fuarcılık ve kongre merkezi, ihtisas üniversitelerinin ve ihtisas hastanelerinin merkezi olma yolunda önemli adımlar atıyor" diye konuştu. 
     Topbaş, kentte kaçak yapılaşmanın sıfır noktasına geldiğini, kentsel dönüşüm çalışmalarının sürdüğünü, ucuz konut projesiyle de artık kimsenin altyapısı olmayan alanlarda gecekondu yapmak istemediğini kaydetti. 
     Kadir Topbaş, siyasi partiler de dahil il genelinde görüntü kirliliğine yol açan bez afişlerin asılmasını yasakladıklarını açıklayarak, sözlerini şöyle sürdürdü 
     "Hiçbir siyasi parti, dernek ve kuruluş, bez afişle tanıtım olayına girmeyecektir. Bu bir medeniyet ölçüsüdür. Reklam ve tanıtım için bilboardlar ve radyo-televizyon gibi iletişim araçları kullanılacak. Gelişmiş hiçbir kentte bu görüntüler yok. Bütün siyasi partilerimizden ve sivil toplum kuruluşlarından bu konuda destek bekliyoruz. Uygulamayı pazartesi gününden itibaren tüm siyasi partiler ve sivil toplum kuruluşlarına yazılı olarak bildireceğiz. Asmaya devam edenlerin ilanları kesilip alınacak. Devam edilirse daha ciddi tedbirler alacağız." Topbaş, çevreyle ilgili başta BM olmak üzere dünyada birçok örgütün çalışma yürüttüğünü ve çeşitli kararlar aldığını da ifade ederek, 8 Eylül’de New York’ta BM Genel Sekreteri Kofi Annan ile çevre konusunda alınan kararlara ilişkin yerel yönetimler olarak görüşme yapacaklarını sözlerine ekledi. 
     
</TEXT>
</DOC>
