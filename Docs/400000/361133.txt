<DOC>
<DOCNO> 361133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur11.html </URL>
<DATE> 2005/07/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
2 yaşındaki kızını pencereden sarkıtıp başına silah dayadı 
</HEADLINE>
<TEXT>

     Fatih KARAÇALI ADANA, DHA 

      ADANA’da uzun süre işsiz kaldıktan sonra bulduğu lokantada bulaşıkcılığa başlayan, ancak bu işi kendisine uygun bulmayıp cinnet geçiren 32 yaşındaki Artaç Özen, 2 yaşındaki kızı Gülden’i evinin penceresinden sarkıtarak başına tabanca dayayıp öldürmekle tehdit etti. 
     Olay, Mirzaçelebi Mahallesi 29 Sokak 28 numaralı evde meydana geldi. Şehirlerarası otobüs şirketinde çalışırken işten çıkarılan Artaç Özen, uzun süre iş aradı ve 3 gün önce, bir lokantada bulaşıkçı olarak çalışmaya başladı. Bu işi kendine yakıştırmayan Artaç Özen, bugün saat 16.30 sıralarında ikinci kattaki evinin penceresinden kızı Gülden’i aşağı sarkıtarak öldüreceğini söyledi. 
     Artaç Özen’i gören komşularının ihbarı üzerine olay yerine gelen polis çevrede önlem aldı. Bu sırada evini ateşe veren Artaç Özen, başına silah dayadığı kızını öldürmekle tehdit etti. Sokak, emniyet şeridi çekilerek kapatıldı, Özen’in alt katta oturan komşularından da evi boşaltmaları istendi, olay yerine ambulans ve itfaiye ekibi çağrıldı. Çevredeki polislere de tabancasını doğrultan Özen, uzun süre ikna edilmeye çalışıldı Artaç Özen'in isteği üzerine, annesini ziyarete giden eşi 28 yaşındaki Gül Özen, olay yerine getirildi. 
     Kızını eşi tarafından başına silah dayanmış halde görünce sinir krizi geçiren Gül Özen’in, Artaç ne olur bırak yavrumu. Bak iş buldun çalışıyorsun. Bırak onu yanımıza gel'' diye yakarışları da sonuçsuz kaldı. 
     Cinnet geçiren babanın çocuğu bırakıp, teslim olmaya yanaşmaması ve yaklaşık bir saat süreyle direnmesi üzerine polis operasyon hazırlığına başladı. Gül Özen, eşinin elindeki silahın bozuk olduğunu söyledi, ancak polis risk almamak için bu ihtimal üzerine hareket etmledi. Çatılara keskin nişancı polisler yerleştirilirken, güvenlik şeridi çekilerek kapatılan sokağa, Özel Harekat Şubesi’ne bağlı özel timler de çağrıldı. Özel timin geldiğini gören Özen, bunun üzerine kızını içeriye alarak teslim oldu. Büyük şok yaşayan anne Gül Özen, polislerin getirdiği kızı Gülden’e sarılarak gözyaşı döktü. 
     Kızını neden öldürmek istediği anlaşılamayan Artaç Özen, gözaltına alındı. Özen’in olay anında kullandığı tabancanın kuru sıkı olduğu, namlusunun değiştirilerek gerçek mermi atar hale getirildiği anlaşıldı. 
     
</TEXT>
</DOC>
