<DOC>
<DOCNO> 366258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/magazin/amag.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Modern Folk Üçlüsü 35. yaşını kutlayacak 
</HEADLINE>
<TEXT>


Ahmet Kurtaran, Selami Karaibrahimgil ve Doğan Canku'dan oluşan Modern Folk Üçlüsü, bu akşam Harbiye Açıkhava Tiyatrosu'nda izleyicileriyle buluşacak 

MAGAZİN SERVİSİ 

Harbiye Açıkhava Tiyatrosu bu akşam bir yıldönümü kutlamasına sahne olacak... Ahmet Kurtaran, Selami Karaibrahimgil ve Doğan Canku tarafından 1969'da kurulan Modern Folk Üçlüsü MFÜ , 2 Ağustos'ta Most Production'ın organize ettiği Açıkhava Konserleri kapsamında sahne alacak. Orhan Şallıel Senfoni Orkestrası ve Korosu eşliğinde sevenleriyle buluşacak olan grup, 35. yaşını kutlayacak. 

Kadro geniş 
Hıncal Uluç'un sunumuyla renklenecek konserde MFÜ, 3 saat sahnede kalacak. "Ali Paşa Ağıtı", "Deriko", "Gülen Gülü Neylerem" ve "Kara Toprak" gibi sevilen çalışmalarını seslendirecek olan grupla Timur Selçuk, Ayşegül Aldinç, Esin Afşar, Nükhet Duru ve Brillant Dadaşova da şarkı söyleyecek. 
MFÜ, Timur Selçuk'la "Yollarımız Burada Ayrılıyor" ve "Caddeden Sokaklara", Nükhet Duru ile "Takalar ve Dostluğa Davet", Brillant Dadaşova'yla "Allam Alla", "Bugün Ayın Üçüdür", Esin Afşar'la "Halalay Çocuk", "Yok Yok", Ayşegül Aldinç'le "İstanbul" ve "Dönme Dolap" isimli şarkıları seslendirecek. MFÜ, biste ise "Leblebi Koydum Gız Annem" isimli türküyü yorumlayacak. 

Ezgileriyle Türkiye'yi tanıtan topluluk 

35 yıllık müzik yolculuklarına geleneksel Türk halk ezgilerini seslendirerek başlayan Modern Folk Üçlüsü üyeleri, 5 long play, 14 adet 45'lik ve 4 CD'ye imza attı. Çeşitli dergi, gazete ve müzik otoritelerince defalarca 'Yılın Topluluğu' seçilen MFÜ, devlet tarafından yurtdışında sayısız konser, festival, yarışma, TV ve radyo programlarında Türkiye'yi temsil etti. 1978 yılında Nükhet Duru ile birlikte katıldıkları Seoul Şarkı Yarışması'nda ülkemize 'En İyi Performans' ödülünü kazandıran topluluk, 1981'de de Eurovision Şarkı Yarışması'nda Türkiye'yi Ayşegül Aldinç ile temsil etmişti. 


</TEXT>
</DOC>
