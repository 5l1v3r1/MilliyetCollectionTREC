<DOC>
<DOCNO> 385263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/soneko07.html </URL>
<DATE> 2005/10/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Nazilli-İzmir doğalgaz boru hattına bir adım daha... 
</HEADLINE>
<TEXT>

     BOTAŞ Genel Müdürlüğü, Nazilli-İzmir doğalgaz hattında kullanılacak borular için ihaleye çıktı. 
     ''Anahtar teslim'' yapımı daha önce yerli ve yabancı firma grubu tarafından üstlenilen Nazilli-İzmir doğalgaz boru hattı için alınması planlanan borularla ilgili ihale, 9 Kasım 2005 tarihinde yapılacak. 
     İhale sonrası söz konusu güzergahta kullanılacak olan çeşitli özelliklerdeki borular, BOTAŞ'ın belirlediği sahaya en geç 270 takvim gününde teslim edilecek. 
     Doğalgazı Ege bölgesine taşıyacak olan güzergahların başında gelen Nazilli-İzmir hattının tamamlanması ile birlikte güzergah kapsamındaki yerleşim birimlerinin enerji ihtiyacının büyük bölümü bu yolla karşılanacak. BOTAŞ'ın yapacağı ihale sonrasında satın alınacak boru hatlarıyla ilgili döşeme işlerine de en geç 1 yıl içinde başlanması öngörülüyor. 
     Alım programı doğrultusunda toplam 197 bin 899 metre uzunluğunda alımı planlanan boruların 107 bin metresi BOTAŞ tarafından sacı karşılanacak şekilde temin edilirken, geriye kalan 90 bin 899 metrelik boru ise yüklenici tarafından temin edilecek. 
     
</TEXT>
</DOC>
