<DOC>
<DOCNO> 360150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur10.html </URL>
<DATE> 2005/07/11/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Halay çekerken beyin kanamasından öldü 
</HEADLINE>
<TEXT>

     Şenol AYDIN GEBZE Kocaeli , DHA 

      GEBZE'de, iş arkadaşı Serkan Demirci’nin düğününe katılan 35 yaşındaki Hasan Yersel, halay çekerken geçirdiği beyin kanaması sonucu hayatını kaybetti. 
     İstanbul Deniz İşletmeleri Pendik İşletmesi’nde çalışan 1 çocuk babası Hasan Yersel, iş arkadaşlarından Serkan Demirci’nin Gebze Yamanlar Düğün Salonu’nda yapılan düğün törenine katıldı. Serkan- Nilay Demirci çiftinin nikahının kıyılmasının ardından eğlence sırasında halay çekilirken Hasan Yersel de kalabalığın arasına girip halaya katıldı. Yersel, bir süre sonra fenalaşarak yere yığıldı. Düğünde bulunanların haber vermesiyle gelen ambulansla hastaneye kaldırılan Hasan yersel, yolda yaşamını yitirdi. 
     Hastanede yapılan ilk kontrollerde Hasan Yersel’in beyin kanaması geçirdiği ortaya çıktı. Ceset kesin ölüm nedeninin belirlenmesi için İstanbul Adli Tıp Kurumu’na gönderilirken, olayı öğrenen Yersel'in akrabalır ve çalışma arkadaşları sinir krizi geçirdi. 
     
</TEXT>
</DOC>
