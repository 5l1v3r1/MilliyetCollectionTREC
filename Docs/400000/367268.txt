<DOC>
<DOCNO> 367268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/yazar/temelkuran.html </URL>
<DATE> 2005/08/05/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Venezüella'ya gidiyorum 
</HEADLINE>
<TEXT>
Çünkü... 2 
Latin Amerika'da sıkça yapılan bir şakadır 
"Amerika'da neden darbe olmuyor biliyor musunuz 
Çünkü orada bir ABD büyükelçiliği yok " 
Yakın zamana kadar Venezüella da, tıpkı diğer Amerikan Büyükelçiliği bulunan Latin Amerika ülkeleri gibi aldığı "darbelerden" tepe sersemi olmuş bir ülkeydi. Zira Venezüella, Meksikalıların dediği gibi, "Amerika'ya çok yakın, Tanrı'ya çok uzak " bir memleket. Ya da öyleydi. 
Fakat günün birinde Chavez adlı bir adam, kimilerine göre deli, kimilerine göre ise "Don Kişot, ama deli değil" bir adam, ortaya çıkıp kendi ülkesiyle birlikte bütün Latin Amerika'nın, hatta giderek bahtsız Güney Yarımküre ülkelerinin kaderinin değiştirilebileceğini söylemeye başladı. 2000 yılında iktidara gelen, ülkenin üst ve orta sınıfının muhalefetiyle karşılaşan, darbe tehlikeleri atlatan, ABD'nin ve IMF'nin tehditlerine maruz kalan bu adam, bugünkü dünya düzeni açısından "çılgınca" sayılabilecek şeyler yapmaya başladı. Kalktı devlete ait ve ülkenin zenginleri tarafından yasadışı kullanılan 600 bin hektar araziyi 1 milyon 2 yüz binin üzerinde topraksız köylüye dağıttı. 
Kendi toprağınla ne yaptığın başkalarını çok ilgilendirmeyebilir. Ama hükümet bununla kalmadı. Dünyanın beşinci büyük petrol ihracatçısı durumunda olan ve ABD'ye petrol sağlayan ülkelerin başında gelen Venezüella, yapmaması gereken işlere bulaşıp ambargo altındaki Küba'ya ucuz fiyattan petrol satmaya başladı. 
Karşılığında da Küba'dan 13 bin doktor ve dişçiyi ülkenin yoksul bölgelerinde hizmet etmeleri için çağırdı. Küçük bir yardımlaşma girişimi Tahmin edileceği üzere Washington'dakiler bundan hiç hoşlanmadı. 

Para insan içindir 
Sıra IMF'yi kızdırmaya geldiğinde yapılan şey, neo-liberal dünyayı çıldırtacak kadar "çocukçaydı". IMF'nin patronu Rodrigo Rato, Venezüella'ya "Sakın yükselen petrol fiyatları sayesinde kazandığınız parayı harcamayın, biriktirin" demesine rağmen Chavez tam tersini yapıp bu parayla dev bir eğitim programı başlatarak 1 milyon kişiye okuma yazma öğretti. 
Bununla yetinmeyip devlet kontrolünde olan PDVSA adlı petrol şirketinin gelirinin 6 milyar dolarlık kısmını sosyal projelere aktardı. Bu parayla şimdi yoksulların yararlanması için klinikler, okullar, sübvanse edilmiş yiyecek dükk nı ve küçük otonom fabrikalar kuruluyor. 
Ülke bütün kaynaklarıyla insana yatırım yapmaya başladı. Üstelik Chavez'in iktidara geldiği gün, milyarlarca dolarlık yabancı yatırımın ülkeden kaçarak mali durumu ciddi olarak sarsmasına rağmen. 

'Güney bloku' 
Bunların hepsinden daha sarsıcı, daha acayip olan şey ise Chavez'in, içinde Çin, İran, Brezilya, Arjantin gibi ülkelerin bulunduğu bir "Güney bloku" oluşturmaya kalkışması. 
Dünyadaki muhalif hareketlerin güçlenmesi ile yapılan "Artık dünya yeniden iki kutuplu ABD ve kamuoyu" tespiti yerini Güney ve Kuzey kutuplaşmasına bırakabilir mi Bu dev değişim için Latin Amerika ülkeleri arasında başlayan ittifak büyüyüp yeryüzünün yüzünü değiştirebilir mi 
Elbette bir başka önemli soru da şu Dört tarafı neo-liberal bir dünyayla çevrili Venezüella daha ne kadar "Don Kişot'luk" yapmaya devam edebilir 
İşte bu sorular yüzünden, dünyaya bakmak için, başka bir dünya mümkün müdür sorusuna Venezüella'nın verdiği yanıtı görmek için gidiyorum Caracas'a, Venezüella'nın başkentine. 16. Dünya Gençlik Festivali'ni vesile ederek, gidiyorum. Bu sebepten on gün kadar görüşemeyeceğiz. İyi haberlerle dönmek dileğiyle... 



</TEXT>
</DOC>
