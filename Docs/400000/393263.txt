<DOC>
<DOCNO> 393263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/spor/axspo02.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka banko 
</HEADLINE>
<TEXT>


Fransa Milli Takımı ile 3.5 yıl aradan sonra bugün ilk maçına çıkacak Fenerbahçe'nin yıldızına, Teknik Direktör Domenech'in ilk 11'de şans vermesi bekleniyor. Futbolcusunu öven Fransız hoca, "Bizim oyun yapımıza uygun" dedi 


Fransa Teknik Direktörü Raymond Domenech'in, 3.5 yıl aradan sonra milli takıma dönen Nicolas Anelka'ya, bugün Martinik'te Kosta Rika ile oynanacak özel maçta ilk onbirde şans vermesi bekleniyor. 
Sakat olan David Trezeguet'nin yokluğunda forvette Anelka'ya forma vermeyi düşünen Domenech, "O çok yetenekli ve hızlı bir oyuncu. Bizim de oyun yapımıza uygun. Çünkü topu hızla taşıyabildiği gibi ayağında tutmasını da iyi biliyor" dedi. 
Anelka, ailesinin doğum yeri olan Martinik'te de büyük ilgiyle karşılandı. Fransa'nın ilk kez bir milli maç oynayacağı Karayipler'deki bu küçük adada, ünlü futbolcuların gelişiyle adeta yer yerinden oynadı. Anelka ve arkadaşları bol bol imza dağıtırken, 20 bin kişilik statta biletlerin çoktan tükendiği açıklandı. 

Karşılaşma 22.00'de 
Fransız futbolcular, maçı kazanmaları halinde alacakları toplam 400 bin Euro'luk primlerini, Venezuela'da düşen ve çoğu Martinikli 152 kişinin hayatını kaybettiği uçak kazasında ölenlerin yakınlarına bağışlayacak. Maçın geliri de aynı amaçla kullanılacak. 
Anelka ile birlikte Lilian Thuram, William Gallas, Thiery Henry, Sylvian Wiltord'un da Karayipler orjinli olduğu Fransa, bugün TSİ 22.00'de Kosta Rika karşısına çıkacak. 12 Kasım'da da Paris'te Fransa ile Almanya özel maçta karşı karşıya gelecek. Maçı Eurosport yayınlayacak. 

Zafer Biryol'un forma hevesi 

Takımla birlikte pazartesi gününden itibaren çalışmalara başlayacak olan Zafer Biryol, sahaya çıkacağı günü iple çekiyor. Vestel Manisaspor karşısında forma giyebilecek duruma gelecek olan golcü, "Ben Fenerbahçe'ye sakat sakat gelmedim. Kasığımda hiçbir sorunum yoktu. Ancak çok büyük bir talihsizlik sonucu sarı - lacivertlilerle çıktığım üçüncü idmanda kasığımda ciddi bir kopma oldu. Bu beni fazlasıyla etkiledi. Artık oynamak istiyorum" dedi. Daum'un, antrenör İrfan Saraloğlu gözetiminde özel olarak hazırlanan golcüyü, ligin devre arasında hazırlayıp, ikinci yarıda kullanması bekleniyor. 

Kartlar tanıtıldı 

Fenerbahçe Kulübü'nün yeniden yapılandırılan taraftar kartları, dün düzenlenen geceyle tanıtıldı. Faruk Ilgaz Tesisleri'nde gerçekleştirilen geceye, başkan Aziz Yıldırım, yöneticiler ve sporcuların yanısıra iş ve sanat dünyasından Fenerbahçeli ünlü isimler de katıldı. Platinium, Gold ve Classic diye 3 şekilde yapılandırılan kartlara taraftarlar 350, 100 ve 35 YTL karşılığı sahip olabilecek. Kartlardan satın alan taraftarlar, bilet ve kombine almada öncelik, Fenerium mağazalarında indirim, takımla birlikte deplasman maçlarına seyahat gibi çeşitli olanaklardan yararlanabilecek. 

Alex, Milan'ı gözüne kestirdi 

Fenerbahçe'nin yıldız futbolcusu Alex, Şampiyonlar Ligi'nde Schalke 04 yenilgisini şanssızlık olarak değerlendirdi, Milan'ı yenebilecek güçte olduklarını söyledi. 
Sarı - lacivertlilerin resmi internet sitesine, Avrupa maçlarıyla ilgili açıklamalar yapan Brezilyalı futbolcu, "Luciano'nun, ardından da Aurelio'nun oyundan çıkması bizim için kötü oldu. Ancak Milan'ı yenecek güçte olduğumuza inanıyorum. Kendi sahamızda bu maçı alırsak bir üst tur için şansımız olacaktır. Daha sonra kader maçımız Hollanda'da olacak" diye konuştu. 


</TEXT>
</DOC>
