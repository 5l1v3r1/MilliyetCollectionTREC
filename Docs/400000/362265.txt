<DOC>
<DOCNO> 362265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/magazin/axmag02.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ve Fırat'a büyük tepki 
</HEADLINE>
<TEXT>


Görevlerini yapmakta olan gazetecilerin, Cem Yılmaz'ın küfürlerine, Sezen Aksu'nun sevgilisi Önder Fırat'ın da yumruklarına maruz kalmaları büyük tepki topladı 

MAGAZİN SERVİSİ 

Cem Yılmaz'ın Çeşme'de gazetecilere küfür etmesi, Sezen Aksu'nun sevgilisi Önder Fırat'ın da Bodrum'da televizyon muhabirlerini tartaklaması büyük tepki topladı. 
Önceki gün Cem Yılmaz, sevgilisi Cansu Dere ile Çeşme'de yemek yerken görüntülendi. Çıkışta Yılmaz, gazetecilere, "Yemek yedik, eğlendik size ne Si.. gidin başımızdan " diyerek küfür etti. Sezen Aksu ile Bodrum Alaçatı'da Pink Life isimli restoranda yemek yiyen sevgilisi Önder Fırat ise, Star TV kameramanı Zafer Karakaş ve muhabir Mustafa Gürnahar'a 2 kez üst üste saldırdı. Fırat'ın anlamsız öfkesi kare kare görüntülendi. 

5 gün rapor aldılar 
Fırat'ın, çekim yapmak için Aksu'dan izin istemeye giden Karakaş'a saldırdığını anlatan Gürnahar, olayı şöyle anlattı 
"Aksu ve Fırat'ın oturduğu halka açık restoranın iki tarafında da kapı vardı. Ben Aksu'nun yanına izin istemek için giderken, Fırat diğer kapıdan çıkıp kameramanın kulağına ve kafasına yumruk attı. Oradan uzaklaştık. Çıkışta atv muhabiri Murat Öztütüncü ve kameraman Volkan Atmaca'yla karşılaştık. Orada olduğumuzu haber alan Fırat, bu kez cipiyle bizi ezmek için kaldıkları otelin görevlilerini de toplayarak saldırdı. 
Restoranda yaptığı saldırının kasetini elimizden almasınlar diye sakladık. Ancak ikinci kez saldırdığında kaydettiğimiz kaseti aldılar. Olay sonrası jandarmaya şik yette bulunduk, 5 gün iş göremez raporu aldık. Fırat da ilk kaseti sakladığımızı bilmediği için 'Evime girdiler' diye jandarmaya asılsız şik yette bulunmuş. Savcılığa başvurduk." 

TGC ve Basın Konseyi'nden kınama 

Birikimli olduğu sanılan kişiler 
Türkiye Gazeteciler Cemiyeti de bir açıklama yaparak, Star televizyonu muhabiri Mustafa Gülnahar ile kameraman Zafer Karakaş'a saldırarak yaralayan Önder Fırat'ı kınadı. Cemiyet'in açıklamasında şöyle denildi "Gazetecilere yönelik saldırıların son dönemde eğitim ve sosyal yönlerden birikimli olduğu sanılan kişiler tarafından yöneltilmesi düşündürücüdür. Bu kişiler, en azından kaba kuvvet kullanılmasının gazetecileri yıldırmadığını bilecek durumdadırlar." 
Basın Konseyi Genel Sekreteri Gökalp Yazır da, yaptığı yazılı açıklamada, Fırat'ın saldırısını "kaba ve ilkel" olarak nitelendirdi. Gazetecilere yönelik şiddetin bir alışkanlık haline gelmeye başladığını vurgulayan Yazır, Fırat'ın bir an önce yakalanarak adalete teslim edilmesi gerektiğini kaydetti. Yazır, Cem Yılmaz'ın gazetecilere küfür etmesini de kınadı. 

'Kabadayılıklar bizi yıldıramaz' 
Erol Akıncılar İzmir Gazeteciler Cemiyeti Başkanı "Bazı sanatçılar ve yakınlarının, bugünkü konumlarını ve şöhretlerini borçlu oldukları basın ve yayın mensuplarına zaman zaman hakaret etmeleri ve saldırmaları affedilecek bir davranış değil. Bu sanatçılar ve yakınlarının tutum ve davranışları toplumda da infial uyandırmakta, sevenlerinin de sevgisini zedelemektedir. Son olaylarda Sezen Aksu'nun sevgilisi olduğu öne sürülen Önder Fırat ile Cem Yılmaz'ın tutum ve davranışlarını kınıyoruz. Hakaret etmek en hafif deyimiyle kabadayılıktır. Ancak bu tarz kabadayılıklar basın ve yayın mensuplarını yıldıramaz ve korkutamaz, onlar her zaman haberin peşindedir." 

'Derhal özür dilemesi gerekir' 
Nurettin Soydan Magazin Gazeteciler Derneği Başkanı "Magazin gazetecilerine karşı sözlü ve fiili saldırıların gerçekleşmesi, bizleri derinden üzmüştür. Kamuya açık bir alanda yemek yerken görüntülenen Önder Fırat'ın, gazetecilerin izin taleplerine rağmen şiddete başvurması kabul edilemez. Görev yapan Star TV kameramanı Zafer Karakaş, Önder Fırat'ın tekmelerine ve yumruklarına maruz kalmış ve yaralanmıştır. Fırat'ın saldırısı sırasında darbe alan Karakaş'ın kolunda lif kopmasının yanı sıra, kulağında ve boynunda darbe izleri kalmıştır. Bununla da yetinmeyen ve varlığı kamuoyunda sadece "Sezen Aksu'nun sevgilisi" olarak bilinen Önder Fırat, daha da ileri giderek ve kabalaşarak, arabasını diğer basın mensuplarının da üzerine sürerek ezme tehdidinde bulunmuştur. Şöhretini medya mensuplarına borçlu olan Fırat'ı MGD olarak şiddetle kınıyoruz. 


</TEXT>
</DOC>
