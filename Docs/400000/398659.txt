<DOC>
<DOCNO> 398659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko42.html </URL>
<DATE> 2005/11/28/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Lagendijk Türkiye, AB'nin büyük ölçüde geleceğini dağiştirecek 
</HEADLINE>
<TEXT>

     Tülin Yılmaz AA 

Türkiye-AB Karma Parlamento Komisyonu KPK Eş Başkanı Joost Lagendijk, Türkiye'nin AB için özel bir vaka olduğunu belirterek, ''Bunu siz de biliyorsunuz. AB'nin büyük ölçüde geleceğini değiştireceksiniz'' dedi. 
     Türkiye-AB Karma İstişare Komitesi'nin Brüksel'de yapılan 20. toplantısında konuşan Lagendijk, son 3 yılda Türkiye'ye karşı ortamın daha kötüleştiğini belirterek, bunun nedenlerinden birinin 2004'den sonra AB vatandaşlarının Türkiye'nin AB üyeliğinin ciddi olduğunu anlamaları olarak tanımladı. 
     Ortam değişikliğinde ikinci bir nedenin de Avrupa'daki referandumların medyadaki yansıması olduğunu belirten Lagendijk, kendi ülkesi Hollanda'da referandumun hayır çıkmasında Türkiye'nin önemli rol oynamadığını, ancak bunun medyaya farklı yansıdığını anlattı. 
     Türkiye'nin üyeliğinin AB'de büyük bir proje olarak algılandığını kaydeden Lagendijk, Aralık 2004'den sonra Türkiye'de meydana gelen birtakım olayların da kadınların dövülmesi, Orhan Pamuk ve Ermeni Konferansı olayları Türkiye'ye pek de yardımı olmadığını vurguladı. 
     Lagendijk, medyada daha önce satır aralarında yer alan bazı olayların da geniş yer almaya başladığını anlatarak, Türkiye içinde de reformcularla tutucular arasında bir çatışmanın bulunduğunu ifade etti. 
     KPK Eş Başkanı Lagendijk, AB'nin Türkiye konusunda önemli kararlar alacağı dönemlerde provokasyonlar gördüklerine dikkat çekerek, Türkiye'de tutucu kesimlerin de hükümetin dışında hareket edebileceklerini gösterdiklerini söyledi. 
     Kötü olanın da Orhan Pamuk olayında olduğu gibi hükümetin suçlanması olduğunu kaydeden Lagendijk, halbuki hükümetin sadece yasayı değiştirebileceğini ve ceza hukukunun değişmesi gerektiğini ifade etti. 
     
     ''TÜRKİYE'NİN İLERLEMESİNİ İSTEMEYEN KESİMLER VAR'' 
     Türkiye'nin ilerlemesini istemeyen kesimler olduğunu anlatan Lagendijk, 9 aydır birtakım oyunlar oynandığını söyledi. 
     Lagendijk, KİK ve KPK gibi oluşumların bu provokasyonları akılcı şekilde engelleyebileceğini bildirdi. 
     Müzakerelerin teknik bir süreç olduğunu kaydeden Lagendijk, ifade özgürlüğü, insan hakları ve sendikal hareketlerin önemini vurguladı. 
     Güney Doğu konusuna da değinen Lagendijk, Başbakan Erdoğan'ın ''Evet bir Kürt sorunu vardır. Bunu demokratik yollarla çözmek zorundayız'' sözlerinden çok büyük memnuniyet duyduğunu ifade etti. Bunun kendisi için yeni bir açılım olduğunu belirten Lagendijk, bölge için sürdürülebilir bir kalkınma programı gerektiğini anlattı. 
     Lagendijk, insan hakları ihlalleri, ifade özgürlüğü ve Güney Doğu konusunda uzun vadeli programların önemine dikkat çekerken, ''Görünür konularda ilerleme olursa, algılama değişecektir'' dedi. 
     KPK Eş Başkanı Lagendijk terörizmle nasıl mücadele edileceği tartışmasının AB içinde de sürdüğünü hatırlatarak, ''meseleyi güçlükleri görmediğimizi sanmayın. Nihai denge bir şekilde kurulacaktır'' diye konuştu. 
     Ekonomik gelişmelerinde önemli olduğunu ancak siyasi sorunların ekonomik olaylara da yansıyacağını ifade eden Lagendijk, toplantıdaki Türk katılımcılar tarafından dile getirilen çifte standart konusuna da değinerek, şöyle devam etti 
     ''Dürüst olalım, Türkiye, AB için özel bir vakadır. Bunu siz de biliyorsunuz. AB'nin büyük ölçüde geleceğini değiştireceksiniz. Komisyon'un kuralları aynıdır. Ama Türkiye, Malta ve Kıbrıs gibi olmayacaktır. Siz özel bir ülkesiniz. Çifte standart olduğunu öne sürmeyelim, belki daha katı uygulamalar yapılıyor.'' Türkiye'nin AB Daimi Temsilcisi Oğuz Demiralp de AB gibi bir örgüte katılımda KİK'in öneminin büyük olduğunu vurgulayarak, AB'ye katılmanın bir toplumun diğer topluma katılması olduğunu, esas birleşmenin toplum düzeyinde gerçekleştiğini anlattı. Türkiye'nin adil ve objektif değerlendirilmesi gerektiğini söyleyen Demiralp, Türkiye'nin yapıcı eleştiriye ihtiyacı olduğunu kaydetti. 
     Demiralp, kişisel deneyimlerine göre, komisyon veya parlamentonun eleştirede bulunması halinde, birtakım çevrelerin bu eleştiriyi kötü anlamda kullanmaya çalıştığını belirterek, ''Türkiye reform sürecinde, parlamento ve komisyonun işbirliğine ihtiyacı var. Türkiye'de reformlar devam edecektir'' diye konuştu. 
     
</TEXT>
</DOC>
