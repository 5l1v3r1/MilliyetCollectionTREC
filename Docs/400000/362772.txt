<DOC>
<DOCNO> 362772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy19.html </URL>
<DATE> 2005/07/20/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Ağar Terörle mücadele sadece, devletin meşru kuvvetleriyle olur 
</HEADLINE>
<TEXT>

     DYP Genel Başkanı Mehmet Ağar, terör konusunda basın toplantısı yapması gereken makamın hükümet olduğunu söyledi. 
     Ağar, KKTC'den gelen Türk Mücahitleri Derneği Başkanı Vural Türkmen ve Yönetim Kurulu üyelerini, partideki makamında kabul etti. 
     Türkmen, 1974 yılında Mehmetçik ile birlikte yarattıkları KKTC'nin bugüne kadar gelmesini sağladıkları için gururlu olduklarını söyledi. Anavatan Türkiye'nin, Kıbrıs Türkü'ne yaptığı manevi ve maddi yardımların herkes tarafından bilindiğini kaydeden Türkmen, ''İçinde bulunduğumuz bu kargaşalı ortamda bizler, Anavatan'ın ve KKTC'nin bağımsızlığı ve egemenliği yönünde çizeceği yolda yürümeye kararlıyız. DYP'nin düşüncelerinin de bu yönde olması bizi mutlu etmektedir'' diye konuştu. 
     Türkmen, Türkiye'ye gelen yoğun baskılara ''siyasilerin kararlı şekilde karşı koymalarını'' diledi. 
     
     AĞAR'IN SÖZLERİ 
     Ağar da Kıbrıs meselesinin, devamından gurur duydukları Demokrat Parti'nin en önemli siyasi başarısı olduğunu söyledi. Bu dönemde imzalanan Zürih-Londra anlaşmalarının, 1974 Barış Harekatı'nın hukuki temeli olduğunu belirten Ağar, ''Bugün, bu hukuki temel zorlanmaya çalışılmaktadır ve eşit egemenlik ilkesinden tavizler alınmaya çalışılarak bugün Kıbrıs Rum Kesimi, Türk kesimini azınlık haline getirme gayretleri içerisindedir'' dedi. 
     Ağar, gündemde olan Ek Protokolün imzasının KKTC'ye bir yarar getirmeyeceğini ve KKTC'nin fiili varlığının tartışmaya açılacağı söyledi. 
     Çok üzüntülere, acılara mal olmuş hakların, herhangi bir garanti ve hukuksal güvence olmaksızın kaybedilmesini kabul etmenin mümkün olamayacağını kaydeden Ağar, söyle devam etti 
     ''Herkesin bilmesi gerekli bir konu vardır ki Türkiye'nin haklı olduğu hiçbir konuda gerileme içerisinde olması söz konusu değildir. 
     Türkiye, barışçı bir ülkedir. Ancak Türkiye haklarını, hukukunu korumasını bilen kudretli de bir ülkedir. Türkiye'yi yöneten herkesin de bu gerçekleri iyi kavraması, bu gerçekler üzerinden, bu değerler üzerinden Türkiye'yi yönetmesi gerekir.'' 
     
     ''HÜKÜMET, MİNDERDEN KAÇMASIN'' 
     Mehmet Ağar, terörün tırmanması ve Genelkurmay İkinci Başkanı Orgeneral İlker Başbuğ'un dünkü açıklamasına ilişkin değerlendirilmesinin sorulmasını üzerine, geçmişte terörle mücadelede yapılan çalışmaların ne kadar önemli olduğu ortaya çıkmaya başladığını söyledi. 
     Türkiye'nin gücünü sınamak isteyenlerin olduğunu, bu hükümetin gücüyle Türkiye'nin gücü arasında büyük farklar bulunduğunu bildiren Ağar, şöyle devam etti 
     ''Bana göre terörle mücadele veya terör konusunda basın toplantısı yapması gereken makam varsa hükümettir. 
     Bugün, dün yapılan basın toplantısının, okyanus ötesinden bazı taraflarının tekzip edilmesini üzüntüyle karşılıyoruz. Söylenenler, Beyaz Saray sözcüleri tarafından tekzip edilmiştir. Bunun, derin bir üzüntü kaynağı olduğunu söylüyorum. 
     Hükümet, minderden kaçmasın. Meseleyi Genelkurmay'a ihale etmek suretiyle terörle mücadeledeki sorumluluğundan kaçmaktadır. Nihayetinde Genelkurmay Başkanlığı'nın vereceği bilgi, teknik bilgidir. Meselenin siyasi sorumluluğu doğrudan doğruya hükümetin üstündedir. 
     Başbakan'ın ok atıp, seyahat yapacağına gelip Türkiye'de bu meselelerin ne olduğu konusunda milleti aydınlatmak mecburiyeti vardır.'' 
     
     ''OLAY VARDIR'' 
     Türkiye'nin, bu hükümete rağmen bu sorunları aşacağını ifade eden Ağar, bu ortamdan istifadeyle bir takım iç huzursuzluk yaratmak isteyenler olduğunu ifade etti. 
     Bu hükümetin terörle mücadele diye bir meselesinin olmadığını öne süren Ağar, son Karadeniz gezisinde sürekli insanlardan bu yönde sorularla karşılaştığını söyledi. Ağar, şunları kaydetti 
     ''Hükümet, Türkiye'nin çeşitli yerlerinde olan olayları yok farz ediyor. Yok farz ederek bir olay, yok olmaz. Olay vardır. Olayların üzerine gitmek lazım ve üstesinden de gelmek lazım. 
     Bu bulanık sulardan ve havalardan da istifa etmek amacıyla insanlarımız arasında ayırım, huzursuzluk, çatışma yaratmak isteyen her türlü hareketin karşısındayız. Terörle mücadele sadece ve sadece devletin meşru kuvvetleriyle olur. Bunun dışında hiç kimse böyle hevesler içerisine falan girme hakkına sahip olamaz. Türkiye bir demokratik hukuk devletidir.'' 
     
     ''YARAŞMAZ'' 
     Ağar, bir hükümetin, bir güvenlik operasyonu yapacaksa bunu yapması gerektiğini, ancak bunu ''televizyon programlarında iç siyaset malzemesi olarak kullanmaması gerektiğini'' ifade etti. Türkiye'nin her yaptığını, yapacağını herkese söylemek zorunda olmadığını belirten Ağar, ''Bütün bunların hepsi, diplomasi ve yönetim tarzıyla sonuç alınacak olan işlerdir. Yoksa ulu orta ağzından geldiği gibi konuşup ve sonrasında da lafın altında kalmak Türkiye hükümetine, Başbakanı'na yaraşmaz. Bu hükümete yaraşabilir ama Türkiye'nin hükümetine böyle bir şey yaraşmaz'' diye konuştu. 
     
</TEXT>
</DOC>
