<DOC>
<DOCNO> 362289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/spor/spo04.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Obina'da geri sayım 
</HEADLINE>
<TEXT>


Trabzonspor, anlaşma sağladığı Brezilyalı futbolcuyu beklemeye başladı. İki gün içinde Türkiye'ye gelecek Flamengolu forvetle 5 yıllık sözleşme yapılacak 

ADNAN SUNGUR DHA 


Bordo - Mavililer'in her konuda anlaşmaya vardığı Obina için artık geri sayım başladı. Yöneticiler, Deivid de Souza'nın menajerinin transferi sürekli yokuşa sürmesi ve İspanyol kulüplerinden beklentisinin olduğunun ortaya çıkmasıyla birlikte Obina'yla ilgili görüşmeleri tamamladı. 
İki kulüp karşılıklı anlaşmaya varırken Flamengolu futbolcunun iki gün içinde Trabzon'a geleceği öğrenildi. Yönetici Murat Bozoğlu'nun transferini bizzat bitirdiği Obina'ya ilk yıl 400 bin dolar verilecek. Bu paranın her yıl 50 bin dolar artırılarak 5 yıllık sözleşme yapılacağı bildirildi. 
Trabzonspor, sambacının kulübü Flamengo'ya 1 milyon 750 bin dolar ödeyecek, bu futbolcunun bonservisinin yüzde 50'sini elinde bulunduran menajeri Rodrigo'ya da 500 bin dolar verilecek. 

1 Tolga'ya 3 Sambacı 

Tolga'nın bonservisinden 3 milyon 750 bin dolar kazanan Trabzon, Jefferson ve Eller'in işini 1,5 milyon dolara bitirdi, kalan parayı gelecek Brezilyalı forvet için ayırdı 

Tolga Seyhan'ı, Shakhtar Donetsk'e 3 milyon 750 bin dolara satan Trabzonspor, Brezilya'dan yaptığı iki transfer ile birlikte bir forvet oyuncusunun maliyetini bu parayla karşılıyor. 
Bordo-Mavililer, Cruzeiro kalecisi Jefferson Galvao'yu 600 bin dolar bonservis bedeli ödeyerek aldı. Fluminense'den transfer edilen ve zaman zaman Brezilya Milli Takımı'na da giden Fabiano Eller için de 900 bin dolar bonservis bedeli verildi. 
Trabzonspor iki önemli transferi için 1 milyon 500 bin dolar verirken, Tolga'dan gelen paranın 2 milyon 250 bin doları gelecek Brezilyalı forvet için ayırdı. Tolga'dan 3 milyon 750 bin dolar kazanan Trabzonspor, 3 Brezilyalı için 4 milyon dolar bonservis bedeli ödemiş olacak, kasasından sadece 250 bin dolar çıkacak. 

Ferhat'a kanca 

Bordo - Mavili yönetim, Young Boys maçında izleyip beğendiği gurbetçiyi yakın takibe aldı, 21 yaşındaki genç stoperin transferini gerçekleştirmek için kulübü ile pazarlıklara başlandı 

Fabiao Eller'in ardından savunmaya yeni bir takviye yapmayı planlayan Trabzonspor yönetimi gurbetçi Ferhat'ı renklerine bağlamak için harekete geçti. 
Bordo - Mavili yöneticiler İsviçre'de ilk hazırlık maçı olan Yong Boys karşılaşmasında izleyip beğendikleri 21 yaşındaki genç stoperi yakın takibe aldı. Yardımcı antrenör İhsan Derelioğlu Young Boys'un Marsilya ile yaptığı maçta bir kez daha Ferhat'ı izledi ve tam not verdi. Derelioğlu'nun raporu doğrultusunda düğmeye basan yönetim genç futbolcunun kulübüyle temasa geçip pazarlıklara başladı. Ferhat'ı bu sezon renklerine katmak isteyen Bordo Mavililer, bunun gerçekleşmemesi halinde, genç savunmacıyla gelecek sezon için anlaşacak. Öte yandan Trabzonspor, Antalyalı genç golcü Burak Yılmaz ve Elazığsporlu Feridun Sungur'un transferlerini gerçekleştirmek için girişimlerini sürdürüyor. 

Trabzon durmuyor 

İsviçre'de yaptığı 14 günlük kampı tamamlayarak önceki gün sabaha karşı İstanbul aktarmalı olarak Trabzon'a dönen Bordo - Mavili takım hız kesmedi. 
Karadeniz ekibi dün akşam Mehmet Ali Yılmaz Tesisleri'nde yaptığı tek çalışmayla yeni sezon hazırlıklarını sürdürdü. Çalışmaya sakat olan Fatih ile izinli Celaleddin, Emrah, Hasan Sönmez, Ali Güzeldal, Yattara, Szymkowiak ve Mehmet Yılmaz katılmadı. 
Yeni sezonu yarın akşam açacak olan Trabzonspor, Gürcistan'ın Dinamo Batum takımıyla bir hazırlık maçı oynayacak. 


</TEXT>
</DOC>
