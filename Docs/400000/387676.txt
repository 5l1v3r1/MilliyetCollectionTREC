<DOC>
<DOCNO> 387676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy22.html </URL>
<DATE> 2005/10/18/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Bakan Şahin'den yargı kararlarının tartışılmasına eleştiri... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Van Yüzüncü Yıl Üniversitesi Rektörü Prof. Dr. Yücel Aşkın’ın tutuklanmasına ilişkin, "Yargı kararlarının tartışılmasını hukuk devleti açısından doğru bulmadığımı ifade etmek istiyorum" dedi. 
     Bakan Şahin, İstanbul Valiliği’nde düzenlenen kredi anlaşmasının ardından basın mensuplarının sorularını yanıtladı. 
     Şahin, bir gazetecinin "Van Yüzüncü Yıl Üniversitesi Rektörü Prof. Dr. Aşkın’ın tutuklanmasına, YÖK’ün ve CHP’nin tepkisi var. 
     Uygulamada bir problem mi var da bu tepkiler söz konusu oldu " sorusu üzerine şunları söyledi. 
     "Bu tepkiyi gösterenler, ’kimse yargıya müdahale etmemelidir. 
     Yargı bağımsızdır. Yargı kararlarını alırken asla etki altında bırakılmamalıdır’ cümlelerini sık sık kullanırlar. Yargının vermiş olduğu bir karardan sonra bu tür beyanlar da, aslında yargıya dolaylı olarak müdahaledir. Eğer yasalara uygun olmayan bir tutuklama gerçekleşmişse bunun yolu, bir merciye itiraz etmektir veya davası görülen mahkemede gerekli itirazları mahkeme önüne koymaktır. Yargı kararlarının tartışılmasını, hukuk devleti açısından doğru bulmadığımı ifade etmek istiyorum. Çünkü bu ülkede onlarca, binlerce kişi her gün tutuklanır, serbest bırakılır. Bunlardan birine değil de, içlerinden bir rektörün tutuklanmasına tepki göstermek, kamuoyunca da yadırganacak bir davranıştır diye düşünüyorum." 
     
     MAÇTA PET ŞİŞE ATILMASI 
     Mehmet Ali Şahin , "Denizlispor-Vestel Manisaspor maçında CHP Denizli Milletvekili Haşim Oral’ın rakip takım futbolcusuna pet şişe atmasını nasıl değerlendiriyorsunuz " şeklindeki bir soru üzerine de şunları kaydetti 
     "Ben Haşim beyi tanırım, milletvekili arkadaşımız. Sanırım boş bir tarafına geldi. Yoksa öyle bir davranışta bulunabileceğini zannetmiyorum. Ama tabii milletimizin vekilleri olarak sözlerimize, davranışımıza özen göstermek zorundayız. Çünkü onların temsilcileriyiz. Çünkü tüm gözler siyasilerin ve milletvekillerinin üzerindedir. Bizim örnek olmamız gerekir. Zaman zaman şiddet olaylarına tanık olduğumuz tribünlere, bizim örnek olmamız gerekir. 
     Sanıyorum bu davranışından dolayı Haşim bey pişman olmuştur, ama olmuş. Arkadaşımızı kınayacak falan da değilim. Sadece sorumlu kişiler olarak örnek davranışlar sergilememiz hepimizin görevidir, diye düşünüyorum." Şahin, "İstanbul Sismik Riski Azaltma ve Acil Durum Hazırlık Projesi İSMEP kapsamında Dünya Bankası ile Hazine Müsteşarlığı arasında imzalanan anlaşmanın ne zaman hayata geçirileceğine" ilişkin bir soru üzerine ise Hazine Müsteşarlığı’nın 310 milyon Avro’luk krediyi Dünya Bankası’ndan aldığını ve bunun da Hazine Müsteşarlığı tarafından karşılıksız olarak İstanbul İl Özel İdaresi’ne teslim edildiğini söyledi. 
     Bu anlaşmayla 840 kamu binasının depreme karşı güçlendirileceğini ya da güçlendirilmesi daha pahalı olması durumunda yıkılıp yeniden yapılacağını belirten Şahin, konuyla ilgili çalışmaların çok kısa sürede başlatılıp sonuçlandırılacağını sözlerine ekledi. 
     
</TEXT>
</DOC>
