<DOC>
<DOCNO> 358183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/ekonomi/eko02.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz ne zaman ülke çıkarları üzerine yemin edeceğiz ' 
</HEADLINE>
<TEXT>


İstanbul Atatürk Havalimanı İşletme İhalesi"ni kazanan TAV'ın Yönetim Kurulu Başkanı Hamdi Akın diyor ki ABD'liler ülke çıkarları üzerine yemin ederler. Çıkarlarının gereğini yaparlar. Biz ne zaman ülkemizin çıkarları üzerine yemin edeceğiz 

Murat Sabuncu 

Pazar akşamı Esma Sultan Yalısı...İstanbul Atatürk Havalimanı İşletme İhalesini kazanan TAV'ın Yönetim Kurulu Başkanı Hamdi Akın bir grup gazeteciye ve davetliye yemek veriyor. Amaç "kazanılan ihaleyi kutlamak". Yemeğe son dakikaya kadar Ulaştırma Bakanı Binali Yıldırım'ın da gelmesi bekleniyor. Ancak Yıldırım'ın Başbakan Tayyip Erdoğan'la içeriği "Telekom özelleştirmesi olan" bir toplantısı olduğu için davete katılamıyor. 
Hamdi Akın'la sohbet de bu ihaleyi konuşarak başlıyor. Ve aslında özelleştirme sürecindeki tüm ihalelerde ortaya çıkan "yerli-yabancı sermaye" tartışmasıyla sürüyor. Akın ilginç ve tanıdık bir cümleyle konuşmaya başlıyor 

'Gaye marka yaratma' 
"İşadamları titreyip kendine gelmeli. Bunun milliyetçilikle alakası yok. Tamamen marka yaratma gayesi. Tüpraş, Erdemir, Türk Telekom ve limanlar yabancıya gitmemeli. Enerji için sadece Rusya'ya bağımlı kalmak istemeyenler İran hattını kullanmak isteyecekler. Bu süreçte TÜPRAŞ büyük yerli bir grubun elinde kalmalı. Turkcell zaafiyet geçirmeseydi dünyanın devi olabilirdi. Karamehmet veya beyazmehmet önemli değil. Devlet işadamlarının elinden tutsun da değil. Önce özel sektör harekete geçecek, talip olacak. Çok parası olan işadamları bu atağı gösteremez. Risk alacak, ikinci bir tip işadamı olacak. Orta büyüklükteki işadamları ortaya çıkacak. 600 milyon doları vererek muayene istasyonlarını aldık. Cebimde 600 milyon dolar mı var " 

'Aynı işi yapıyoruz' 
Akın bu noktada aslında kendilerinin de yerli sermaye olarak ülkeye yabancı sermaye getirdiklerini anlatıyor. Örnek veriyor Türkiye'de ihale kazanan bir yabancı sermaye şirketi ne yapıyor Gidiyor uluslararası bir bankaya kredi alıyor. Sonra bunu 10- 12 yıl vadede geri ödüyor. Bir yerli sermaye şirketi ne yapıyor O da bir ihale kazandığı zaman uluslararası bir bankadan kredi alıyor. Yani o da yabancı sermayeyi Türkiye'ye getiriyor. Ancak burada önemli bir fark var. Diğer ülkeden gelen kazandığını kendi ülkesine götürüyor, Türk şirketlerinin kazandığı ise burada kalıyor." 
Hamdi Akın burada yeni bir tanım yapıyor "Milli tip işadamı yaratmalıyız ". Peki nasıl bir "tip" bu "milli tip işadamı " Açıyor biraz 
"Ülkesinde doğru, namuslu iş yapan yani hortumcu olmayan, ülkesinde kazandığı parayı yurtdışına kaçırmayan, ülkesinde ve yurtdışında kazandığını yatırıma dönüştüren, parayı bankaya yatırıp üstüne yatmayan, öncelikleri kendi memleketi olan ve uluslararası vizyonu olan işdamı. Vizyonu olmazsa milliyetçi söylem olur." 
Bu arada Türkiye'nin çıkarlarının bu ülkede yaşayan herkes için çok önemli olduğunun altını çiziyor. Bir de örnek veriyor "ABD'nin çıkarları her şeyin üzerindedir. O ülkede yaşayanlar ülkelerinin çıkarlarını koruyacaklarına dair yemin ederler. Biz ne zaman ülkemizin çıkarları üzerine yemin edeceğiz " 

'Yönetici kalacağız' 
Hamdi Akın bu yıl ya da önümüzdeki yıl TAV'ı halka açmayı planladıklarını da söylüyor. Ama bunu mevcutlarından biraz değişik yapmayı planlıyor. Dünyadaki örneklerinde olduğu gibi şirket hisselerinin çoğunluğunu halka açıp kendilerinin burada profesyonel birer yönetici olarak kalacaklarını belirtiyor. Önümüzdeki günlerde Yeni Delhi ve Bombay'daki havaalanlarının işletmesi için ihaleye gireceklerini anlatıp sözlerini şöyle tamamlıyor Türk şirketleri havaalanı işletmeciliği konusunda dünyada önemli bir marka haline geldiler. Artık pek çok yerden teklif alıyoruz. 


</TEXT>
</DOC>
