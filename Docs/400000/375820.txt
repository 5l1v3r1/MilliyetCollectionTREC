<DOC>
<DOCNO> 375820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur09.html </URL>
<DATE> 2005/09/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yargıtay Cinsel taciz iddiasında "beyan" yeterli 
</HEADLINE>
<TEXT>

     Cinsel taciz iddialarını kanıtlamakta güçlük çeken bayan işçilere Yargıtay’dan destek geldi. Yargıtay, sekreterinin cinsel taciz iddiasıyla işinden olan bir bölge müdürünün açtığı tazminat davasında, tanıkların "Müdürümüze komplo kuruldu" ifadelerini dikkate almazken, cinsel taciz mağduru sekreterin anlatımlarını yeterli buldu. 
     Yargıtay, cinsel taciz iddialarında emsal bir karar verdi. Yüksek mahkeme, bir bayan sekreterin cinsel taciz anlatımını yeterli bulurken, tanık işçilerin aksi yöndeki beyanlarını kabul etmedi. Yargıtay’a bu kararı aldıran olay şöyle gelişti 
     
     CİNSEL TACİZ VE ZORLA İLİŞKİ 
     Sekreter, çalıştığı iş yerinin bölge müdürü tarafından, odasında cinsel tacize uğradı. Sekreter, daha sonra, bölge müdürünün baskısı nedeniyle bu kişinin eylemlerine göz yummak zorunda kaldı. 
     
     KISKANIP İŞTEN ATTI 
     Ancak bir süre sonra, kıskançlık krizine giren müdür, sekreterinin başka erkeklerle konuşmasını yasakladı ve işyerinde odasına gelenleri göndermesini istedi. Bölge müdürü bununla da kalmayarak, sekreteri işten çıkarmakla tehdit ederek, ilişkiye zorladı. 
     
     BASKILARA DAYANAMADI İSTİFA ETTİ 
     Sekreter, baskılara dayanamayıp, işyerinden istifa etti. Genel müdürüne bir mektup gönderek, başına gelenleri ayrıntılarıyla anlattı ve bölge müdürünü şikayet etti. 
     
     TACİZCİ MÜDÜR İŞTEN KOVULDU 
     Genel müdür, bunun üzerine, bölge müdürünün iş sözleşmesini feshetti. Taciz nedeniyle işten atılan bölge müdürü, kıdem ve ihbar tazminatı ile fazla çalışma ücretini alabilmek için mahkemeye başvurdu. 
     
     İŞÇİLER SEKRETERİ YALANLADI 
     Mahkemede, ifade veren tanık işçiler ise sekreterin bir başka işçi ile ilişkisinin olduğunu ve bu yüzden davacıya karşı komplo kurulduğunu kaydetti. 
     Mahkeme, davacının bölge müdürü konumunda çalıştığı ve mesaisini kendisinin belirlediği gerekçesiyle fazla çalışma ücretinin yanı sıra, kıdem ve ihbar tazminatlarının da reddine karar verdi. 
     
     YARGITAY’DAN CİNSEL TACİZ MAĞDURUNA DESTEK 
     Davanın temyiz edilmesi üzerine dosya Yargıtay’a taşındı. Yargıtay 9’uncu Hukuk Dairesi, cinsel taciz mağdurları için emsal olacak bir karar verdi. 
     Yerel mahkemede, tanık işçilerin "bayan sekreterin bir başka işçi ile ilişkisinin olduğunu ve bu yüzden davacıya karşı komplo kurulduğu" yönündeki ifadelerini değerlendiren Daire, kararında şöyle denildi 
     "Gerçekten bir bayan işçinin nedensiz yere kendisinin cinsel tacize uğradığı yönünde bu kadar ayrıntılı olarak açıklamada bulunması hayatın olağan akışına aykırıdır. Bölge müdürü, daha sonra da bayan işçinin rızasıyla bu tür eylmlerine devam etmişse de davacının işyerinde haiz olduğu yönetici konumu sebebiyle baskı oluşturarak bu eylemlere giriştiği ve son dönemlerde bayan işçinin karşı çıkmaları üzerine işten çıkartmakla tehdit ettiği anlaşılmaktadır. 
     Somut olayda bölge müdürü ile sekreter arasında yaşananlar iş düzenini bozacak nitelikte olduğu gibi doğruluk ve bağlılığa da aykırı eylemler niteliğindedir." Yargıtay 9’uncu Hukuk Dairesi, bölge müdürünün ihbar ve kıdem tazminatlarının reddine karar verdi. Daire, bölge müdürünün, alt kademelerde çalıştığı dönemlere ilişkin fazla çalışma ücretinin ise ödenebileceğini öngördü. 
     
</TEXT>
</DOC>
