<DOC>
<DOCNO> 354891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur67.html </URL>
<DATE> 2005/06/23/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Başbakan Erdoğan, Zeugma Müzesi'ni açtı... 
</HEADLINE>
<TEXT>

     Başbakan Recep Tayyip Erdoğan, "Daha güzel, daha mutlu, daha aydınlık bir gelecek inşaa edebilmek için bu toprakların tarihinden, medeniyet birikiminden almamız gereken çok önemli dersler ve çok ama çok meziyetler var" dedi. 
     Başbakan Erdoğan, Gaziantep Zeugma Mozaik ve Arkeoloji Müzesi’nin açılış töreninde yaptığı konuşmada, Gazianteplileri en kalbi duygularıyla selamladığını ifade ederek, bugün Nizip İlçesinde vermiş oldukları bir sözü tutmanın bahtiyarlığı içinde olduklarını söyledi. 
     Zeugma kazılarını yerinde inceleme ve bilgi edinme fırsatını bulduğunu anlatan Erdoğan, "Yıllar yılı ihmale uğramış bu kültür zenginliğimizi, bu medeniyet mirasını maalesef genel yönetimler arzu edildiği şekilde değerlendirmediler. Şu anda görüldüğü gibi sular altında kaldı" diye konuştu. 
     Bundan sonra yapılması gerekenin, mevcudu kurtarabilmek, koruyabilmek ve gelecek nesillere bunu onların da istifade edebileceği şekilde sunmak olduğunu belirten Başbakan Erdoğan, "Az önce Valimiz Gaziantep’in denizi yok dedi. Aslında artık Gaziantep’in de denizi var. Malum, Birecik denizi var" dedi. 
     Erdoğan, bu zenginliği insanlığa sunarken Türkiye’nin, Gaziantep’in ve insanlığın kazanacağını belirterek, şöyle devam etti 
     "Şu anda müzemizi açıyoruz. Bu müzemiz biliyorsunuz kültür merkezi olarak aslında yapılmıştı. Bakanımla bunu da görüştüm. 
     İnşallah yan tarafı kamulaştırmak suretiyle burada aslında müze olarak görev yapabilecek yeni bir tesisi inşa etmek çok daha isabetli olacaktır. Türkiye şanına yakışmayan bir yapıya bu noktada sahip, yani müzeler noktasında çok fakir bir ülkeyiz. Bizim iktidarımız müzeler noktasındaki bu fakirliğimizi gidermekte kararlıdır. Bütün tarih değerlerimizi, depolardaki bütün yazılı ne kadar eser varsa bunları, ne kadar tablolar varsa bunları, hepsini milletimize ve insanlığa kazandırmanın kararlılığı içindeyiz." 
     
     GAZİANTEP KALESİ 
     Bütün vilayetlerin tek tek dolaşılacağını ve envanterlerin gözden geçirileceğini anlatan Erdoğan, Gaziantep Kalesi’ni hayata geçirmeleri gerektiğini söyledi. 
     Erdoğan, "Bakanımız oraya da hemen el attı. Şimdi belediyemizle işbirliği halinde, belediyemizle birlikte yapamazsak Kültür Bakanlığı bunu tek başına, Gaziantep Kalemizi de inşallah ihya ederek, onu da kazanmamız lazım" şeklinde konuştu. 
     Başbakan Erdoğan, Devlet Bakanı Kürşad Tüzmen’in bizim petrolümüz yok sözlerini anımsatarak, şöyle konuştu 
     "İyi değerlendirirsek bunlar petrol. Bizim 2010 hedefimiz turizmde 30 milyar dolardır. Şu anda geçen yıl sonu itibariyle 16.5 milyar dolar elde ettik. Bu yıl hedefimiz 20 milyar dolardır ve 20 milyon turistin üzerine çıkacağız inşallah." Her geçen gün turistin kalitesinin arttığına işaret eden Erdoğan, bunun turiste sunulacak bütün turizm çeşitlerini sunmakla olacağını vurguladı. 
     Erdoğan, şöyle devam etti 
     "Şu anda İstanbulumuz yüzde 100 çalışıyor. Artık yatak kapasiteleri dolu. Antalya şu anda hiçbir dönemde rastlamamış bir ilgiye alakaya ulaştı. Öyle zannediyorum ki bu gidişte İstanbul’u bile aşabilir. Yoğun bir ilgi var. İstiyoruz ki bunu ülkemizin geneline yayalım. Niçin Gaziantep de turizm pastasından gerekli olan payı almasın Hele hele Zeugma ile dünyada ikinci, inanın birinci sıraya çıkarız. Ama, üzerinde çalışmamız lazım. Bunun için de bir gayretin içindeyiz. Zeugma Mozaik ve Arkeoloji Müzesi’nin hizmete açılışı bu noktada çok çok anlam kazanıyor. İnşallah bu kazıyı yaptığımız yerin yanında da bir açık hava müzesini yapmak suretiyle orayı da bir cazibe merkezi haline, bu vesileyle getirmiş olacağız." 
     
     "ZENGİN MİRASI KORUMAMIZ GEREKLİ" 
     Başbakan Erdoğan, Zeugma Müzesi’nde sergilenecek eserlerin Anadolu’nun bin yıllara uzanan geçmişine, bu topraklarda yaşayan insanların hikayesine dair önemli ve derin izler sergileyeceğini vurgulayarak, bugünü anlamanın ancak dünü iyi bilmekle olacağını dile getirdi. 
     Erdoğan, "Türkiye birçok medeniyete beşiklik etmiş. Tarihin akışında başrolü oynamış çok özel bir coğrafyadır" dedi. 
     Kültürlü insan olmayı hiçbir zaman kariyerle karıştırmamak gerektiğini kaydeden Erdoğan, "Okumak başka birşey, kültürlü insan olmak başka birşeydir. Kültür aslında ecdaddan devralınan maddi ve manevi mirasın tümüdür. Yani profesör olabilirsiniz, ama kültürlü olmayabilirsiniz. Profesör olursunuz, kültürlü de olursunuz. Bütün mesele o ecdaddan devralınan maddi manevi mirasın tümünü de kavrayabilmek. İcabında bir köylü o da kültürlü olabilir" şeklinde konuştu. 
     Başbakan Erdoğan, bu topraklardan kalan zengin mirasın en önce korunması gereken servet olduğunu ifade ederek, "Daha güzel, daha mutlu, daha aydınlık bir gelecek inşaa edebilmek için bu toprakların tarihinden, medeniyet birikiminden almamız gereken çok önemli dersler ve çok ama çok meziyetler var" dedi. 
     
     "EN ÖNEMLİ RÜYAM..." 
     Erdoğan, hükümet olarak insanların zihinsel ve kültürel gelişimini en üst seviyeye taşımanın Türkiye’nin geleceği için hayati önem taşıdığının bilinci içinde olduklarını, bütçe imkanlarını en geniş manada buralara aktardıklarını belirterek, şunları kaydetti 
     "Zaman zaman biz de eleştiriliyoruz. Bunda hakikat payı da olabilir. Bizi niçin eleştiriyorlar diye bundan da rahatsız değiliz. 
     Çünkü, eleştirmenlerin hakkı vardır, eleştirirler. Buna da biz saygı duyarız. Fakat öyle eleştirilmek isteniyoruz ki bize katkıları olsun." Devletin kültürel yatırımlara, kültürel faaliyetlere gösterdiği ilgiyi ve sağladığı imkanları asla yeterli görmediğini kaydeden Erdoğan, şunları söyledi 
     "Bugün ülkemizin tüm turizm gelirini bir Louvre Müzesi tek başına elde ediyor. Bunu üzülerek tespit ediyoruz. Biz onu çok ama çok fazlasıyla aşmak zorundayız. Bu, başarılır. Ne yapacağız 
     Değerlerimize sahip çıkacağız. Bir taş parçasını yerin altından çıkarıyor, yanına bir ufak plaka kuruyor. Ve onunla para basıyor. 
     Bizim yok mu bu değerlerimiz Var. Nizip’te yerin altında bir şehir var. Ama, biz bu şehri bile koruyamamışız. Oradaki mozaikler bile çalınmış. 
     Bu yeni gelecekte beni en çok heyecanlandıran şey bu toprakların geçmişindeki ihtişamına, tarihindeki medeniyet seviyelerine yeniden yükselmesi ihtimali, bir defa benim en önemli rüyamdır, hayalimdir. 
     Ülkemin bir ucundan bir ucuna bunu gerçekleştireceğiz. Bu toprakların yeniden medeniyetler yurdu olduğunu hayal etmek, yeniden dünyaya örnek olacak bir esenlik kültürünün bu coğrafyadan yükseleceğini düşünmek, inanın tüylerimi diken diken ediyor. İnançla ve samimiyetle söylüyorum, bu hayalin gerçeğe dönüşeceği günler evvel Allah yakındır." Erdoğan, Zeugma Müzesi’nin sahip olduğu eserlerle insanlığın geleceğine ışık tutacak bir derinliğe sahip olduğunu sözlerine ekledi. 
     
</TEXT>
</DOC>
