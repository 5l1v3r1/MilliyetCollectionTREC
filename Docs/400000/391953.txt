<DOC>
<DOCNO> 391953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun29.html </URL>
<DATE> 2005/11/03/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İsrail silah şirketinden ilginç buluş İnsansız sürat teknesi 
</HEADLINE>
<TEXT>

     İsrail'in Rafael Silah Geliştirme Şirketi, sahillerde devriye görevi yapacak makineli silahlarla donatılmış insansız bir sürat teknesi geliştirdiğini bildirdi. 
     İsrail'in pilotsuz uçak ihraç eden en büyük devlet şirketlerinden biri olan Rafael, 9 metrelik ''Protector''ün potansiyel hedefleri radarlarla belirleyeceğini, teknenin zamanla denizden denize füzeleri de taşıyacağını belirtti. 
     Şirketin pazarlama müdürü Gadi Katzir, bu tip sistemlerin temel amacının terörle mücadele kuvvetlerini korumak olduğunu belirterek, ''gemiler, limanlar ve petrol tesisleri gibi önemli yerleri korumaya çalışıyoruz'' dedi. 
     Rafael'in sözcülerinden biriyse İsrail ordusunun tekneyi denediğini, ancak satın alımla ilgili henüz resmi bir anlaşma yapılmadığını söyledi. Sürat teknesinin, İsrail'in yanı sıra diğer ülkelere de satılacağı belirtildi. 
     İsrail, küçük insansız uçakları kullanarak özellikle Gazze Şeridi'ndeki Filistinli militanları takip ediyor. 
     İsrail açıklama yapmamasına rağmen, Filistinliler ve bağımsız yabancı kaynaklar, insansız uçakların Filistinli militanlara yönelik saldırılarda da kullanıldığını bildiriyor. 
     
</TEXT>
</DOC>
