<DOC>
<DOCNO> 386332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun39.html </URL>
<DATE> 2005/10/13/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Pinochet'in, silah komisyonları sayesinde zengin olduğu iddia edildi 
</HEADLINE>
<TEXT>

     Eski Şili diktatörü Augusto Pinochet'nin yurt dışındaki gizli banka hesaplarındaki paraların asıl kaynağının, silah ihalelerinden gelen komisyonlar olduğu iddia edildi. 
     Şili'de savcılık yetkisiyle donatılmış, hükümetin çıkarlarını temsil eden kurum olan Devlet Savunma Konseyi CDE tarafından yapılan açıklamada, bir yıl önce yurt dışında bazı bankalarda ortaya çıkarılan hesaplardaki paraların büyük bölümünün, yasadışı silah ticaretinden geldiğine ilişkin kanıtlar bulunduğu kaydedildi. 
     Ele geçirilen kanıtların, Pinochet'nin hesaplarına silah üreticileri tarafından en az 27 milyon dolar yatırıldığını gösterdiği kaydedilen açıklamada, "bütün bunların silahlı kuvvetlerin silah ihaleleriyle bağlantılı olabileceği" belirtildi. 
     CDE açıklamasında, Pinochet'nin 17 yıl tek başına yönettiği devletin bazı fonlarını da zimmetine geçirerek zenginliğine zenginlik kattığı kaydedildi. 
     Yüksek Mahkeme, Pinochet'nin dokunulmazlığının kaldırılmasının lehinde ve aleyhindeki delilleri iki gün boyunca inceledi. Yargıçlar, Pinochet'nin yasadışı yollardan zenginleşmekten yargılanıp yargılanmayacağına haftaya karar verecek. 
     
</TEXT>
</DOC>
