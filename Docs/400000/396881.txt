<DOC>
<DOCNO> 396881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/guncel/gun01.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güç çatışması' 
</HEADLINE>
<TEXT>


Kadına yönelik şiddeti araştıran komisyonun başkanı AKP'li Şahin, üst gelir grubundaki kadınların "güç çatışması" nedeniyle mağdur olduğunu söyledi 

SALİHA ÇOLAK Ankara 

Deniz Akkaya'nın sevgilisi Murat Aslan tarafından, Gülü Gökçe'nin de ayrılmak istediği eşi ekonomist ve yazar Deniz Gökçe tarafından şiddete maruz kalması, TBMM'de kadına yönelik şiddetle töre ve namus cinayetlerini araştıran komisyonun da ilgisini çekti. 
Kadına yönelik şiddetin yaygın olduğu taşra kentleri ile büyük kentlerin varoşlarında geniş bir kesimle görüşmeye hazırlanan komisyonun AKP'li Başkanı Fatma Şahin, üst gelir grubundaki kadınlara yönelik şiddet olaylarını da incelemeye aldı. 
Akkaya ve Gökçe'nin şiddet mağduru kadınlara göre daha özgür olduklarına dikkat çeken Şahin, buna rağmen şiddete maruz kalmalarını "güç çatışmasına" bağladı. 

Dayağın "sınır"ı 
Şiddetin yaygın olduğu alanlarda inceleme yaptıktan sonra Akkaya ve Gökçe benzeri üst gelir grubunda, toplumun gözü önündeki şiddet mağdurlarını da incelemeye alacaklarını ifade eden Şahin, şöyle devam etti 
"Sanatçılarda olduğu gibi okumuş, ekonomik seviyesi çok yüksek kişilerin de mağduriyeti var. Psikologların söylediği şey kadına çizilmiş bir rol ve sınır var. Bu okumuşta da okumamışta da var. Kadın bu sınırı aştığı zaman erkek güç çatışmasına giriyor ve şiddet ortaya çıkıyor. Deniz Hanım'ın probleminin sınır aşması farklı, köydeki genç kızın sınır aşması farklı. Köyde bu sınır, 'çorba niye bu kadar sıcak' noktasında olabiliyor. Erkek kendini güçlü hissetmek istiyor. Erkeğe biçilen bir rol var. Yetersizliğini kapatmak için şiddete başvuruyor. Bunun parayla pulla ilgisi yok. Planladığımız çalışmalar bittikten sonra bu kesime de bakacağız." 

Neden öldürdünüz 
Komisyon 24 Kasım'da İstanbul Valiliği'nde kadına yönelik şiddetle ilgili tüm kamu kurum ve kuruluşlarıyla, sivil toplum örgütlerini bir araya getirecek. 
25 Kasım'da da varoşlarda şiddet mağduru kadınların yer aldığı 5 aileyle görüştükten sonra cezaevlerine giderek, töre ve namus cinayeti işleyen erkeklere, kadınları neden öldürdüklerini soracak. Komisyon İstanbul çalışmasından sonra doğu illerinde çalışacak. 



</TEXT>
</DOC>
