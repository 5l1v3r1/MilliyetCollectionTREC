<DOC>
<DOCNO> 389404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/yasam/ayas.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş, uyuşturucu, terör 
</HEADLINE>
<TEXT>


İstanbul'daki 22 üniversitenin rektörüyle toplantı yapan polisin 2 temel endişesi var 1. Kentteki öğrenci olaylarının tüm yurda sıçraması. 2. Ekonomik sıkıntıya düşen öğrencilerin istismar edilmesi 

Erdal Kılınç 

İstanbul'daki 22 üniversitenin yöneticileriyle toplantı yapan polis, öğrenci olaylarının tüm yurttaki üniversitelere sıçrama tehlikesi olduğuna dikkat çekti. 
İçişleri Bakanlığı'nın 'çok gizli' damgalı yazılı talimatı doğrultusunda, İstanbul Emniyeti'nin üniversitelerin yöneticileriyle yaptığı ön toplantıda öğrenci hareketleri değerlendirildi. İstanbul Terörle Mücadele ve Güvenlik Şube müdürlükleri yetkililerinin düzenlediği toplantıya 7'si devlet üniversitesi olmak üzere 22 üniversitenin yöneticisi katıldı. 

İdeolojik 'çatışmalar' 
199 bin 405 üniversite öğrencisinin eğitim gördüğünün vurgulandığı toplantıda, 1970 öncesi ve 1790 -1780 yılları arasında yaşanan öğrenci hareketlerinin çatışma şeklinde başladığı ve çoğunlukla ölümle sonuçlandığı hatırlatıldı. Çatışmaların öğrenci haklarıyla ilgili değil ideolojik olduğu vurgulanırken, son dönemlerde de karşıt görüşlü öğrenciler arasında meydana gelen fikir çatışmalarının şiddete dönüştüğüne dikkat çekildi. 

Diğer kampuslara da sıçrıyor 
Öğrenci hareketlerinin, Avrupa Birliği'nin AB ülkemize müzakere tarihi verdiği 2004'ün hemen öncesinde başladığına dikkat çekilen değerlendirmede, "Öğrenci gerginliği, ülkenin huzur ve sük nunu bozma amacı taşımakta, zaman zaman tırmandırılarak canlı tutulmaya çalışılmaktadır" denildi. 
Bir üniversitede meydana gelen öğrenci kavgasının diğer illerdeki üniversite kampuslarına sıçradığına da dikkat çekilerek, 2004-2005 yıllarında Ankara, İzmit, Çanakkale, Sivas, Erzincan, Ağrı'daki öğrenci olaylarının birbirlerinin devamı şeklinde geliştiği vurgulandı. 

Eğitim dışı sloganlar 
Üniversite öğrencilerini bekleyen 3 tehlikenin fuhuş, uyuşturucu ve terör olduğunun altı çizilirken, bazı art niyetli insanların öğrencilerin ekonomik sıkıntılarını istismar ederek planlarını yürüttüğü belirtildi. 
Değerlendirmede, öğrencilerin eğitimle ilgili harç, parasız eğitim gibi taleplerinin dışında ABD'nin Irak'ı işgali, F tipi cezaevi gibi eğitim dışı sloganlarla olaylara karıştıklarına da vurgu yapıldı. 

'Solcular okulda sağcılar dışarıda' 

Değerlendirmede, İstanbul Üniversitesi'nde sol görüşlü öğrencilerin eylemlerini üniversite içerisinde, sağ görüşlü öğrencilerin ise üniversite dışında gerçekleştirdikleri belirtildi. Olaylara karıştığı tespit edilen 28 öğrencinin de geçici olarak okuldan uzaklaştırıldığı, 133 öğrenci hakkında da cumhuriyet savcılığına suç duyurusunda bulunulduğu ifade edildi. Polisin üniversitelerdeki yasadışı örgütler listesine yalnızca bir 'radikal sağ' grup girdi listenin geri kalanının tamamını sol gruplar oluşturdu. 

İşte İçişleri Bakanlığı'nın önlem talimatı 
İçişleri Bakanlığı'nın önlemlerle ilgili talimatı şöyle 
1 İhtiyaç sahibi öğrencilerin tespit edilerek, burs ve yurt konusunda yardımcı olunması, 
2 Öğrencilerin sosyal aktivite alanlarının artırılması, 
3 Umuma açık yerlerin düzenli olarak denetlenmesi, 
4 Suça karıştığı tespit edilen öğrencilerin rektörlüğe bildirilmesi, 
5 Öğrenci olayları hakkında aile ve üniversite görevlilerinin bilgilendirilmesi, 
6 Rektörlüklerce suç işleyen öğrenciler hakkında disiplin işlemlerinin yapılması. 

Çekirdek kadro 150 kişi 
İstanbul'daki üniversitelerde ideolojik grupların çekirdek kadrosunun 20'si sağ, 130'u sol görüşe mensup, toplam 150 öğrenciden oluştuğu belirtildi. Ve şu görüşe yer verildi "Öğrenci yapılanmalarının bazı yasadışı terör örgütleriyle söylem ve eylem konularında örtüştükleri de bilinmektedir. Ancak bu gerekçeyle öğrenci yapılanmalarına yasadışı terör örgütü, öğrencilere de terör örgütü mensubu denilmesi mümkün değildir." 


</TEXT>
</DOC>
