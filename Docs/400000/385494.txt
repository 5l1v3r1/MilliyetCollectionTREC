<DOC>
<DOCNO> 385494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko40.html </URL>
<DATE> 2005/10/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çimentaş Fiyat beklenenin biraz üzerinde 
</HEADLINE>
<TEXT>

     Lalapaşa Çimento Fabrikası'na 166.5 milyon dolarla en yüksek teklifi veren Çimentaş Topluluğu'nun Grup Genel İlişkiler Koordinatörü Mustafa Güçlü, fiyatın beklenenin biraz üzerinde olduğunu, ancak makroekonomik şartlar ve ihaleye ilginin fiyatı bu seviyelere çektiğini söyledi. 
     Tasarruf Mevduatı Sigorta Fonu TMSF tarafından Lalapaşa Çimento Fabrikası'nın satışı için düzenlenen ihalenin ardından basın mensuplarının sorularını yanıtlayan Güçlü, sonucun Türkiye'de son dönemlerdeki olumlu gelişmelerin ihaleye yansımasının bir örneği olduğunu belirtti. 
     50 yıllık bir geçmişi olan İzmir merkezli Çimentaş'ın Kars Çimento Fabrikası ve hazır beton tesislerine sahip olduğunu ifade eden Güçlü, kuruluşun 2001 yılında kriz sırasında İtalyan Cementir Grubu tarafından satın alındığını ve Cementir'in hakim hissedar olduğunu anlattı. 
     Güçlü, ''Cementir Grubu kriz anında Türkiye'ye olan inancının bir göstergesi olarak Çimentaş'ı o dönemde satın aldı. Bugünkü ihale sonucu da o inancın sürdüğünün bir ifadesi. Dolayısıyla Çimentaş olarak sektördeki çalışmalarımızı Lalapaşa ile birlikte sürdüreceğiz'' dedi. 
     İhale sürecinin henüz sona ermediğini, Rekabet Kurumu'nun izni ve Fon Kurulu'nun onayının gerektiğini söyleyen Güçlü, ihale sonucunun ülkeye ve sektöre hayırlı olmasını diledi. 
     İhale koşulunda olduğu gibi parayı peşin ödeyeceklerini belirten Güçlü, fiyatla ilgili olarak da, ''Beklenenin biraz üzerinde ama tabii ki makroekonomik şartlar ve ihaleye ilgi, fiyatı bu seviyeye çekti'' dedi. 
     
     ''ÇİMENTAŞ OLARAK 9 İHALENİN 8'İNE TEKLİF VERDİK'' 

     Mustafa Güçlü, Çimentaş olarak 9 çimento fabrikası ihalesinde Bartın hariç 8'i için teklif verdiklerini, bundan sonraki ihalelere de gireceklerini kaydetti. 
     Güçlü, ''Çimento biliyorsunuz daha çok lokal bir ürün. Lalapaşa'nın doğal pazarı da Trakya pazarı. O pazarda Lalapaşa faaliyetini sürdürecek büyük ölçüde'' dedi. 
     Güçlü, bu fabrikanın alınmasıyla 1 milyon 850 bin ton olan klinker kapasitelerinin 2.5 milyon ton seviyelerine yaklaşmış olacağını da bildirdi. 
     
     ''CİRONUN 5 KATI BİR BEDEL ÖDENDİ'' 

     İhalede en yüksek teklifi veren 5 kuruluş arasında yer alan ve açık artırmaya katılan Akçansa Çimento'nun bağlı olduğu Sabancı Holding Çimento Grup Başkanı Erhan Kamışlı da sorular üzerine, ihalede verilen arada işin ekonomisini konuştuklarını belirterek, ''Ekonomisi pek tutmuyor. Cironun 5 katı bir bedel ödendi burada. Bir şirketin cirosunun 5 katı anormal bir rakam. Hiçbir işte yok böyle bir şey'' dedi. 
     Kamışlı, Akçansa Çimento olarak maksimum 156 milyon dolara kadar geldiklerini, bunun zorladıkları bir rakam olduğunu söyledi. 
     Van ve Trabzon hariç diğer çimento ihalelerinin hepsine katılacaklarını söyleyen Kamışlı, ''Diğerlerinde de endişeniz var mı '' sorusu üzerine ''Tabii, burada böyle bir şey olursa... Bu hesap meselesi, duygusal fiyatlara yer yok'' dedi. 
     Kamışlı, yabancı sermayenin ihaleyi almasını da iyi bir gelişme olarak değerlendirdi. 
     
     İTALYANLAR'IN İLGİSİ 

     Türkiye Çimento Müstahsilleri Birliği TÇMB Başkanı ve Set Group Holding Yönetim Kurulu Başkanı Adnan İğnebekçili de, yarışın sonuna kadar gittiklerini söyledi. 
     İhaleye ilgi büyük olduğu için fiyatların da yüksek olduğunu belirten İğnebekçili, sonucu hükümet ve TMSF adına büyük şans ve başarı olarak değerlendirdi. 
     İğnebekçili, ''Çok yüksek bir fiyat. Bugüne kadar böyle bir fiyatın sadece Türkiye'de değil yurt dışında dahi verildiğini zannetmiyorum. Bu fabrikanın kapasitesi 577 bin ton klinker. Siz bu parayla 2 milyon ton klinkerlik yepyeni bir fabrika kurarsınız. Verilen parayla bunun 4 katı büyüklüğünde bir tesis kurarsınız'' dedi. 
     Set Çimento olarak iddialı olduklarını, fiyatı 163 milyon dolar civarına kadar çıkardıklarını ifade eden İğnebekçili, daha yukarı çıkmak istemediklerini kaydetti. 
     İhaleyi İtalyan firmasının aldığını hatırlatan İğnebekçili, ''İkinci de İtalyan, üçüncü olarak biz de yine İtalyanız'' dedi. 
     İğnebekçili, 60-70 milyon doların normal bir fiyat olduğunu, yarışmayla fiyatın bu noktaya çıktığını söyledi. 
     Sektörün çok ciddi toparlanma içinde bulunduğunu ifade eden İğnebekçili, ihalenin sektöre etkisine ilişkin olarak da, ''Yeniden bir konsolidasyona faydası olacağını düşünüyorum. İnşallah onaylanır. Cementir Türkiye'de zaten olan bir kuruluş. İzmir'de, Kars'ta fabrikaları var. Trakya'da da bize komşu gelecekler, hayırlı olsun'' diye konuştu. 
     
     EDİRNE ORTAK GİRİŞİMİ FİYAT ANORMAL 

     Edirne Ortak Girişim Çimento Madencilik Sanayi ve Ticaret A.Ş. Yönetim Kurulu Başkanı ve AK Parti Edirne Milletvekili Ali Ayağ, Lalapaşa Çimento Fabrikası'nın bekledikleri fiyatın çok üzerinde satıldığını belirterek, "Anormal bir fiyata alıcı buldu" dedi. 
     Ayağ, ihaleye Edirne'den toplayabilecekleri miktar kadar teklif verdiklerini belirterek, "Biz gerçekçi davrandık. Edirne'den toplayabileceğimiz miktar olan 73 milyon 250 bin 22 dolarlık teklifi bildirdik. Bizim tahminlerimiz fabrikanın en yüksek 100 milyon dolara satılabileceği yönündeydi. Ancak, 166,5 milyon dolara alıcı buldu" diye konuştu. 
     Ayağ, Lalapaşa Çimento Fabrikası'nın satın alınmasıyla ilgili 2 aydan bu yana çalıştıklarını belirterek, "İhaleyi kazanamadık, ancak Edirnelilerin bir araya gelip, böylesine girişimlerde bulunabileceğini gösterdik" dedi. 
     Ayağ, teminat mektubu karşılığı toplanan paraların dolar olarak sahiplerine iade edileceğini belirterek, "İnşallah başka alanlarda gelecekte yatırım yaparız. Bu konuda bize destek veren herkese teşekkür ediyorum" dedi. 
     Fabrikanın satın alınmasıyla ilgili oluşturulan ve ilk etapta 75 ortağın bulunduğu Edirne Girişim Çimento Madencilik Sanayi ve Ticaret A.Ş., TMSF tarafından yapılan ihalede, açık artırmaya katılacak yükseklikte teklif veremeyerek elenmişti. 
     
</TEXT>
</DOC>
