<DOC>
<DOCNO> 365182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur53.html </URL>
<DATE> 2005/07/28/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Sivas'ta çöp ev bulundu... 
</HEADLINE>
<TEXT>

     Sivas’ta, yalnız yaşayan 70 yaşındaki kadının evinden tonlarca çöp çıkarıldı. Evi temizlenen yaşlı kadın tedavi altına alındı. 
     AA muhabirinin aldığı bilgiye göre, Kılavuz Mahallesi Sağlık Sokak’ta tek katlı ahşap bir evde yalnız yaşayan Necmiye Ayaz’ın komşuları, evden gelen kötü kokular üzerine durumu Sivas Belediyesi’ne bildirdi. 
     Eve gelen Belediye Temizlik Müdürlüğü ekipleri, kullanılmayan, çöpe dönüşmüş tonlarca malzemeyle iç içe yaşayan Ayaz’ı ikna ederek, evi temizlemeye başladı. 
     İçi tamamen çöple dolu olan 3 odadan çıkartılan atıklar, belediyeden getirilen çöp aracına yüklendi. 
     Evi dezenfekte edilen yaşlı kadın ise sağlık ekipleri tarafından tedavi edilmek üzere hastaneye kaldırıldı. 
     Bu arada olayı öğrenerek mahalleye gelen, yaşlı kadının kızı da annesinin yanında kalmasını istediğini, ancak bir türlü ikna edemediğini söyledi. 
     Belediye yetkilileri, Necmiye Ayaz’ın, çöple doldurduğu evini geçen yıl da temizlediklerini kaydettiler. 
     
</TEXT>
</DOC>
