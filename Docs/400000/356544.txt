<DOC>
<DOCNO> 356544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun21.html </URL>
<DATE> 2005/06/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Juncker'den AB-Türkiye arasında 'özel ilişki' önerisi 
</HEADLINE>
<TEXT>

     Lüksemburg Başbakanı Jean-Claude Juncker, ''Türkiye ile AB arasında bir çeşit özel ilişkinin de mümkün olduğunu'' söyledi. 
     Juncker, Alman Bild gazetesine verdiği demeçte, Bulgaristan, Romanya ve Türkiye'nin AB üyeliğine ilişkin bir soruya karşılık şöyle dedi 
     ''Bulgaristan ve Romanya, üye olabilmek için çok sıkı şartları yerine getirmek durumunda. Türkiye ile çok hızlı bir şekilde üyelik olmayacak. Üyelik müzakereleri ucu açık sürdürülmeli. Mutlaka tam üyelik olacak diye bir şey yok. Türkiye-AB arasında bir çeşit özel ilişki de mümkün...'' AB'nin doğuya doğru genişlemesinin çok hızlı gerçekleştiğini belirten Juncker şunları söyledi 
     ''Ancak bu çok hızlı olmasaydı, karışık ve birbirine karşı olan ülkelerden oluşan bir Avrupa'ya sahip olurduk. Orta ve Doğu Avrupa ülkelerinde yaşayan insanlar, kendi ülkelerinde daha iyi ekonomik ve sosyal şartların yaratılacağına inanmasalar, akın akın Batı'ya gelirlerdi. İki seçenek vardı. Ya AB Doğu'ya gidecekti, ya da Doğu bize gelecekti. Burada ve orada yaşayan insanlar için AB'nin Doğu'ya gitmesi daha iyi...'' Avrupa'nın bir ''döküm potası'' haline gelmesini istemediğini de kaydeden Juncker, ''Bizim 'Birleşik Avrupa Devletleri'ne değil, ulusal kimliklerin bulunduğu ve üye ülkelerin yetkilerine saygı duyan bir AB'ye ihtiyacımız var'' diye konuştu. 
     Juncker, Avrupa'da kısa bir süre öncesine kadar çıkan savaşların ve acıların da unutulmaması gerektiğini ifade ederek şöyle konuştu 
     ''Benim babam İkinci Dünya Savaşı'nda askerdi. Çocukken vücudundaki kurşun yaralarının nereden geldiğini sorardım. Günümüzde çocuklar bu tür soruları sormak zorunda kalmadığı için Avrupa'yı seviyorum.'' 
     
</TEXT>
</DOC>
