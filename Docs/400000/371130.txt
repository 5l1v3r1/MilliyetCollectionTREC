<DOC>
<DOCNO> 371130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun20.html </URL>
<DATE> 2005/08/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İşte Rumların 3 Ekim öncesi taktiği... 
</HEADLINE>
<TEXT>

     Kıbrıs Rum Yönetimi 3 Ekim’de müzakerelerin başlamasına yeşil ışık yakan stratejiyle müzakere çerçeve belgesine yeni eklemeler yapmayı amaçlıyor. 
     Rum Yönetimi lideri Tasos Papadopulos ve Yunan Başbakanı Kostas Karamanlis, 3 Ekim’de başlayacak müzakereler öncesi Türkiye konusunda izleyecekleri stratejiyi son bir kez Atina’da gözden geçirdi. 
     Abhaber’e göre, Rumlar son saniyeye kadar veto kartlarını öne sürerek müzakere çerçeve belgesi içine kendi lehlerine yeni bazı eklemeler yapılmasına çalışacaklar. 
     Yunanistan da Ege sorununu çerçeve belgesine eklenmesi için bastıracak. Yunanistan ve Kıbrıs Rum Kesimi ayrıca Fransa ve Avusturya’nın başını çektiği müzakere çerçeve belgesine imtiyazlı ortaklığı daha da güçlendirilecek ifadelerin konulmasına ise destek verdiklerini şimdiden Paris ve Viyana’ya iletmiş durumdalar. 
     Ulaşan bilgilere göre Rumlar ve Yunanlılar çerçeve belgesine yeni eklemler yapılması dışında masaya Türkiye ile ilgili yeni bir öneri getirmeyecekler. 
     Belirlenen yeni strateji 3 Ekim müzakereleri sonrasını kapsıyor. Rumlar ve Yunanlıların başlıca hedefi ise, Türkiye’yi müzakereler sırasında sıkıştıracak Rum kesimini tanımaya yönelik, liman ve havaalanlarının açılmasına olanak sağlayacak önerilerinin çerçeve belgesine eklenmesi olacak. 
     
</TEXT>
</DOC>
