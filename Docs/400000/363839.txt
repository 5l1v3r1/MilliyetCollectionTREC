<DOC>
<DOCNO> 363839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sondun11.html </URL>
<DATE> 2005/07/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Blair'in 6 yıllık makyaj gideri 1800 sterlin 
</HEADLINE>
<TEXT>

     İngiltere Başbakanı Tony Blair'in 1999-2005 yılları arasında TV ve fotoğraf çekimleri öncesinde yapılan makyajı için kullanılan makyaj malzemesi için 1800 sterlin yaklaşık 5400 YTL harcama yaptığı açıklandı. 
     Basın ve yayın organları, Başbakan'ın vergi mükelleflerinin cebinden çıkan paranın bir kısmını da makyözlere saat ücreti olarak ödediğine işaret etti. 
     Blair'in makyaj harcamalarının ortaya dökülmesine de Muhafazakar Partili Lord Hannnigfield'in konuyla ilgili olarak Avam Kamarası'nda verdiği bir soru önergesi yol açtı. 
     Soruyu resmen yanıtlayan Hükümet Sözcüsü Lord Bassam, Başbakan'ın TV çekimleri ve gazetelerdeki fotoğraf çekimlerinden önce makyaj yapmasının bir zorunluluk olduğuna işaret etti. 
     The Sunday Times gazetesi de Blair'in makyaj harcamalarının Irak savaşı gibi kriz dönemlerinde daha da arttığını yazdı. Times, bu dönemlerde Başbakan'ın yüzünün gerginlik ve yorgunluktan çökük, renksiz göründüğünü, gözlerinin altını mor halkalar kapladığını ve daha çok kapatıcı malzeme kullanılmasının zorunlu olduğunu öne sürdü. 
     Times, Blair'in en çok makyaj malzemesi kullanmak zorunda kaldığı dönemlerden birinin de 2003-2004 yıllarında, Irak'ın kitle imha silahlarının savaş gerekçesi olup olamayacağının İngiltere'de tartışıldığı dönem olduğunu yazdı. 
     İngiltere'de geçen seçim kampanyası sırasında da Blair'in yanık ten görüntüsü veren kremlerden kullandığı öne sürülmüştü. 
     Bu arada, parlamentodaki soru önergesi yanıtlanırken, Blair'in makyaj malzemesinde hangi markayı tercih ettiği sorusu ise yanıtsız bırakıldı. 
     
</TEXT>
</DOC>
