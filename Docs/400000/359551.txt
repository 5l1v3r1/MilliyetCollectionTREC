<DOC>
<DOCNO> 359551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/spo01.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Utandıracağım' 
</HEADLINE>
<TEXT>


Kartal'dan gönderilen Fatih Sonkaya, Porto ile anlaşmaya vardı, "Portekiz'deki performansımla beni kapı dışarı edenleri utandıracağım. Uzun yıllar Avrupa'nın üst düzey takımlarında oynayacağım" dedi 

ORHAN YILDIRIM 


Beşiktaş'tan gönderilen, Portekiz'in ünlü kulübü Porto ile anlaşan Fatih Sonkaya, giderayak iddialı açıklamalar yaptı. 500 bin Euro karşılığında bonservisi verilen oyuncunun da yıllık 500 bin Euro alacağı belirtildi. 
Porto ile anlaşmasının normal olduğunu belirten Fatih, "Sağ bekte oynayan oyuncularını 10 milyon Euro karşılığında Ruslar'a satmışlar. Aynı yere beni alıyorlarsa herhalde bir bildikleri vardır " dedi. 
Hocanın Hollandalı olması kendisi için bir avantaj olacağına dikkat çeken gurbetçi futbolcu, "Zaten transfer de onun sayesinde gerçekleşti. Del Bosque döneminde takımın banko oyuncusuydum. O gittikten sonra kimse yüzüme bakmadı. Gideceğimi bile gazetelerden öğrendim. Ayrıca hak ettiğim parayı da alamadım. Ama bunlar önemli değil. Benim Avrupa'daki kariyerim ortada. Porto gibi bir takımda oynayacağım. Türkiye'de profesyonellik tam olarak oturmamış. Bunu gördüm. Avrupa'da uzun yıllar üst seviyedeki takımlarda oynayacağım. Buradaki performansım ile beni kapı dışı edenleri utandıracağım" diye konuştu. 

Devir-teslim 

Beşiktaş Başkanı Yıldırım Demirören dün İstanbul'a dönerken, kafile başkanlığını da Kıvanç Oktay aldı. Almanya'da pazar günü başlayacak ikinci etap çalışmalarına kadar mutlaka bir yabancı ile anlaşacaklarını belirten Oktay, "İsteyen Beşiktaş olunca oyuncuların bonservis bedelleri ve kendi istekleri anormal rakamlara çıkıyor. Sıkıntı burada" dedi. 

Derdi dünyadan büyük 

Gökhan, yaşlı dede ve ninesine, hasta annesine, biri özürlü üç kardeşine bakarken, Kanada'dan gelen eşini Türkiye'ye alıştırıyor 

ORHAN YILDIRIM 

23 yaşında büyük bir sorumluk almış Gökhan Zan. Bir sezonluk aradan sonra yeniden Beşiktaş'a kavuşan genç futbolcu, 8 kişilik bir ailenin reisi. Yaşlı dede ile nine, hasta anne, biri özürlü üç kardeş ve Kanada'dan alınan gelin... Başarılı oyuncu, "Bir kardeşim özürlü. Babalık, ağabeylik, evlatlık, son olarak eşlik gibi farklı görevlerim var. Ama sahaya çıktığımda her şeyi unutuyorum. Sosyal hayatım yok ama mutluyum" diye konuşuyor. Gökhan, Lucescu'dan Rıza Çalımbay'a uzanan serüvenini ise şöyle anlattı 
Kore'deki hazırlık kampında Lucescu, Datcu aracılığı ile, "Sana çok güveniyorum benim bankom olacaksın" demişti. Ama ilk başlarda hiç kadroya almadı. Sonra 20 maç yedek soyundum. Gençlere pek güvenmiyordu. Kıvanç Ağabey, "Seni vermeyi düşünmüyoruz ama İbrahim Toraman'a karşılık kiralık birini istiyorlar, karar senin" dedi. Ben de gitmeyi kabul ettim. Celal Doğan gibi başkan ve Nurullah Sağlam gibi bir hoca ile çalışmak isterim elbette. Bizler gelip geçiciyiz. Ama ortada bir de gerçek var. Fenerbahçe Tuncay, Serhat, Selçuk, Mahmut Hanefi, Volkan gibi bizimle aynı dönemin oyuncularına sabredip oynattı. O dönem iki yıl şampiyon olamadı, ama bugünkü iskelet kadroyu kazanmış oldu. Bizler sıradan oyuncular değiliz. Belli bir yere kadar geldik. Artık Beşiktaş'ta kalıcı olmak istiyorum. Zago ve Ronaldo ile birlikte oynasaydım daha çok şey kazanırdım. Korkum yok. Rekabetten çekinmiyorum. Sonuna kadar varım. Beni en çok zorlayan, Diyarbakırspor'da oynadığı dönemde Sinan Kaloğlu oldu. Gerçi maç berabere bitti ama büyük mücadele vardı. Hatta hakem Sinan'a yaptığım penaltıyı da vermedi. Carew, Hakan ve Fatih'e karşı da oynadım ama Sinan gibi kimse beni yormadı. Kanada'dan gelen eşim Diana uyum sağlama sorunu yaşıyor. Kamp falan birşey bilmiyor. Onu da motive etmeye çalışıyorum. Kanada kültürü almış. Ailesinden ayrı kalmış. Mutlu etmeye çalışacağım. 

'Can' simidi 

Siyah - Beyazlılar, Milli Takımlar Menajeri Can Çobanoğlu'na transfer teklifinde bulundu. Beşiktaş, Çobanoğlu için kesenin ağzını açarken, idari konularda da tek yetkili olacağını bizzat kendisine iletti. 
Futbol Şube Sorumlusu Kıvanç Oktay'ın, Çobanoğlu ile görüşerek teklifi ilettiği öğrenildi. Oktay'ın, "Senden mutlaka yararlanmak amacındayız. Milli takımlarda oluşturduğun kolej havasını Beşiktaş'ta da ortaya çıkar" dediği öğrenildi. 
Çobanoğlu ise, "Şu an için milli takımın sözleşmeli çalışanıyım. Bu konuyu önce Bıçakcı ile görüşmem gerekiyor" dediği öğrenildi. Futbol Federasyonu Başkanı Levent Bıçakcı ile önceki akşam bir araya gelen Çobanoğlu, izin alarak tatile çıktı. 

'Doktor çağırın' 

CENGİZ MALGIR 

Beşiktaş Teknik Direktörü Rıza Çalımbay, antrenmanların dozajını her geçen gün daha da yükseltiyor. Siyah - Beyazlılar'ın sabah çalışmasında futbolcuları iki gruba ayıran Çalımbay, iki saat süren ağır bir idman yaptırdı. 
İstasyon çalışmasına ilk giren grup, çalışma bitiminde ayakta duracak halde değildi. Kaptan Tayfur ve diğer oyuncular, Sergen ile kaleci Murat'a takılıp, "Doktoru yanınıza çağın, bu istasyondan bayılmadan çıkamazsınız" diye takıldı. 
Sergen ve Murat, antrenmanı zorda olsa nefes nefese tamamladı. Bu kez Sergen, arkadaşlarına bağırarak, "Bazıları gibi tansiyonum düşmüyor. Ben Rıza hoca ile yeniden doğdum" diye konuştu. 
Kampa geç katılan milli futbolculardan Okan, İbrahim Toraman, Koray, Pancu ve sakatlığı bulunan Güven takımdan ayrı düz koşu yaptı. 



</TEXT>
</DOC>
