<DOC>
<DOCNO> 366535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonyas18.html </URL>
<DATE> 2005/08/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
"Emniyet kemeri hayat standardıdır" 
</HEADLINE>
<TEXT>

     Temsa, Petrol Ofisi ve Hürriyet Otoyaşam Gazetesi, ''Emniyet Kemeri Hayat Standardıdır'' konulu bir sosyal sorumluluk projesi başlattı. Projenin tanıtımı nedeniyle düzenlenen toplantıda konuşan Ulaştırma Bakanı Binali Yıldırım, can güvenliğine gereken önemi vermenin her vatandaşın öncelikleri arasında yer alması gerektiğini, bu amacı taşıyan projeyi hayata geçiren kuruluşları tebrik ettiğini söyledi. 
     Yıldırım, emniyet kemerinin trafik kazalarında ne kadar vahim sonuçları önleyebileceğini gördüklerini ifade ederek, Türkiye'de yurtiçi taşımacılığın yüzde 90'ın üzerinde karayoluyla yapıldığını ve 1950'den bu yana ulaşım politikasının olmaması nedeniyle böyle bir sonucun ortaya çıktığını kaydetti. 
     Türkiye'de ulaşım politikasının ülke çapında planlanmadığını, iki tane plan yapılmasına karşın bunların hiçbir uygulama kabiliyetinin olmadığını dile getiren Yıldırım, göreve geldiklerinde ulaşım ana plan stratejisini oluşturmak üzere bir çalışma gurubu kurduklarını, 2.5 yıl süren bu çalışmanın gerek proje, gerekse ulaşım türleri arasındaki dengeyi sağlayacak kısa, orta ve uzun vadeli dokümanları ortaya koyduğunu anlattı. 
     Türkiye'de 1985'ten beri emniyet kemerinin zorunlu olduğunu bildiren Yıldırım, şunları kaydetti 
     ''Ancak uygulamada ne kadar başarılıyız Bu konudaki oran yüzde 21'lerdedir. Yani 20 yılda yüzde 20 mesafe kaydetmişiz. Bu fevkalade küçük. Eksiklik, sorun nerede Sorun eğitim. Karayolu bağımlısıyız. Yollarımızın fiziksel durumu çok iyi değil. 
     Trafik kazaları bizim hayatımızın rutinlerinden bir tanesi haline geldi. Halbuki Avrupa ülkelerinde trafik kazalarında sıfır risk projesi üzerinde çalışılıyor. Bunu başaran ülke var. İsveç sıfır ölümcül kazayı başardı. 8.5 milyon insanın tamamı gönüllü trafik polisliği yapıyor.'' 
     
     ''KAYIT ALTINA ALMAK KOLAY DEĞİL'' 
     Binali Yıldırım, insanların ve sürücülerin eğitilmesi gerektiğini vurgularken, Türkiye'de Cumhuriyet'in kuruluşundan bu yana bir taşıma kanununun olmadığını, şimdi ilk defa kara taşımacılığında mevzuat düzenlemesine gidildiğini ve bu mevzuatın AB standardının daha da ilerisinde bulunduğunu söyledi. 
     Yıldırım, ''Yani, sektöre her aklı esen girmeyecek. Türkiye'de yurtiçi taşımacılıkta araçların standardı çok düşük. Yaş ortalaması çok yüksek. Arz talebin iki katı, taşımacılıkta tam bir anarşi var'' diye konuştu. 
     Türkiye'de 800 bin aracın en az 350 bininin boş ve taşımacıların da kuyrukta olduğunu anlatan Yıldırım, konuşmasına şöyle sürdürdü 
     ''Yük alacaklar. Biri sorumlu, ben 15 tondan fazla alamam diğeri ben 209 ton alırım bir diğeri de ben 25 ton alırım diyor. Açık artırmaya çıkıyor. Neden Çarpık yapılanma, dengesiz sektörel gelişme. İşte bunların önünü kesecek yeni taşımacılık yasası ve ona bağlı çıkarılan yönetmelik... 50 yılda bu kadar düzensiz, gelişigüzel oluşan sektörü kurumsallaştırmak kayıt altına almak kolay bir iş değil. Ancak sektör bu yasayı benimsedi. Yasanın benimsenmeyen tek bir maddesi kayıtlar için alınan ücretlerdir. Yasanın yönetmeliğini Şubat 2006'ya kadar uzattık. Ondan sonra uzatma söz konusu değil. Şu anda da yüzde 45 seviyesinde kayıt içine girdi. Bunun süresi içinde tamamının kayıt içine gireceğini düşünüyoruz.'' 
     
     ''BİRBİRİMİZİN ETEĞİNDEN TUTUP HIZIMIZI KESMEYELİM 
     Ulaştırma Bakanı Yıldırım, kayıt işlerini bakanlığa gelmeden halletmek üzere bir on-line sistem kurulacağını, bugünlerde onun hazırlığını yaptıklarını ve burada yetki devri de gerçekleştireceklerini anlatarak, ''Düzenli gelişen, arz talebi gözeten sektöre ulaşmak lazım'' dedi. 
     Yıldırım, Bakanlığının telekom ve hava alanı ihalesi ile 10 milyar dolarlık bir özelleştirme gerçekleştirdiğini anlatarak, ''Buna benzer daha çok kaynağımız, çok imkanımız var. Yeter ki bu kaynaklarımızı, gücümü bir araya getirelim, aynı hedefe yürüyelim. Birbirimizin eteğinden tutup hızımızı kesmeyelim'' diye konuştu. 
     Konuşmasının sonunda eğitimin önemine işaret eden Yıldırım, umursamazlık ve vurdumduymazlığın devam etmesi halinde her yıl bir ülke nüfusuna eşit insanın yollarda kaybedileceğini savundu. 
     
     ''SAATTE 50 KAZA OLUYOR'' 
     Temsa Genel Müdürü Mehmet Buldurgan da, projeye bir yıl önce başladıklarını belirterek, bütün otobüslerde kemerin kullanılmasını istediklerini söyledi. 
     Petrol Ofisi Genel Müdürü Jan Nahum ise bu kampanyayı sosyal sorumluluk projelerinin ek halkası olarak gördüklerini ifade ederek, proje ile kara yolculuğunda ölüm ve yaralanmaları yok etmeyi istedikleri söyledi. 
     Hürriyet Gazetesi Haber Koordinatörü Enis Berberoğlu da 3 yıl sonra ölümlü kazaların sıradan haber olmadığı bir gazete çıkarmayı hayal ettiklerini belirtti. 
     Gazi Üniversitesi Rektör Yardımcısı ve Trafik Planlaması ve Uygulaması Anabilim Dalı Başkanı Prof. Dr. Süleyman Pampal da Türkiye'de trafik kazalarında yılda 10 bin kişinin hayatını kaybettiğini ifade ederek, ''Kabaca saatte 50 kaza oluyor. Bir kişi ölüyor. 12 kişi yaralanıyor. Yılda 10-15 milyar dolar maddi kayıp oluyor'' diye konuştu. 
     Pampal, emniyet kemerinin önemine değinirken, ''Yılda trafik kazalarında ölenlerin yarısını yani 5 bin kişiyi kurtarabiliriz. Emniyet kemeri ölüm riskini yaklaşık yüzde 50 azaltıyor. Kaza kaçınılmaz ise en önemli önlem kemerdir'' dedi. 
     
     ERCAN TEZER 
     Otomotiv Sanayii Derneği OSD Genel Sekreteri Ercan Tezer ise emniyet kemerinin AB'de yolcu taşıyan otobüslerde zorunlu olmasına karşın Türkiye'de önü açık koltuklarda zorunlu olduğunu bildirdi. 
     Konuşmaların ardından Ulaştırma Bakanı Yıldırım, Buldurgan, Nahum, Berberoğlu ve Sabancı Holding Yönetim Kurulu Başkanı Güler Sabancı emniyet kemeri ile basın mensuplarına poz verdiler. 
     Bu arada Güler Sabancı, Binali Yıldırım'a, toplantının yapıldığı Sakıp Sabancı Müzesi'ndeki ''17. Yüzyılda Avrupa'da Türk İmajı'' sergisini gezdirdi. 
     Verilen bilgiye göre, karayollarında bulunan tüm toplu taşıma araçlarında emniyet kemeri kullanımı konusunda toplumsal bilinç oluşturmak misyonuyla yola çıkan proje, konu hakkında yasal düzenlemelere gidilmesi için kamuoyunda bilinç yaratmayı amaçlıyor. 
     İlk fazı yaklaşık bir yıllık uygulama dönemini içerecek olan proje kapsamında Türkiye'nin sayıları 300'ü aşan otobüs ve turizm firmaları yetkilileri ile bir araya gelinerek otobüs ve midibüslerde emniyet kemeri kullanımı konusunda bilinçlendirme toplantıları yapılacak ve destek istenecek. 
     Proje kapsamında ayrıca, yaklaşık 3 bin 500 otobüs şoförüne konunun öneminin vurgulanacağı eğitim toplantıları düzenlenecek ve 200 bin yolcuya da ulaşılmaya çalışılacak. 
     
</TEXT>
</DOC>
