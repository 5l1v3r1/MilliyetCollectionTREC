<DOC>
<DOCNO> 369466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/yazar/akyol.html </URL>
<DATE> 2005/08/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Diyarbakır notları 
</HEADLINE>
<TEXT>


BAŞBAKAN Erdoğan Diyarbakır'a giderken kamuoyunda beklenti çıtası bir hayli yüksekti. Başbakan'ın büyük bir miting yapması, herkese küçük dilini yutturacak 'müthiş' açıklamalarda bulunması bekleniyordu. 
Evvela "büyük miting" olmadı. Diyarbakır şehir merkezinin epey uzağında Şilbe mevkiinde inşa edilen toplu konutların tapu teslimi için düzenlenmiş tören yapıldı. 
Diyarbakır'a gelen bakanlar Abdullah Gül, Abdülkadir Aksu, Nimet Çubukçu, Mehdi Eker'e sordum, böylesine bir beklenti oluşmuşken neden büyük bir miting yapılmamıştı 
Baştan "tapu teslim töreni" olarak düzenlendiğini söylediler. 
Son birkaç günde kamuoyunda beklenti yükseldi diye, aceleyle büyük bir miting yapmayı düşünmemişler. 
Sanıyorum büyük ve kontrolü zor mitingde birtakım 'asayiş' olaylarının çıkması ihtimalini de gözettiler. 

DEHAP ve PKK çevreleri protesto için günlerdir hazırlanmış. Çok sayıda beyaz bayrak ve "af"lı, "müzakere"li pankart ve Kürtçe bazı dövizler hazırlanmış. Sonra vazgeçmişler. 
Bunun iki sebebi olduğu söyleniyor 
Aydınlar görüşmesi ile iyimser bir hava oluşunca, PKK bunu sabote eden, bozguncu bir duruma düşmek istememiş, böyle bir görüntünün halkın tepkisini çekeceğini düşünmüş.Başbakan'ın toplantısının 'miting' değil de 'tapu töreni' olarak yapılması da tansiyonu düşürmüş. Öyle ki şehirde PKK olay çıkaracak korkusuyla bazı Diyarbakırlı işadamları başka şehirlere tatile çıkmışlar. 
Bunlar bana Diyarbakırlıların anlattıkları... 
Tarım Bakanı Diyarbakırlı Mehdi Eker'e bölgenin politik konjonktürünü sordum, şunu söyledi 
- Demokrasi ve ekonomi... Halk bunu istiyor. Bu yönde olumlu gelişmeleri herkes görüyor ve benimsiyor. PKK ve DEHAP'ın iki istismar konusu olan baskı ve yoksulluğu daraltıyoruz, böylece politik tabanları da daralıyor. PKK bu telaşla teröre başladı tabanını bu şekilde toparlamayı umuyor. 
Eker, bölge ekonomisindeki olumlu gelişmelerden de bahsetti. 

İKİNCİ husus, Başbakan Erdoğan'ın konuşması da beklentinin aksine herkese küçük dilini yutturacak müthiş açıklamalar içermiyordu. Söylediği çok önemli şeyler vardı, ama bunlar tek başına vitrine konulmamış, geniş bir ekonomik kalkınma konuşmasının içine adeta serpiştirilmişti. 
"Tek devlet, tek millet ve tek bayrak çerçevesinde Kürt meselesine çözüm... Terörle mücadele... Teröre karşı herkesle görüşme... Demokrasinin alanını genişletme..." 
Özü bu... 
Erdoğan, bölgede demokrasi ve ekonomik kalkınma ümidini geliştirebilirse, DEHAP'ın 2002 -2004 arasında uğradığı oy kaybı bir ölçüde devam edebilir. 
Herhalde teröre taban kazandıran ekonomik ve siyasi faktörleri daraltacak uzun soluklu bir reform süreci gerekiyor "tek devlet, tek millet, tek bayrak" ilkesi içinde çoğulcu demokrasi yani... 
Bu yazıyı Diyarbakır'da Kervansaray Oteli'nde yazıyorum. Kanuni Sultan Süleyman'ın Diyarbakır Valisi Hüsrev Paşa'nın yaptırdığı muazzam kervansaray... 
Eski doğu-batı ticaretinde bir kavşak noktası olan Diyarbakır'ın o zamanki zenginliğini yansıtan bir anıt yapı... 
Batı, kervandan gemiye, özellikle de buharlı gemiye geçince, doğu dünyası geriledi, batı ilerledi... 
Türkiye'nin de doğusu bu yüzden geri kaldı. Şimdi Türkiye sanayileşme ve şehirleşme ile, AB süreci ile bu "makus talihi" yenme yolunda... Terörün bunu engellemesine izin verilmemeli... 
Yol belli Üniter devlet içinde ekonomi ve demokrasi... 



</TEXT>
</DOC>
