<DOC>
<DOCNO> 392582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonspo05.html </URL>
<DATE> 2005/11/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Newcastle Emre'ye duacı... Avrupa'dan futbol... 
</HEADLINE>
<TEXT>

     İngiltere Premier Ligi’ne büyük hedeflerle giren Newcastle United, Emre’ye duacı... Temsilcimiz Birmingham önünde attığı güzel golle Siyah-Beyazlılar’ı galibiyete taşıdı. 
     
     Hat-trick yaptılar 

     İngiltere Premier Ligi’nde Newcastle United’ın çıkışı devam ediyor... Sunderland ve West Bromwich galibiyetlerinden sonra dün de sahasında Birmingham’ı Emre’nin attığı tek golle deviren Newcastle, üstüste 3 maçını da kazandı. Birmingham karşısında 90 dakika sahada kalan ve 71. dakikada takımına 3 puanı getiren gole imzasını atan milli futbolcumuz, İngiltere’deki gol sayısını da 2’ye çıkarttı. Souness’ın öğrencileri dünkü galibiyetle ligde puanını 18’e yükselterek, Manchester United’ın ardından 10. sıraya yerleşti. 
     
     Tugay 90 dakika 

     Tugay Kerimoğlu’nun formasını giydiği Blackburn Rovers ise ligin flaş takımı Charlton’ı 4-1 yenmesini bildi. Temsilcimiz 90 dakika sahada kaldı. Arsenal ise sahasında Sunderland’ı Persie ve Henry’nin 2 golleriyle 3-1 mağlup etti. Son 5 dakikada bulduğu 2 golle Aston Villa deplasmanından 3 puan çıkartan Liverpool’a galibiyete Gerrard ve Alonso taşıdı. Fulham, Manchester City’e 2-1 üstünlük sağlarken, West Ham, West Bromwich’i tek golle yendi. Wigan, deplasmanda Portsmouth’u 2-0 mağlup ederek, Chelsea’nin ardından 2. sıradaki yerini korudu. 
     
     Nihat yetmedi 

     Temsilcimiz Nihat Kahveci’nin formasını giydiği Real Sociedad, Osasuna’ya evinde 2-1 mağlup olmaktan kurtulamadı. Özellikle ilk 45 dakikada oldukça etkili bir oyun sergileyen Nihat, bir penaltı yaptırmayı başardı. Bu sezon başarılı bir görüntü çizen ve lider durumda bulunan Osasuna’nın golleri Garcia ve Cuellar’dan gelirken, ev sahibinin tek sayısını Xabi Prieto kaydetti. 
     Almanya'nın kralı Bayern 
     Bundesliga'nın 12. haftasında lider Bayern Münih, takipçisi Werder Bremen'i 3-1 yenerek rakibiyle arasındaki puan farkını beşe çıkarttı. Son iki sezonun şampiyonlarının mücadelesinde Bremen, 12 golle gol krallığında zirvede bulanan Klose'yle ilk dakikada öne geçti. Hemen iki dakika sonra Schweinsteiger skoru eşitledi. 34'te Pizarro ve 44'te Makaay'ın golleri, Allianz Arena'yı ayağa kaldırdı ve Bavyeralıları üç puana taşıdı. Ağustos ayının sonundan bu yana suskun olan Hollandalı golcü Roy Makaay da uzun bir aradan sonra golle tanıştı. 
     
     Yıldıray'sız Hertha, Halilleri yendi 

     Hafta içinde Şampiyonlar Ligi'nde Fenerbahçe'yi mağlup eden Hamit Altıntop'un takımı Schalke, Duisburg'u 3-0'la geçti ve 21 puanla dördüncü sıraya tutundu. Goller 13'te Kuranyi, 67'de Meyer kendi kalesine ve 86'da Rodriguez'den geldi. Hamit, maçın tamamında oynadı. 
     Yıldıray Baştürk'ün oynamadığı karşılaşmada Hertha Berlin, sahasında Halil Altıntop'lu Kaiserslautern'i 3-0 mağlup etti. Hertha'nın golleri altıncı dakikada Marcelinho, 48'de Pantelic ve 52'de Rafael'den geldi. Bu sonuçla Hertha Berlin beşinci sıradaki yerini korudu. 
     Alpay'ın 90 dakika oynadığı maçta Köln, Wolfsburg'la 1-1 berabere kaldı. Klimowicz'in 41'deki golüne, konuk ekip 88'de Epstein karşılık verdi. 
     Leverkusen de Borussia Dortmund'u 2-1 yendi. 33'te Juan'la öne geçen Kırmızı-Siyahlılar, 69'da Lars Ricken'in golüne engel olamadı. Fakat Kringe'nin 86'da kendi kalesine attığı gol Leverkusen'e üç puan getirdi. Dortmund'da milli oyuncu Nuri Şahin 90 dakika mücadele etti. 
     
     Schalke 04 kendine geldi 

     Bundesliga’ya kötü bir başlangıç yapan Schalke yavaş yavaş toparlanıyor... Evinde Duisburg’u ağırlayan Lacivert-Beyazlılar, Kuranyi, Rodriguez ve Meyer’in kendi kalesine attığı golle 3-0’lık galibiyete ulaştı. 90 dakika sahada kalan temsilcimiz Hamit Altıntop performansıyla geçer not aldı. Genç yıldızımız Nuri Şahin ise Borussia Dortmund’un Bayer Leverkusen’e 2-1 yenilmesine engel olamadı. 
     
     Almanya'da günün diğer sonuçları şöyle 

     Hannover-Mainz 2-2. 
     E. Frankfurt-Bielefeld 3-0. 
     SERHAT OYUNDAN ALININCA SEYİRCİ ANTRENÖRE BÜYÜK TEPKİ GÖSTERDİ 
     Belçika Birinci Ligi’nde Serhat Akın’ın da forma giydiği RSC Anderlecht, Racing Charleroi’yı 3-1 yendi. 
     Serhat Akın’ın oldukça etkili bir oyun sergilediği karşılaşmada, genç oyuncu takımının 2. golünün de asistini yaptı. 
     Serhat Akın, karşılaşmanın 4. dakikasında ceza alanı önünde topla buluşup şutunu atarken, top savunma oyuncularına çarpıp kornere gitti. 
     RSC Anderlecht, 13. dakikada Van Den Borre’nin golüyle 1-0 öne geçti. 
     24. dakikada Racing Charleroi beraberliği yakaladı. 
     26. dakikada Serhat sol kanattan topu ceza alanı önüne kadar 
     taşıdı Wilhelmsson’un önüne topu attı ve bu oyuncu da takımının 2. 
     golünü kaydetti. 
     Racing Charleroi’nin savunma oyuncuları Serhat’ın etkili oyununu durdurabilmek için genç futbolcuya sık sık faul yaptı. 
     Anderlecht’in 3. golünü 48. dakikada Finli Thinnen kaydederken, 66. dakikada Racing Charleroi’da bir Türk oyuncusu olan İzzet Akgül oyuna girdi ve sahada 2 Türk futbolcunun mücadelesi gerçekleşti. 
     82. dakikada teknik direktör Frank Vercauteren Serhat’ı oyundan 
     alınca, Anderlecht taraftarları hem teknik direktöre hem de Serhat’ın yerine oyuna giren Deschat’a tepki gösterdiler ve Serhat lehine uzun süre tezahürat yaptılar. 
     Empoli fırtına gibi 
     Serie A’nın dişli ekiplerinden Empoli, evinde Reggina’yı 3 golle dağıttı. Lacivert-Beyazlılar henüz 7.dakikada Busce’nin attığı golle öne geçti. İlk yarı bu skorla sonuçlandı. İkinci yarıda da Empoli fırtınası dinmedi. 67’de Tavano skoru 2-0’a taşımasını bildi. 90.dakikada da Vanucchi skoru belirleyen isim oldu. Empoli bu sonuçla, 11 maçta 6.zaferini elde etti. 
     
     Ferguson gidebilir ’ 

     İngiltere Premier Ligi’ne kötü başlayan Manchester United’da felaket senaryoları yazılmaya başlandı... İngiltere’nin yüksek tirajlı gazetelerinden Daily Mail’de çıkan haberde, kötü sonuçların sürmesi halinde Sir Alex Ferguson’un görevine son verilebileceği ifade edildi. Ayrıca Ferguson’un da bugün oynanacak Chelsea maçının ardından istifa edebileceği de söyleniyor. 

     
</TEXT>
</DOC>
