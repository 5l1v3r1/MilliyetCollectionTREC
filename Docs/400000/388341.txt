<DOC>
<DOCNO> 388341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur06.html </URL>
<DATE> 2005/10/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Beyoğlu’nda film gibi kovalamaca 
</HEADLINE>
<TEXT>

     Güven USTA DHA 

      TAKSİM'de polisin Dur’ ihtarına uymayarak kaçmak isteyen iki kişinin bindiği otomobilin arkasından yetişen bir görevli, kapısından tutunduğu aracın üzerinde yaklaşık 500 metre yol aldı. Diğer polis memuru da DHA aracına binerek şüphelileri takibe alırken, yaşamını tehlikeye atarak araçla birlikte yol alan polis memuru daha sonra araçtan atladı. 
     Kovalamaca Harbiye Rumeli Caddesi ışıklarda başladı. 34 TFP 50 plakalı taksi ile 34 MYG 73 plakalı kamyon çarpıştı. Taksideki yolcunun hafif yaralandığı kazaya trafik ekipleri gelerek müdahale etti. Kaza yapan araçlar çekildiği sırada Harbiye Rumeli Caddesi’nden geçen Hyundai marka aracın içindeki bir çift durarak, polislere Arkadaki araçtakiler bize silah gösteriyor'' diye şikayette bulundu. Polis memuru şikayet edilen 34 UG 7125 plakalı Fiat Siena marka otomobildeki iki kişiye Dur’ ihtarında bulundu. Ancak otomobilde bulunanlar ihtara uymayarak kaçmaya başladı. 
     Bunun üzerine motorize ekipte görevli bir polis memuru hızla koşmaya başladı. Araca yetişen polis memuru, sıçrayarak bir eliyle aracın kapısından, diğer eliyle de aracın üstündeki demirden tutundu ve araçla birlikte yol almaya başladı. Buna rağmen otomobilde bulunanlar durmayarak kaçışı sürdürdü. Yaşamını tehlikeye atan polis memuru da hızla hareket eden otomobilin üzerinde 500 metre gittikten sonra aracı durduramayacığını anlayınca araçtan atladı. Adı öğrenilemeyen polisin sağlık durumunun iyi olduğu açıklandı. 
     Bu arada olay yerindeki diğer polis memuru da DHA’nın hizmet aracına binerek aracı takibe başladı. DHA aracında kaçan arabayı takip eden polis memuru telsizden diğer ekiplere haber vererek takviye istedi. Polis memuru, Harbiye’den Mecidiyeköy’e kadar süren takip sırasında rutin trafik uygulaması yapan başka bir trafik ekibine de aracı görüp görmediklerini sordu. Ancak, olumsuz cevabını aldı. Aracın daha sonra dar sokaklardan birine girerek kaybolduğu anlaşıldı. 
     
</TEXT>
</DOC>
