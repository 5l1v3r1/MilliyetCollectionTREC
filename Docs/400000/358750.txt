<DOC>
<DOCNO> 358750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur34.html </URL>
<DATE> 2005/07/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yatağan'da hastaneye başvuranların sayısı 220'ye yükseldi 
</HEADLINE>
<TEXT>

     Muğla’nın Yatağan İlçesi’nde ishal, ateş, kusma ve mide bulantısı şikayetleriyle hastaneye başvuranların sayısının 220’ye yükseldiği bildirildi. 
     Muğla Valiliği’nden yapılan yazılı açıklamada, ilçe merkezinde 4 Temmuz’dan itibaren Yatağan Devlet Hastanesi Acil Polikliniği’ne yüksek ateş, bulantı ve kusma şikayetleriyle çoğu çocuk olmak üzere başvuranların sayısında artış görülmesi üzerine, İl Sağlık Müdürlüğü’ne bağlı ekiplerin ilçeye gönderilerek gerekli önlemlerin alındığı ifade edildi. 
     Önlemler çerçevesinde, şehir içme suyu şebekesinde gerekli dozda klorlama yapıldığı belirtilerek, şebekenin çeşitli semtlerinden, damacanayla su satışı yapılan yerlerden ve yurttaşların kendilerinin içme suyu aldığı açıktaki kaynaklardan su numunelerinin alınarak, Muğla Halk Sağlığı Laboratuvarı’nda bakteriyolojik ve kimyasal analizlerine başlandığı ifade edildi. 
     Ayrıca enfeksiyon tespit edilen çocukların dışkılarından da örneklerin alınarak, tahlillerine başlandığının belirtildiği açıklamada, ilk gün hastaneye çoğu çocuk 120 kişinin başvurduğu bildirildi. 
     Bu çocuklardan 10’unun Yatağan Devlet Hastanesi’nde, 10’unun Muğla Devlet Hastanesi’nde ve 11’inin de Menteşe Devlet Hastanesi’nde yataklı tedavi gördüğü kaydedilerek, diğer çocukların da ayakta tedavi edilerek evlerine gönderildiği dile getirildi. 
     Açıklamada, ilk gün enfeksiyona dayalı olarak sağlık kuruluşlarına başvuranlarının sayısının 120 olmasına karşın, bugün bu sayının 220’ye ulaştığı belirtilerek, şüphe üzerine sağlık kuruluşlarına kontrol için getirilenler nedeniyle sayının 220’ye çıktığı ifade edildi. 
     Açıklamada, çocuklarda görülen rahatsızlığın, Yatağan Termik Santrali’nin baca gazından kaynaklandığı yönündeki endişelerin yersiz olduğu belirtilerek, baca gazının solunum sistemine etki edebileceği, oysa ki çocuklarda görülen rahatsızlığın sindirim sistemiyle ilgili olduğu belirtildi. 
     Yetkililerce hastalığın, yurttaşların tükettiği içme sularından kaynaklanabileceği kaydedilirken, içme sularıyla ilgili klorlama ve diğer önlemlerin alındığı ve bundan sonra sağlık kuruluşlarına başvuranların sayısında hızlı düşüş olacağına dikkat çekildi. 
     Hastalığın, entero virüslerle meydana gelen yaz ishali de olabileceği yetkililerce belirtildi. 
     Açıklamada, Muğla Devlet Hastanesi ile Menteşe Devlet Hastanesi’nde halen 21, Yatağan Devlet Hastanesi’nde de 4 kişinin yatarak tedavi gördüğü dile getirilerek, Yatağan’da yatarak tedavi gören 6 hastanın taburcu edildiği ifade edildi. 
     
</TEXT>
</DOC>
