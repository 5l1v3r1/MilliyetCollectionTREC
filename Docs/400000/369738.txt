<DOC>
<DOCNO> 369738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/soneko09.html </URL>
<DATE> 2005/08/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Babacan Türkiye'ye Kıbrıs konusunda daha fazla baskı adil değil 
</HEADLINE>
<TEXT>

     Devlet Bakanı ve Başmüzakereci Ali Babacan, ''Kıbrıs konusunda Türkiye'ye daha fazla baskı yapılmasını ben kesinlikle adil bulmuyorum'' dedi. 
     Babacan, Ziraat Bankası sosyal tesislerinde düzenlediği basınla sohbet toplantısında, gazetecilerin çeşitli konulardaki sorularını yanıtladı. 
     Babacan, bir soru üzerine Ankara Sanayi Odası ASO tarafından önerilen Bölgesel Asgari Ücret konusunun masaya yatırılarak tartışılmasında fayda gördüğünü söyledi. Türkiye'nin her bölgesinde yaşamanın maliyetinin aynı olmadığını belirten Babacan, bu konunun farklı anlaşılmamasını da isteyerek 49 ilde asgari ücretin işverene maliyeti düşürdüklerini ancak, işçilerin yine 350 milyon lira ücret aldığını anlattı. Bazı bölgelerde işçilerin aylık 150 ile 180 milyon lira arasında değişen oranlarda maaş aldığını ve bunların hiçbir sosyal güvencesi bulunmadığını bildiklerini de belirten Babacan, bu gerçeklere gözlerini yummalarının mümkün olmadığını kaydetti. 
     Bir başka soru üzerine Fransa Cumhurbaşkanı'nın AB ülkelerine Türkiye ile, Güney Kıbrıs Rum Kesimi'ni tanımadığı sürece müzakerelerin başlatılmaması konusunda mektup yazdığına ilişkin haberlerin yalanlandığını kaydeden Babacan ancak, Fransız Başbakanı'nın bir radyo kanalına verdiği mülakatta Türkiye ile ilgili sarf ettiği birkaç cümle bulunduğunu, bu cümlelerle ilgili Fransız Dışişleri'nin kendi içinde bazı haberleşmeleri varsa bunu kendilerinin bilmesinin mümkün olmadığını söyledi. 
     17 Aralık tarihinde Türkiye'den 6 yasayı çıkarması ve Kıbrıs'la ilgili protokolü imzalamasının istendiğini belirten Babacan, bu konularda üye ülkelerin Türkiye imza atarken herhangi bir deklarasyon yayınlayıp yayınlamayacağına ilişkin metinde bir cümlenin yer almasını istediklerini, Türkiye'nin herhangi bir rezerv koymadan bu metni imzalamasını istediklerini ancak bunun kendileri tarafından metinden çıkartıldığını anlattı. Babacan, bu nedenle daha o günden, Türkiye'nin Kıbrıs ile ilgili protokol imzalamasının ardından bir deklarasyon açıklayacağının belli olduğunu söyledi. 
     25 ülkenin Türkiye'nin üzerine düşenleri yapması halinde 3 Ekim tarihinde müzakerelerin başlayacağına ilişkin söz verdiğini ve bu sözlerin öyle ayaküstü söylenmediğini kaydeden Babacan, ''Şimdi biz üzerimize düşeni yaptık. Eğer diyorsak AB'nin en temel değerlerinden bir tanesi ahde vefa ise söz verildiği gibi 3 Ekim'de bizim müzakerelerimiz başlamalıdır'' diye konuştu. 
     Şu anda hukuki ve teknik olarak müzakerelerin önünde iki engel bulunduğunu belirten Babacan, şöyle devam etti 
     ''Ancak önümüzde 3 Ekim'den önce Müzakere Çerçeve Belgesi diye komisyon tarafından açıklanan bir belge var ki müzakere sürecinin artık 10 senemi sürecek Ne kadar sürecek kesin bir şey söyleyemeyiz. Komisyonun bunu 25 komisyon üyesinin ortaklaşa aldıkları bir kararla teyit etmesi gerekiyor. 25 ülkenin Müzakere Çerçeve Belgesi'ne Evet demesi gerekiyor. Şimdi bunun için bu ayın 25'inde bir toplantı olacak. 25 ülkenin Brüksel'deki temsilcilerinin oluşturduğu komisyonda 25 tane büyükelçisi var. Bunlar kendi ülkelerinin Brüksel'deki AB'deki temsilcisi. Şimdi bunlar tartışacaklar. Ondan sonra Bakanlar Konseyi olacak. Orda da yine tartışılacak. 3 Ekim'den önceki bir tarihte bu belgenin onaylanmasını biz bekliyoruz. 
     Şimdi teknik ve hukuki bakımdan hiçbir engel yok. Ama siyasi bakımdan böyle bir şey var önümüzde 3 ekimden önce. 
     
     ''KIBRIS'TA TÜRKİYE'YE BASKI YAPILMASINI ADİL BULMUYORUM'' 
     Biz üzerimize düşen her şeyi yaptık. Kıbrıs konusunda hep çözümden yana olduk. Çözüm için kuvvetli bir siyasi irade ortaya koyduk. Geçen sene 24 Nisan'da Başbakan çok açıklıkla ifade etti ve KKTC'de Annan Planı'na evet denilmesini açık açık savunduk ve siyasi desteğini yaptık. Güney Kıbrıs maalesef, Kuzey Kıbrıs'ın tersine planın onaylanmaması konusunda propaganda yaptı. Bir yandan BM çerçevesinde çözüm diyorsunuz. Bunu baştan kabul ediyorsunuz. Ama bir yandan da BM çözümünü kabul etmemek için vatandaşlarınıza Gelin bunu kabul etmeyin diyorsunuz. Kıbrıs konusunda Türkiye'ye daha fazla baskı yapılmasını ben kesinlikle adil bulmuyorum.'' Bu tür durumlarda taraflardan birisinin çözümsüzlükte ısrar etmesi, çözümsüzlüğün taraflardan bir tanesinin işine gelmesi halinde o konuda çözüme ulaşmanın kolay olmadığını anlatan Babacan, Türkiye ve KKTC'nin çabaları karşısında Yunanistan ve Güney Rum kesiminin de aynı ölçüde çaba göstermesi konusunda teşvik edilmesini arzu ettiğini bildirdi. Babacan, ''AB benim üyemdir diye üyesi olanla üyesi olmayan arasında bir farklı yaklaşıma giriyorsa bu bizim adalet anlayışımıza çok sığmıyor'' dedi. 
     Babacan, bu konuda çözümsüzlükten istifade edilmesini de doğru bulmadığına bildirdi. 
     IMF ile gözden geçirmeler konusundaki bir soru üzerine, AB takvimi ile Stand-By görüşmelerinin birbiriyle ilişkilendirilmemesi gerektiğini kaydeden Babacan, ikisinin ayrı ayrı hatları bulunduğunu söyledi. Babacan 2. gözden geçirme çalışmalarının yoğun geçeceğini bildirdi. 
     
     MEMUR MAAŞ ZAMMI 
     Sorular üzerine, birinci ve ikinci gözden geçirmenin birleştirilip birleştirilmeyeceğini konusuna takılınmaması gerektiğini anlatan Babacan, gözden geçirmede gecikmenin finansal açıdan bir sorun oluşturmayacağını kaydetti. Babacan, ancak 3 yıllık bir dönemde böylesi bir gecikmenin önemli olacağını belirtti. 
     Babacan, memur maaş artışı ile ilgili Başbakan Yardımcısı Mehmet Ali Şahin'in çalıştığını, hükümetin memurun maaş standartlarını ne kadar iyileştirirse o kadar iyi olacağını düşündüklerini söyledi. Ancak bunun makro ekonomik dengeleri bozmaması gerektiğini belirten Babacan, Şahin'in bu konuda kendisi ile ilgili bir görüşme yapmadığını bildirdi. 
     Bütçe ile ilgili bir soru üzerine IMF ile makro ekonomik dengeler bakımından çalışmalar yaptıklarını belirten Babacan ''Tavuğun civcivi güzün sayılır diye bir söz var. Yani tavuk yumurtlar, bunların ne kadarı civciv olur. Bazıları büyür tavuk olur. Ondan sonra bunun hesabı yapılır. Bütçe hesaplarına da yıl sonunda bakılması gerekir'' dedi. 
     Şu anda bütçede fazlalık bulunduğunu söylemediğini bunun aylara göre dağılımında farklılıklar bulunduğunu belirten Babacan, bu nedenle bir aya bakıp bütçenin geneli üzerinde bir karar verilmemesi gerektiğini vurguladı. 
     
     ''AB MÜZAKERELERİNDE DEVASA BİR ORGANİZASYON BEKLEMEYİN'' 
     Türkiye'nin istikrar ve kredibilite konusunda önemli bir fırsat yakaladığını, bu tarihi fırsatı kaçırmaları halinde yeni jenerasyonun kendilerinden hesap soracağını bildiren Babacan, ''Makro ekonomik ve siyasi istikrarının Türkiye'nin en büyük kazanımı olduğunu'' ifade etti. 
     Babacan bir soru üzerine AB müzakere çalışmalarında yepyeni bir organizasyon, yeni devasa bir yapılanmanın söz konusu olmadığını da bildirdi. Babacan, ''Kimse böyle bir şey beklemesin'' dedi. 
     
     EK PROTOKOL 
     Ek protokolün 3 Ekim'den önce Meclis'e getiririp getirilmeyeceğine ilişkin değişik sorular üzerine Babacan, TBMM'nin resmi açılış tarihinin 1 Ekim Cumartesi olduğunu, eğer normal şekilde çalışmalar devam ederse ilk oturumun 4 Ekim Salı günü gerçekleşeceğini bildirdi. Babacan, ''Tabii bu şu demek değil. Biz bunu geciktireceğiz. Biz bunu yapmayacağız. Öyle bir şey akla gelmesin. Mümkün olduğu en kısa sürede Meclis'te görüşülür'' dedi. 
     Devlet Bakanı Babacan, resmi verilere göre 2004'ün birinci döneminde işsiz olduklarını söyleyenlerin yüzde 44.5'inin bu yılın aynı döneminde iş bulduklarını bildirdiklerini de sözlerine ekledi. 
     
</TEXT>
</DOC>
