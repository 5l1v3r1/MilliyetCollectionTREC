<DOC>
<DOCNO> 390767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/guncel/agun.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet coşkusu 
</HEADLINE>
<TEXT>


Cumhuriyet'in 82. yıldönümü, olumsuz hava koşullarına rağmen coşkuyla kutlandı. Kar yağışı nedeniyle bazı illerde törenler kapalı mek nlara alınırken, Kayseri'de vatandaşlar, geçit töreni yapan asker ve polisleri alkış yağmuruna tuttu 

DOĞAN HABER AJANSI 

Türkiye Cumhuriyeti'nin 82. kuruluş yıldönümü, tüm yurtta, dış temsilciliklerde ve KKTC'de coşkuyla kutlandı. Kutlamalar bazı merkezlerde olumsuz hava şartları nedeniyle kısa sürdü, bazı illerde geçit törenleri iptal edildi. 
Erzurum, Kars ve Ardahan'da, kutlamalar kapsamında yapılacak resmi geçit törenleri yoğun kar yağışı nedeniyle iptal edildi. Kutlamalar kapalı spor salonlarına alındı. Karadeniz'de etkili olan yağmur nedeniyle Rize, Giresun ve Artvin'de kutlamalar kapalı mek nlarda yapılırken, Trabzon, Bayburt ve Gümüşhane'de açık alanlarda gerçekleştirildi. Gümüşhane Valisi Veysel Dalmaz, cumhuriyetin rejimlerin en faziletlisi olduğunu söyledi. 

Renkli sahneler 
Bolu'da soğuk ve yağışlı havaya rağmen coşkuyla geçen kutlamalarda öğrenciler, yağmurdan korunmak için ellerindeki pankartların ve şemsiyelerin altına sığındı. Kayseri'deki kutlamalar da renkli görüntülere sahne oldu. Geçit töreni sırasında, polis ve askerleri alkış yağmuruna tutan Kayserililer, "Türkiye sizinle gurur duyuyor" diye bağırdı. 
Erzurum'da Kadın Bar Ekibi, önceki yıllarda yaşanan türban sorunu nedeniyle kutlamalara başları açık olarak katıldı. 

İstanbul'da yağmur engeli 

İstanbul'da, Cumhuriyet'in 82. yıldönümü nedeniyle düzenlenen törene yağmur damgasını vurdu. Vatan Caddesi'nde düzenlenen törende askeri birliklerin geçişi sırasında aniden bastıran sağanak yağmur nedeniyle vatandaşların çoğu, törenin sonuna kadar bekleyemeden ayrılmak zorunda kaldı. Bağdat Caddesi'nde planlanan kutlamalar da sağanak yağmur nedeniyle Kadıköy Halk Eğitim Merkezi'nde yapıldı. 

Sezer'i 70 vekil kutladı 

Cumhurbaşkanı'nın, 29 Ekim dolayısıyla tebrikleri kabul etmek için düzenlediği törene az sayıda milletvekili katıldı. AKP'lilerin ilgi göstermediği törende 12 bakan hazır bulundu 

ANKARA Milliyet 

Cumhurbaşkanı Ahmet Necdet Sezer'in Cumhuriyet Bayramı dolayısıyla TBMM'de kutlamaları kabulüne 546 milletvekilinden sadece 70'i katıldı. Atatürk Kültür Merkezi'ndeki AKM törende de milletvekilleri için ayrılan tribünde büyük boşluklar olması dikkat çekti. 
Anıtkabir'deki törenin ardından TBMM'ye geçen Sezer'i, Meclis Başkanı Bülent Arınç askeri törenle karşıladı. Tören kıtasını selamlayan Sezer, tebrikleri kabul etmek üzere Tören Salonu'na geçti. 

Tokalaşmadılar 
Salona kısa aralıklarla, Başbakan Recep Tayyip Erdoğan, CHP Genel Başkanı Deniz Baykal ve Genelkurmay Başkanı Orgeneral Hilmi Özkök geldi. Erdoğan ile Özkök kendilerine ayrılan yerden "başlarıyla" birbirlerine selam verdi, ancak Başbakan Erdoğan, Özkök ve Baykal arasında tokalaşma olmadı. 
Törene, 355 vekilli AKP'den katılımın az olması dikkat çekti. 
Başbakan yardımcıları Abdullah Gül ve Abdüllatif Şener, Devlet Bakanı Nimet Çubukçu, İçişleri Bakanı Abdülkadir Aksu, Adalet Bakanı Cemil Çiçek ve Sağlık Bakanı Recep Akdağ'ın da aralarında bulunduğu 12 kabine üyesi de Sezer'i kutladı. YÖK Başkanı Prof. Dr. Erdoğan Teziç, DYP lideri Mehmet Ağar ve ANAP lideri Erkan Mumcu ile Başbakanlık Müsteşarı Ömer Dinçer de Sezer'i kutladı. 
AKM'de yapılan törende de milletvekilleri için ayrılan tribünde geniş boşluklar gözlendi. 

Çay servisi yapılmadı 
Protokolde, Sezer ve Erdoğan'ın da bulunduğu ilk sıraya, önceki yıllarda yapılan çay servisinin bu kez yapılmaması dikkat çekti. 

Çocuklar dondu 

Dondurucu soğuğun ve yağmurun h kim olduğu Ankara'da düzenlenen törene, protokolün bir bölümü paltolarıyla katıldı. Öğrenciler ise üşüdü... 

ANKARA Milliyet 
29 Ekim kutlamaları, başkentte dondurucu soğuğa rağmen coşkuyla kutlandı. Protokolün bir bölümü soğuktan korunmak için programlara paltolarıyla katılmayı tercih etti. Öğrenciler ise soğuk ve yağışlı hava nedeniyle zor anlar yaşadı. 
Anıtkabir'deki törenlere Cumhurbaşkanı Ahmet Necdet Sezer ile Başbakan Recep Tayyip Erdoğan palto giyerek geldi. CHP lideri Deniz Baykal ceketle katıldı. 
Törende YÖK Başkanı Prof. Dr. Erdoğan Teziç'in Başbakan Erdoğan ile hükümet üyelerinden uzak, yüksek yargı başkanlarının yanında yürümesi dikkat çekti. Sezer'in üstü açık araçtan halkın ve tören birliklerinin bayramını kutlaması sırasında da Erdoğan ile TBMM Başkanı Bülent Arınç, soğuk nedeniyle protokol trübününe çıkmayarak içeride bekledi. 
Erdoğan ve Arınç, Sezer'in selamlamayı bitirmesinin ardından protokol tribünündeki yerlerini aldılar. Protokolde ilk yerini alan kişi Anayasa Mahkemesi Başkanı Tülay Tuğcu oldu. 
Milli Eğitim Bakanlığı yetkilileri, öğrencilerin soğuktan korunmasıyla ilgili önlemlerin il milli eğitim müdürlükleri ve okul yönetimlerince alındığını, yapılacak düzenlemelerin yerel yönetimlere bırakıldığını kaydetti. 



</TEXT>
</DOC>
