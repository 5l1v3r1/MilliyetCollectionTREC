<DOC>
<DOCNO> 399695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy22.html </URL>
<DATE> 2005/12/01/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Rauf Denktaş Barış için uzatılan el havada kalmıştır 
</HEADLINE>
<TEXT>

     KKTC'nin 1. Cumhurbaşkanı Rauf Denktaş, Rumların uzlaşma istemediğini ve kendileri açısından Kıbrıs sorununu çözmüş addettiğini belirterek, isim vermeden, Cumhurbaşkanı Mehmet Ali Talat'ın Rumlara uzattığı barış elini artık havadan çekmesi gerektiğini söyledi. Denktaş, ''Çek elini artık havadan'' dedi. 
     Rauf Denktaş, bu akşam Bayrak Televizyonu'nda yayımlanan Akis programında yaptığı açıklamada, ''Görmüyor musunuz ki Rum çözdü bu davayı, Kıbrıs'ın sahibi oldu ve Rum için bitti. Sen Rum'un çözdüğü davayı daha Rumla çözeceksin. Yapmayın, mümkün değil. 32 yıldır uğraşıyoruz, niye halledemedik. Şimdi mi kötü oldu Rumlar, şimdi mi uzlaşmaz oldu. Şimdi mi oksijeni bizimle paylaşmaz oldu'' diye konuştu. 
     ''Artık dirilip kendimize gelelim'' diyen Denktaş, şöyle devam etti 
     ''Seni toplu mezarlara gömmüş, 'ben hiç kimseyi öldürmedim, kimse ölmedi' diyor. Ozmosis yoluyla, yani seni 'kaynaştırarak büsbütün ortadan yok ederek halledeceğim' diyor. 2005 yılını 'Eoka yılı' ilan ediyor, 21 bin Eokacı'ya seni öldürdüğü, toplu mezarlara gömdüğü, Kıbrıs Cumhuriyeti adını alıp kaçtığı için madalyalar vermeye hazırlanıyor. 'Eoka bizim şerefimizdir, namusumuzdur' diyor. Sen bu adamla hala 'uzlaşma uzlaşma, elim havada'... Çek elini artık havadan be kardeşim. Ve dünyaya işte gösterdiniz. Uzlaşmaz adam bunlar. Aldatılmış olduğumuzu kabul etmemiz lazım. Aldatılmış insan aldatıldım diyerek eski mevkiine gelir, eski mevki devlettir.'' Denktaş, sağlam bir anlaşmanın temelinin devlet olduğunu vurgulayarak, devlete dört elle sahip çıkılmasını istedi. Devletten ve egemenlikten vazgeçmediğini kaydeden Denktaş, ''22 yaşında bir devleti halkıma teslim ettim. Bu halk bundan vazgeçecekse tarih affetmez eminim'' dedi. 
     
     ''MÜLKİYET TASARISI ANAYASA'YA AYKIRI'' 
     KKTC hükümetinin, Rumlara mülk iadesini de öngören mülkiyet yasasıyla ilgili hazırladığı yasa tasarısının anayasaya aykırı olduğunu belirterek, bu konuda hükümetin ortaya koyduğu taahhütleri yeterli bulmadığını kaydeden Denktaş, şunları söyledi 
     ''Anayasada 159. madde varoldukça bu yapmak istediklerini yapmaları mümkün değildir. Eğer meclisten geçirirlerse bunu Yüksek Mahkeme'ye götürmek ve iptalini istemek gerekecektir. Büyük bir olaydır. Kıbrıs Türk halkını hakikaten topraksız ve çulsuz bırakmak anlamına gelmektedir. Buna hiçbir ihtiyaç yoktur, hiçbir şeyi tedavi etmeyecektir. Loizidu davaları gibi davaların devamını engellemez, geciktirme olabilir. Bir geciktirme için sen bütün Kıbrıs Türkünün mal-mülk konusunu altüst edemezsin. En önemlisi devletin vermiş olduğu tapuların geçersizliğini savunamazsın, olacak iş değildir, mümkün değildir, yapmamaları lazımdır.'' Denktaş, konuyla ilgili olarak Cumhurbaşkanlığının uzmanlarıyla görüştüğünü ve fikirlerinin değişmediğini belirtti. 
     
     ''SERDAR BENİM MİKROFONUM DEĞİL'' 
     Rauf Denktaş, oğlu Başbakan Yardımcısı ve Dışişleri Bakanı Serdar Denktaş'ın mülkiyet yasa tasarısı konusunda kendisinden farklı konuştuğunun anımsatılması üzerine de şöyle konuştu 
     ''Serdar Denktaş başkadır ben başkayım da onun için. Ana baba münasebetini siyasette kim kurar, hangi aptal kurar, ne münasebet. Serdar benim mikrofonum mu Ne demek. Serdar bir parti lideridir, istediğini söyler, istediğini yapar. Ben düşündüğümü söylerim, düşündüğümü yaparım. Ama eğer Serdar bu işi müdafaa etmişse hukukçu değildir, iyi niyetle, belki kendisini yine Türk hükümetinden şu veya bu ikna etmiştir 'bir şey olmaz' diye.'' Gelişmelerden halkı adına endişe içinde olduğunu ifade eden Denktaş, ''Bu yolda gidersek, Türkiye bu yolda giderse Kıbrıs'a böyle uzaktan, Girit Türklerinin Anadolu'dan bakıp da ağladığı gibi bakacağız. Kendimize gelelim, şehitler pahasına kazanılan bu devlete dört elle sarılalım '' dedi. 
     AB'ye girmenin başka, AB şartlarını kabul ederek müzakerelere başlamanın başka şeyler olduğunu ifade eden Rauf Denktaş, Ek Protokol'ün TBMM'den geçmemesi gerektiğini, bu konuda KKTC Meclisi'nin de Türkiye'yi bu konuda destekleyecek ses vermesi gerektiğini söyledi. 
     
</TEXT>
</DOC>
