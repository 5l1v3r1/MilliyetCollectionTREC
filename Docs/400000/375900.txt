<DOC>
<DOCNO> 375900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/dunya/axdun01.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder'in son zaferi 
</HEADLINE>
<TEXT>


Kamuoyu araştırmalarına göre Başbakan Schröder, CDU lideri Merkel'i canlı yayında açık farkla yendi. Ancak bu zafer seçimleri kazanması için yeterli değil 

DIŞ HABERLER SERVİSİ 


Almanya Başbakanı Gerhard Schröder'in Hıristiyan Demokrat Birlik Partisi CDU Genel Başkanı Angela Merkel'le yaptığı 1.5 saatlik televizyon tartışmasından kesin bir skorla galip çıktığı, ancak bu ekran başarısını sandık başında seçim zaferine dönüştürmesinin uzak bir ihtimal olduğu belirtildi. 
Önceki akşam ARD, ZDF, SAT.1 ve RTL televizyonlarında canlı olarak yayımlanan ve 21 milyon kişi tarafından izlenen tartışma programında liderlerin performanslarıyla ilgili olarak yapılan kamuoyu yoklamaları, 61 yaşındaki Schröder'i rakibi 51 yaşındaki Merkel'in ortalama 20 puan önünde gösterdi. 
Açık ve tutarlı konuşmasıyla beğeni toplayan Schröder'in bıraktığı genel izlenimin, daha iyi olduğu, daha doyurucu konuşmalar yaptığı, ekonomi ve vergi ile ilgili sorulara daha iyi tezlerle yanıt verdiği, Merkel'in ise işsizliğin çözümü ve Türkiye'nin Avrupa Birliği AB üyeliğine karşı çıkarken en iyi yanıtlarını verdiği dile getirildi. Türkiye'nin AB üyeliği tartışılırken Schröder, Türkiye'nin, hiçbir zaman ayrılamayacak şekilde Avrupa'ya bağlanması durumunda bunun büyük bir güvenlik kazancı olacağını savundu. Merkel de, "imtiyazlı ortaklık çerçevesinde Türkiye ile dış ve güvenlik konularında daha sıkı işbirliği yapılabileceğini" ileri sürdü. 
Çeşitli kuruluşlarca yapılan kamuoyu yoklamalarında Schröder'in kendilerini ikna ettiğini ve tartışmanın galibi olduğunu söyleyenlerin oranı yüzde 48-54 arası oldu. Merkel'den etkilendiğini söyleyenlerin oranı yüzde 28-33 düzeylerinde kaldı. Ağırlıklı olarak Almanya'nın ekonomik durumunun tartışıldığı programda Türkiye'nin AB üyeliği, Irak Savaşı, ABD'deki Katrina kasırgası gibi konularda taraflar görüşlerini açıkladı. 

Büyük koalisyon mu 
Schröder'in ekran başarısıyla Sol Parti'ye kaptırdığı oylarını geri alabileceği ve Merkel'in 18 Eylül'deki seçimde Hür Demokratlarla hükümet kuracak düzeyde oy toplamasını önleyebileceği söyleniyor. Bu durumda CDU-SPD büyük koalisyonunun kurulması en ağırlıklı ihtimal olarak ortaya çıkacak. 
Gerhard Schröder ve Merkel'in 11 Eylül Pazar günü Türkiye saatiyle 11.00'de yaklaşık 40 radyo kanalından yayımlanmak üzere bir kez daha çeşitli konulara ilişkin görüşlerini ortaya koyacakları, iki politikacının radyoda 30'ar dakika konuşacakları belirtildi. 


</TEXT>
</DOC>
