<DOC>
<DOCNO> 376156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur09.html </URL>
<DATE> 2005/09/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Söndürülmeyen mum, liseyi yaktı 
</HEADLINE>
<TEXT>

     Mehmet BULUT DHA 

      GAZİANTEP’te, geceyi 19 Mayıs Lisesi deposunda geçiren madde bağımlısı 23 yaşındaki Ali Mavitaş’ın yatarken söndürmeyi unuttuğu mum yangına neden oldu. Yangında Mavitaş da yaralandı. 
     Hoşgör Mahallesi’ndeki lisenin deposunda dün saat 23.00 sıralarında yangın çıktı. Dumanları fark eden mahalle sakinlerinin bilgi vermesi üzerine, çok sayıda itfaiye ve polis ekibi okula gelip, yangına müdahale etti. Gaziantep Emniyet Müdürü Abdullah Bolcu ile Milli Eğitim Müdür Vekili Fikret Atak’ın da incelemelerde bulunduğu okulda, yangın çıkan depo bölümüne girmeye çalışan itfaiye ekipleri alevler nedeniyle güç anlar yaşadı. Yarım saatlik uğraş sonucu kapısını kırarak depoya girebilen itfaiye ekiplerinin müdahalesiyle yangın 1 saat içinde söndürüldü. Bu arada, depoda yattığı belirtilen ve vücudunda hafif derecede yanık oluşup, dumandan etkilenen Ali Mavitaş hastaneye götürüldü. 
     Madde bağımlısı Mavitaş, 2 yıldan bu yana pencere koruma demirlerinin arasından içeri girerek geceleri okulun deposunda yattığını, bundan okul yönetiminin bilgisi olduğunu iddia etti. Mavitaş, Evim olmadığı için her gece okulda yatıyorum. Gece yine okula gittim ve mum yakıp uyudum. Mum devrilince yangın çıkmış. Beni itfaiye ekipleri kurtarıp, hastaneye getirdi'' dedi. 
     Kullanılmayan okul malzemelerinin bulunduğu depodaki yangında meydana gelen maddi hasarın tespitine çalışılırken, soruşturma sürüyor. 
     
</TEXT>
</DOC>
