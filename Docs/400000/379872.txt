<DOC>
<DOCNO> 379872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun03.html </URL>
<DATE> 2005/09/20/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
New Orleans'a dönüşlere erteleme... 
</HEADLINE>
<TEXT>

     ABD’de, Katrina kasırgasının büyük hasar verdiği New Orleans’ın Belediye Başkanı Ray Nagin, kente dönüşleri erteledi. 
     Nagin, düzenlediği basın toplantısında, birkaç gün içinde yeni bir kasırganın bölgeyi etkisi altına alma olasılığı nedeniyle bu kararın alındığını söyledi. 
     Koşulların yeni bir fırtına haberleri nedeniyle değiştiğini kaydeden Nagin, kentin altyapısının henüz tam olarak yeniden yerleşime hazır olmadığını belirtti. 
     Uzmanlar, tropikal fırtına Rita’nın Meksika Körfezi’ne doğru yaklaştığını ve kasırgaya dönüşme ihtimalinin bulunduğunu belirtiyor. 
     Belediye Başkanı Nagin, geçen hafta, kent sakinlerinin Pazartesi’den, mağaza sahiplerinin ise Cumartesi’den itibaren aşamalı olarak kente dönebileceklerini bildirmişti. 
     
</TEXT>
</DOC>
