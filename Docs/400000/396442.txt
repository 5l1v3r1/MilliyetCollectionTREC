<DOC>
<DOCNO> 396442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/siyaset/siy04.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Roj TV'yi kapat 
</HEADLINE>
<TEXT>


ABD, Danimarka'ya bir mektup göndererek, PKK yanlısı yayın yapan Roj TV'nin kapatılmasını istedi. Erdoğan'ın gezisinde krize neden olan TV'nin maddi varlıklarına el konulması da istendi 

İRFAN KURTULMUŞ Kopenhag 


ABD'nin, Danimarka'ya gönderdiği diplomatik bir mektupta, PKK yanlısı yayın yapan Roj TV'nin kapatılmasını ve maddi varlıklarına el konulmasını istediği belirtildi. 
Danimarka'nın önde gelen gazetelerinden "Berlingske Tidende" dün birinci sayfada yer verdiği haberde, Başbakan Tayyip Erdoğan'ın Kopenhag gezisinde krize neden olan Roj TV konusunda, ABD'nin Türkiye'den yana tavır koyduğunu bildirdi. "ABD, Danimarka'da TV kapatmak istiyor" başlığını kullanan gazeteye göre, Washington yönetimi, Danimarka Dışişleri Bakanlığı'na gönderdiği mektupta "Hükümetin Roj TV, Mezopotamya TV ile MBMG'yi Roj TV ile işbirliği yapan iki medya kuruluşu kapatmasını ve mevcut imk nlarına el koymasını kesinlikle istiyoruz" dedi. 

Türkiye ile aynı görüşler 
ABD hükümetinin, yazıda Türkiye ile aynı argümanları kullanarak Roj TV'nin PKK'yla ilişkisinin tartışmaya yer bırakmayacak şekilde ortada olduğunu belirttiğini kaydeden gazete, kanalın programlarında teröre davetiye çıkardığının vurgulandığını aktardı. 

İngiltere ve Fransa örneği 
ABD'nin, İngiltere ile Fransa hükümetlerinin, 2 Kürt televizyon kanalı için yapılan yayın izni başvurusuna ret yanıtı verdiğini Danimarka'ya anımsattığını yazan Berlingske Tidende, "Danimarka Başbakanı Anders Fogh Rasmussen ve Dışişleri Bakanı Per Stig Möller'in, ABD girişimiyle ilgili yorum yapmaktan kaçındığını, her ikisinin de topu Adalet Bakanı Lene Espersen'e attıklarını" bildirdi. 
Gazeteye göre, Adalet Bakanı Espersen, ABD'nin yazısını Roj TV hakkında soruşturma yürüten Kopenhag polisine gönderdi. 
Eski Dışişleri Bakanı Niels Helveg Petersen de Rasmussen'i konuya açıklık getirmeye çağırırken, "Danimarka'nın en büyük dostu ABD, böyle bir işarette bulunuyorsa, Erdoğan'ın ziyareti öncesi hükümetin soruna Türklerle niye çözüm bulmadığını anlamış değilim" dedi. 



</TEXT>
</DOC>
