<DOC>
<DOCNO> 380839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko10.html </URL>
<DATE> 2005/09/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TEKEL'de rota, dağıtımın özelleştirilmesi... 
</HEADLINE>
<TEXT>

     Hüseyin Tunçay - Blok satış için iki kez ihaleye çıkarılan ancak özelleştirilemeyen TEKEL'de, ''pazarlama-dağıtım birimi'' özelleştirilecek. 
     Böylelikle, operasyonel etkinliğin artırılması için hedefleniyor. 
     A.A muhabirinin edindiği bilgiye göre, TEKEL yetkilileri öncelikle dağıtım marjlarının belirlenmesi üzerinde çalışıyor. 
     Dağıtım yapacak firmanın belirlenmesine ilişkin ihalede, ön yeterlilik aranacak, bunu sağlayabilen firmalar ihaleye katılabilecek. 
     
     ÖN YETERLİLİK KRİTERLERİ 
     Ön yeterlilik için öncelikle, Türkiye çapında yiyecek veya içecek ve başka maddelerin dağıtımını yapıyor olmak şartı aranacak. 
     Bunun yanında, katılımcı firmanın TEKEL'in sigaralarını dağıtmaya uygun teknolojik alt yapısının olması da gerekecek. 
     Katılımcı firmanın yeterli araç, gereç ve depoya sahip olması ile finansal yeterliliği olmasına da bakılacak. 
     
     İHALE NASIL YAPILACAK 
     TEKEL'in bugün uyguladığı sistemde dağıtım payları bölgeye ve uzaklığa göre değişirken, örneğin oryantal tütün ile üretilen sigaralarda yüzde 8 civarında olan bayi karının yaklaşık yüzde 12-18'i kadar bir prim dağıtımcı firmaya gidiyor. 
     Ortalamada dağıtım maliyeti yüzde 11'ler seviyesinde bulunurken, ihalenin bunun altında belirlenecek bir oran üzerinden, açık eksiltme suretiyle yapılabileceği kaydediliyor. 
     Burada TEKEL'in bir alt sınır da belirleyeceği ifade edilirken, katılımcı firmaların buraya kadar inmeleri durumunda seçimin nasıl yapılacağı ise henüz netlik kazanmış değil. 
     Burada finale kalan firmaların ya teknik yeterliliklerine göre ya da kuraya göre seçimi alternatifleri üzerinde duruluyor. 
     
     TEMİNAT ALINACAK 
     İhaleyi kazanacak firmadan TEKEL'in bir aylık satışına yakın da teminat mektubu istenecek. Burada rakamın 500 trilyon liraya kadar çıkabileceği konuşuluyor. 
     İhaleyi alan firmadan mevcut satışların altına düşmeme taahhüdü alınacak, bunun altına düşmesi durumunda firmanın TEKEL'den aldığı primi de azaltacak bir mekanizma ortaya konacak. 
     Burada, performansa dayalı bir prim sistemi, yani düşük satışta düşük prim, yüksek satışta yüksek prim, öngörülürken, bunun üzerinde çalışmaların sürdüğü, konunun netliğe kavuşmadığı vurgulanıyor. 
     Bu arada dağıtım ihalesini kazanan firma ile yapılacak anlaşmanın da 3-5 yıl arasında geçerli olması düşünülüyor. 
     
     İHALE İLANI EKİM'DE 
     Yetkililer, anlaşma süresi, dağıtım firmasına verilecek prim ve bunun alt limiti ile teknik puanlama kriterleri üzerinde çalışmalarını devam ettiriyor. 
     Bu çalışmaların tamamlanarak Ekim ayı içinde ihale ilanına çıkılmasının hedeflendiği de vurgulanırken, ihalenin TEKEL ya da ÖİB eliyle gerçekleştirilebileceği, burada da henüz karara varılmadığı vurgulanıyor. 
     
</TEXT>
</DOC>
