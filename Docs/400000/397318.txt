<DOC>
<DOCNO> 397318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko26.html </URL>
<DATE> 2005/11/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Vestel Rusya'ya, Avrupa'dan 28 milyon dolar kredi 
</HEADLINE>
<TEXT>

     Vestel'in Rusya'da kurduğu yeni beyaz eşya fabrikası için Avrupa Yatırım ve Kalkıma Bankası'ndan EBRD 28 milyon dolar kredi desteği geldiği bildirildi. 
     Vestel Şirketler Grubu'nun Rusya'daki şirketi Vestel CIS Ltd ile EBRD arasında imzalanan anlaşmaya göre, EBRD Vestel CIS Ltd'ye, Alexrandrov Vlademir Bölgesi'nde kurulan beyaz eşya üretim tesisinin inşası için 6.5 yıl vadeli toplam 28 milyon dolarlık kredi kullandıracak. Şubat 2006'dan itibaren 1 milyon adet buzdolabı ve çamaşır makinesi üretimine başlayacak olan fabrikada üretilecek Vestel markalı ürünler, Rusya ve çevre ülkelerde satışa sunulacak. 
     Vestel Şirketler Grubu Mali İşler Koordinatörü Cem Köksal yaptığı yazılı açıklamada, Vestel'in Avrupa'daki pazar payının yüzde 26 düzeyinde olduğunu bildirerek, şöyle devam etti 
     "Bu pazar payımızı korumayı sürdüreceğiz, hatta özellikle beyaz eşya ürün grubunda daha da artıracağız. Bu arada özellikle Vestel'in kendi markalarıyla pazar payı elde edip büyüyebileceği dünyanın gelişen pazarlarına da büyük önem veriyor, dikkatle izliyoruz. Bu ülkeleri büyüme alanlarımız olarak görüyoruz. Rusya'yı da hem Türkiye'ye yakınlığı, hem kısa sürede çok mesafe alması, hem de birçok Türk markasına yakınlığı gibi nedenlerle Vestel'in önemli potansiyel pazarlarından biri olarak belirleyip ilk yurtdışı fabrika yatırımımızı bu ülkede gerçekleştirdik. 2003 yılı sonunda TV fabrikamızı açtık. Bugün Vestel markası ile pazarın üçüncü büyük oyuncusu olmayı başardık. Gösterdiğimiz bu başarının ardından bir dayanıklı tüketim üreticisi olarak temel ürün gamımızı tamamlamak için yılda 500'er bin adet çamaşır makinesi ve buzdolabı üretecek beyaz eşya fabrikalarımızın yatırımlarına başladık. Bu yeni fabrikalarımızı da 2006'nın başlarında devreye alacağız." Vestel Rusya beyaz eşya fabrikalarına Avrupa Yatırım ve Kalkınma Bankası tarafından sağlanan kredinin, uluslararası finans çevrelerinin Vestel'e ve Vestel'in yurtdışı operasyonlarına duyduğu güvenin bir göstergesi olarak algılanması gerektiğini vurgulayan Köksal, "Bu kredi aynı zamanda Türkiye'ye duyulan güvenin de göstergesi" dedi. 
     
</TEXT>
</DOC>
