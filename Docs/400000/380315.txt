<DOC>
<DOCNO> 380315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonspo15.html </URL>
<DATE> 2005/09/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ligin flaş takımı Kayserispor, Fenerbahçe'ye hazırlanıyor 
</HEADLINE>
<TEXT>

     Turkcell Süper Ligi takımlarından Kayserispor'un teknik direktörü Ertuğrul Sağlam, Türkiye Kupası 2. kademe maçında, kötü oynamalarına rağmen tur atlamalarının, kendilerini fazlasıyla mutlu ettiğini belirtti. 
     Sağlam, yaptığı açıklamada, futbolun ilginç bir spor olduğunu, dün Türkiye Kupası 2. kademe maçında 1-0 yendikleri Kırıkkalespor karşısında bunu bir kez daha gördüklerini söyledi. 
     Rakip ciddiye alınmadığında, küçümsendiğinde ve Biz bu maçı nasıl olsa kazanırız havasında sahaya çıkıldığında hangi takımla karşılaşılırsa karşılaşılsın, zor duruma düşüleceğini ifade eden Sağlam, şöyle devam etti 
     ''Kırırkalespor karşısında bunu yaşadık. Bize yakışmayan bir maç oldu. Ancak, sonucunda kötü bir sürprizle karşılaşmadığımıza şükrediyoruz. Belki maçın bu şekilde geçmesi ayaklarımızın yere basması açısından çok faydalı olacak. Yine de kötü oynayarak tur atlamak bizi fazlasıyla mutlu etti. Çünkü, bu oyunun karşılığında çok daha değişik sürprizlerle karşılaşabilirdik.'' Sağlam, Mehmet Topuz'un kırmızı kartı görmesini de eleştirerek, ''Hiçbir oyuncunun gereksiz gördüğü bir kırmızı kartla takımını yalnız bırakmaya hakkı yok. Şanssız, talihsiz bir pozisyon oldu. Gerekeni yapacağız'' dedi. 
     Bu hafta sonu ligde Fenerbahçe ile karşılaşacaklarını anımsatan Sağlam, Fenerbahçe maçının, ligin üst sıralarında buldukları yeri korumaları ve hedeflerini devam ettirmeleri açısından çok önemli olduğuna işaret etti. 
     Sağlam, Kırıkkalespor maçını bir kenara bırakarak, Fenerbahçe maçına konsantre olacaklarını ve galibiyete ulaşmak için ellerinden geleni yapacaklarını belirtti. 
     
</TEXT>
</DOC>
