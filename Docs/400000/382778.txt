<DOC>
<DOCNO> 382778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun04.html </URL>
<DATE> 2005/09/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
24 saatte en az 100 ölü, Amerikalı komutandan beklenmedik açıklama 
</HEADLINE>
<TEXT>

     Irak’taki Amerikan birliklerinin komutanı General George Casey, Irak’ta önümüzdeki ay yapılacak anayasa referandumundan sonra durumun daha da kötüleşebileceğini kabul etti. 
     Senato silahlı kuvvetler komisyonunda konuşan General Casey, anayasa kabul edilse bile durumun kötüleşeceğini tahmin ettiğini söyledi. 
     Sünnilerin anayasayı reddeceklerini tahmin ettiklerini söyleyen Casey, "Bunun da siyasi durumun bozulması sonucunu doğurabileceğini" itiraf etti. 
     Anayasa referandumu 15 Ekim’de yapılacak. 
     General Casey, Irak’ta gelecek yıl asker sayısının azaltılmasının, siyasi duruma bağlı olacağını belirterek, "Önümüzdeki 75 gün, daha sonra olacaklar açısından çok önemli..." dedi. 
     
     Eş zamanlı 3 intihar saldırısı En az 85 ölü 

     Irak’ın Balad kentinde dün akşamki üçüz bombalı saldırıda en az 85 kişinin hayatını kaybettiği bildirildi. 
     Yarbay Adil Abdullah, Bağdat’ın kuzeyindeki Şii kentinde peş peşe meydana gelen üç patlamada yaralananların sayısının 110 olduğunu söyledi. 
     Yarbay, ilk patlamanın bir bankanın önünde, ikinci patlamanın bir karakol yakınlarında, üçüncü patlamanın da kalabalık bir pazaryerinde meydana geldiğini belirtti. 
     Patlamalarda ölenlerin arasında 22 çocuk, 35 de kadın bulunuyor. 
     Patlamalardan sonra keşmekeşin hakim olduğu kentte sokağa çıkma yasağı ilan edildi. 
     
     Pazaryerinde bomba patladı 7 ölü 

     Irak'ın güneyindeki Hille'de, bir pazaryerinde bomba yüklü araçla düzenlenen saldırıda ölenlerin sayısı 12'ye çıktı. 
     Polis kaynakları, sabah saatlerinde düzenlenen saldırıda ölenlerin siviller olduğunu, saldırıda 47 kişinin de yaralandığını bildirdi. 
     Polis, patlamanın meydana geldiği pazaryerinin kalabalık olduğunu belirtti. 
     Bağdat'ın kuzeyindeki Balad kentinde de dün bomba yüklü araçla düzenlenen saldırıda en az 60 kişi ölmüştü. 
     Hille'de 28 Şubat'ta bomba yüklü bir araçla düzenlenen intihar saldırısı da 125 kişinin ölümüne yol açmıştı. 
     
     5 Amerikan askeri öldürüldü 

     Öte yandan, Irak’ın batısındaki Ramadi kentinde yola yerleştirilen bombanın patlaması sonucu 5 Amerikan askeri öldü. 
     ABD ordusundan yapılan açıklamada, dün Iraklı isyancıların eylem yuvası olan kentteki çatışma sırasında bombanın patlaması üzerine 5 denizcinin öldüğü bildirildi. 
     
</TEXT>
</DOC>
