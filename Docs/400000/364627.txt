<DOC>
<DOCNO> 364627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun15.html </URL>
<DATE> 2005/07/27/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yuşçenko'nun oğlunun ultra lüks yaşamı medyada... 
</HEADLINE>
<TEXT>

     Ukrayna Devlet Başkanı Viktor Yuşçenko'nun 19 yaşındaki oğlunun gelirinin üzerinde harcama yapması ve lüks arabası Ukrayna basınının gündemini işgal ediyor. 
     ''Ukraynkaya Pravda'' gazetesinde yer alan haberde, ülkede yolsuzluğu sona erdirme vaadiyle iktidara gelen ''Turuncu Devrim''in lideri Yuşçenko'nun 19 yaşındaki oğlunun 130 bin avroluk arabaya bindiği, bin dolarlık şampanya içip, 300 dolar bahşiş verdiği öne sürüldü. 
     Andrey Yuşçenko'nun arabasının jantlarında pırlantayı andıran parlak taşlar bulunduğu belirtilen haberde, oğul Yuşçenko'nun sık sık trafik kurallarını ihlal ettiği de ifade edildi. 
     Haberde, oğul Yuşçenko'nun arabasının sürekli Kiev'in en pahalı restoranlarının önünde bulunduğu belirtilerek, şu iddialara yer verildi 
     ''Ayda 5 bin dolar geliri olan 19 yaşındaki Yuşçenko, bu restoranlarda bin dolarlık şampanya içiyor, 300 dolar bahşiş veriyor. Elindeki özel yapım cep telefonunun fiyatı da 4700-35 bin avro arasında değişiyor. Bu pahalı yaşamın faturasını tek başına kaldırması mümkün değil.'' Viktor Yuşçenko, iddialar üzerine yaptığı açıklamada, oğlunun büyük miktarlarda harcama yaptığına dair haberlerin gerçeği yansıtmadığını belirterek, bir danışmanlık şirketinde çalışan oğlunun arabasının kiralık olduğunu söyledi. 
     Yuşçenko, oğlunu tanıyanların onun ne kadar ''terbiyeli ve inançlı bir çocuk'' olduğunu rahatlıkla söyleyebileceğini ifade etti. 
     
</TEXT>
</DOC>
