<DOC>
<DOCNO> 352529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun50.html </URL>
<DATE> 2005/06/16/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
UAEA'nın İran raporu açıklandı... 
</HEADLINE>
<TEXT>

     Uluslararası Atom Enerjisi Ajansı UAEA , İran’ın nükleer programına ilişkin yayımladığı resmi raporda, İran’daki uranyum kirlenmesinin kaynağının saptanmaya çalışıldığını bildirdi. 
     İran’ın nükleer programına ilişkin raporu hazırlayan UAEA Başkan Yardımcısı Pierre Goldschmidt, İran’a santrifüjleri aracılar vasıtasiyla sağlayan ülkeyle aktif işbirliği yaptıklarını, sonucu iki ay içinde alabileceklerini söyledi. 
     Goldschmidt, İran’da saptadıkları radyoaktif kirlenmenin kaynağını bulabilmek için denetim ve incelemelerin sürdüğünü belirterek, kirlenmeye İran’ın kendisinin mi yoksa santrifüjü satan ülkenin mi neden olduğunu, eylül ayında yapılacak yönetim kurulu toplantısına kadar açığa çıkarmayı umduğunu kaydetti. 
     Batılı diplomatik kaynaklarsa UAEA raporunda ismi "gizli tutulan" bu ülkenin, nükleer güce sahip Pakistan olduğunu belirtiyorlar. 
     İran’ı, 1993 yılında nükleer programıyla ilgili olarak Ajansa yanlış bildirimde bulunmakla suçlayan Goldschmidt, İran yönetiminin 1993 yılında plütonyum denemesi yaptığını, daha sonra faaliyetini 
     durdurduğu bildiriminde bulunduğunu belirterek, UAEA müfettişlerinin denetimlerinde ise plütonyum deneme faaliyetlerinin 1998 yılına kadar devam ettiğinin ortaya çıktığını ifade etti. Goldschmidt, Ajans müfettişlerinin saptamasından sonra İran’ın bu çelişkisini kabul ederek gerçek bildirimde bulunduğunu kaydetti. İran’ın Natanz nükleer tesislerinde yaptıkları incelemelerde tünellerde bazı tadilat çalışmaları gördüklerini belirten Goüldschmidt, dönüştürme tesislerinde saptadıkları envanterin İran’ın bildirimiyle örtüştüğünü söyledi. Goldschmidt, İran nükleer tesislerinde 37 ton gaz haline çevrilmiş uranyum bulunduğunu saptadıklarını bildirdi. İran’ın, AB’nin üç büyükleri Almanya, Fransa ve İngiltere ile yaptığı görüşmeler çerçevesinde uranyum zenginleştirme faaliyetlerini geçen yıl kasım ayında askıya aldığını anımsatan Goldschmidt, ülkedeki nükleer tesislerde yaptıkları denetimlerde yeni bir zenginleştirme faaliyetine rastlamadıklarını kaydetti. Goldschmidt, İran’daki Lavizan ve Perçin askeri tesislerinde denetimlerde bulunmak üzere başvuruda bulunduklarını ancak, henüz bir yanıt almadıklarını söyledi. Viyana’da 13 Haziran’da başlayan UAEA yönetim kurulu toplantısının yarın da devam edeceği bildirildi. 
     
</TEXT>
</DOC>
