<DOC>
<DOCNO> 386469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur39.html </URL>
<DATE> 2005/10/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Şehit komando er Tuncer toprağa verildi 
</HEADLINE>
<TEXT>

     Tunceli’de teröristlerle girilen çatışmada şehit olan jandarma komando er Melih Tuncer’in cenazesi, Bursa’nın İnegöl İlçesi’ne bağlı Osmaniye Köyü’nde toprağa verildi. 
     Şehit er Melih Tuncer’in 20 Türk Bayrağı’na sarılı tabutu, arkadaşlarının omuzlarında ilçe merkezindeki İshakpaşa Camii’ne getirildi. 
     Burada düzenlenen cenaze törenine, şehit erin ailesi ve yakınlarının yanı sıra Bursa Valisi Nihat Canpolat, Bursa Garnizon Komutanı Tuğgenaral Tunay Bilgen, İnegöl Garnizon Komutanı Yarbay Tamer Tosun, İl Jandarma Komutanı Albay Aydın Yeşil, İnegöl Kaymakamı Erdoğan Bektaş, İnegöl Belediye Başkanı Alinur Aktaş, milletvekilleri, belde belediye başkanları, siyasi parti temsilcileri ve vatandaşlar katıldı. 
     İnegöl Garnizon Komutanı Yarbay Tosun, törende yaptığı konuşmada, "Sen ne ilk olacaksın, ne de son. Uğrunda şehit olduğun vatanımızda şanlı bayrağımız her zaman şahlanacaktır. Şu hiçbir zaman unutulmasın ki bir karış toprağımızı vermeyeceğiz, sana söz veriyoruz" dedi. 
     Şehit erin cenazesi, öğle namazının kılınmasının ardından Osmaniye Köyü’nde toprağa verildi. 
     Bu arada, törene katılan bir grup, cenaze aracının arkasında uzun süre yürüyüp, terör örgütü aleyhine slogan attı. 
     
</TEXT>
</DOC>
