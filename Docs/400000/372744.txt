<DOC>
<DOCNO> 372744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun23.html </URL>
<DATE> 2005/08/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Irak... Sünniler yeni seçim istiyor... 
</HEADLINE>
<TEXT>

     Irak'ta bugün geçici meclise sunulacak anayasa taslağına karşı olan Sünnilerin, taslak üzerindeki anlaşmazlıklar nedeniyle yeni seçimler yapılmasını istediği bildirildi. 
     Anayasa taslağı komisyonunda yer alan Sünni üyelerden Hüseyin El Felluci, taslağın bu haliyle meclisten geçmesi durumunda konuyu mahkemeye götüreceklerini söyledi. 
     El Felluci, anayasa taslağının geçici meclis tarafından onaylanması için 22 Ağustos'a kadar tanınan sürenin 3 gün uzatılmasının geçici anayasa düzenlemelerinin ihlali olduğunu iddia etti. 
     Anayasa taslağının verilen süreyi aşarak bu şekilde meclise sunulmasının yasal olmadığını öne süren El Felluci, anayasa taslağının, yasa gereği tanınan sürede onaylanmaması durumda feshedilmesi gereken bu meclisten geçmesi halinde konuyu federal mahkemeye götüreceklerini bildirdi. 
     Sünnilerin boykot ettiği seçimler sonucu oluşan mecliste ve hükümette çoğunluğu oluşturan Şiiler ve Kürtlerin, sürece dahil etmek istedikleri Sünnilerle anlaşmazlığının aşılmaması üzerine 15 Ağustos'ta meclise getirilmesi gereken anayasa taslağının meclise sunumu bir hafta ertelenmişti. 
     Meclise 22 Ağustos'ta getirilebilen anayasa taslağının oylaması ise anlaşmazlıkların aşılamaması üzerine 3 gün ertelenmişti. 
     71 üyeli anayasa hazırlama komisyonunun 15 Sünni üyesi, taslaktaki 20 maddeyi reddediyor, ancak en çok Kürtler ve Şiilere ülkenin kuzeyi ve güneyinde petrol kaynakları üzerinde kontrol hakkı tanıma fırsatı verecek ve ülkenin bölünmesine yol açabilecek federalizme karşı çıkıyor. 
     Bu arada, anayasa komisyonundaki Sünni grubun önde gelen üyelerinden Salih el Mutlak, Sünnilerin anayasa taslağına Irak'ın toprak bütünlüğüne ilişkin bir paragraf konmasını umduklarını ve federalizm konusunun ertelenmesini istediklerini söyledi. 
     
</TEXT>
</DOC>
