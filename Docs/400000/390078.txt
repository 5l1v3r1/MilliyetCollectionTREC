<DOC>
<DOCNO> 390078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun12.html </URL>
<DATE> 2005/10/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bush'tan Barzani'ye Türkiye ile iyi geçinin 
</HEADLINE>
<TEXT>

     ABD Başkanı George Bush, Irak Kürdistan Demokratik Partisi lideri Mesud Barzani'ye Türkiye'yi rahatlatan mesajlar verdi. 
     ABD ve Türk diplomatik kaynaklara göre, Barzani'ye, 'Irak'ın birliğine bağlılığınızı sürdürmelisiniz' ve 'Türkiye ile ilişkinizi iyi tutmalısınız' mesajları verildi. 
     Barzani'nin Washington'daki görüşmelerinde, Kuzey Irak'taki PKK varlığı konusu üzerinde de duruldu. 
     Üst düzey bir Türk diplomatı, Bush yönetiminin dün Ankara'ya Barzani ziyareti konusunda ayrıntılı bilgi aktardığını söyledi. 
     Türk diplomat, Türkiye'nin Irak'la ilgili olarak önemle üzerinde durduğu bütün mesajların bizzat Başkan Bush tarafından Barzani'ye iletildiğini vurguladı. 
     Bush'un Barzani'ye ilettiği mesajlar ise şöyle 
     Irak'ın toprak bütünlüğünün korunması. 
     PKK'nın bölgedeki varlığının denetlenmesi ve aktifleşmesine izin verilmemesi. 
     Türkmenlerin kültürel ve siyasi haklarının gözetilmesi. 
     Kerkük'te fiili bir statü değişikliğine gidilmemesi . 
     
     ABD Barzani'ye destek mesajı verdi 
     Beyaz Saray geçtiğimiz salı günü Irak Kürdistan Demokratik Partisi lideri Mesud Barzani'yi ağırlamıştı. Görüşmenin ardından açıklama yapan Bush, Barzani'in son anayasada çok yardımcı olduğunu belirterek, "kendisine, özgür ve demokratik bir Irak için ABD'nin Irak halkının yanında olacağı konusunda garanti verdim" demişti. 
     Bush, "Barzani'nin Irak'ın geleceği konusunda çok açık bir vizyonu var. Bu vizyonda, farklı dinler, geçmişler bir arada barış içinde yaşayabilecek'' diye konuşmuştu. 
     Mesud Barzani de, ABD Başkanı Bush'un bir halkı kanlı bir diktatörlükten kurtardığını söylemişti. 
     Irak'ta ölen ABD askerlerinin ailelerine de başsağlığı dileklerini ileten Barzani, ''eğer amacımızdan geri adım atarsak ve kararlı olmazsak, teröristler bizim ve sizin kapınıza dayanacak ve bizimle savaşacaklar. Bu nedenle zaferden başka hiçbir şeyi düşünmemeliyiz" ifadelerini kullanmıştı. 
     
</TEXT>
</DOC>
