<DOC>
<DOCNO> 366104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonsiy04.html </URL>
<DATE> 2005/08/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Meclis lojmanları... Villaların konut olarak satışının önü açıldı 
</HEADLINE>
<TEXT>

     Dünya Ticaret Merkezi'ne dönüştürülerek satışa çıkarılan TBMM Lojmanlarında, çok katlı bloklardan sonra villaların bulunduğu bölge de konut alanı olarak satılacak. 
     Edinilen bilgiye göre, Maliye Bakanlığı, bir süre önce 400 villanın bulunduğu sahanın da konut alanına dönüştürülmesi için gerekli çalışmaların başlatılması kararını aldı. Bunun ardından da imar planında mağaza ve showroom olarak belirtilen villaların bulunduğu bölgenin çok katlı blokların dikileceği konut arsasına dönüştürülmesi için Emek İnşaata yetki verildi. 
     Emek İnşaat da, söz konusu bölgenin toplu konut alanına dönüştürülmesi için imar değişikliği hazırlıklarına başladı. Emek İnşaat, ön çalışmalar tamamlandığında yeni plan için Bayındırlık ve İskan Bakanlığı'na başvuracak. Buna paralel olarak da villaların bulunduğu bölgenin toplu konut alanı olarak düzenlenmesine yönelik imar planı değişikliği gerçekleştirilecek. 
     Yetkililer, yeni imar planı çalışmalarının 1-1.5 ay içinde bitirilmesinin öngörüldüğünü bildirdiler. 
     
     TOPLU YERİNE PARÇALI SATIŞ 
     Yürütülen çalışmalara göre, 400 villanın bulunduğu sahanın da çok katlı konutların inşa edileceği konut alanına dönüştürülmesinin ardından hemen ihaleye çıkılacak. 
     Bölgenin oldukça geniş olması dikkate alınarak, villaların bulunduğu bölgenin bölünerek satılması görüşü benimsendi. Bu çerçevede, villaların bulunduğu bölge, 7-8 parçaya ayrılacak ve bu parçalar ayrı ayrı satışa sunulacak. 
     Yetkililer, şimdiden villalara toplu konut yapmak isteyen çok sayıda müteahhidin kendilerine başvurarak, gelişmeler hakkında bilgi aldığını belirttiler. 
     
     MUVAFAKAT ALIM İŞLEMLERİ SÜRÜYOR 
     Villaların da toplu konut alanına dönüştürülmesi kararının ardından burayı işyeri olarak satın alanlardan muvafakat alma işlemlerine de başlandı. 
     7 villa ile aynı bölgedeki alışveriş biriminde bulunan 17 dükkanı alan kişi ve kuruluşların muvafakat vermesiyle birlikte, değer tespit çalışmalarına geçilecek. 
     Bu arada, lojmanların bulunduğu bölgede kurulacak olan ve arsası 2 milyon 820 bin dolara satılan ticari merkezin inşası da sürüyor. Arsası 4 milyon 150 bin dolara satılan otel için de yer belirleme çalışması yapılıyor. 
     
     LOJMANLAR NASIL TEKRAR KONUTA DÖNÜŞTÜ 
     TBMM Lojmanlarının satışı, 3 Kasım 2002 seçimlerinin ardından gündeme geldi. TBMM Başkanlığı da, 15 Ocak 2003 tarihinde lojmanları Maliye Bakanlığı'na devretti. 
     400 villa, çok katlı 2 blokta bulunan 177 daire ve alışveriş alanındaki dükkanlardan oluşan lojmanların satışına dönük ön çalışmalar sonucunda, buranın Türkiye Ticaret Merkezi olarak değerlendirilmesi kararı alındı. 
     Maliye Bakanı Kemal Unakıtan'da 15 Nisan 2003 tarihinde, projeye ilişkin bir basın toplantısı düzenleyerek, 1 yıl içinde bitirilecek satışlar ile 300 trilyon liranın üzerinde bir gelir elde edileceğini belirtti. 
     Showroom ve ofis şeklinde düzenlenen lojmanların satışı, Reha Medin Emlak Hizmetlerine verildi, bu firma da hemen talep toplamaya başladı. Ardından da satışa geçildi. 
     Ancak satışta istenen başarının sağlanamaması üzerine, bu defa lojman sahasındaki boş alana bir otel ve ticaret birimi kurulması görüşü benimsendi. Ardından da bu 2 tesisin arsaları ihale ile satıldı. 
     Buna rağmen villalar ve çok katlı bloklardaki işyerlerine beklenen talep gelmedi. Bu süreçte çok katlı bloklardaki 177 daireden ancak 13'ü, villalardan da 7'si alıcı buldu. Alışveriş alanındaki dükkanlardan da 17'si satılabildi ve Türkiye Ticaret Merkezinde alıcı bulan işyeri sayısı 37'de kaldı. 
     Bu gelişme üzerine, projede ofis olarak yer alan çok katlı 2 blok tekrar konuta dönüştürülerek, ihaleye çıkarıldı. Yapılan ihale sonucunda çok katlı 2 blok 25 milyon 894 bin dolara elden çıkarıldı. 
     Şimdi de 400 villa ile alışveriş alanındaki dükkanların bulunduğu bölge, bölümler halinde satılacak. Bu bölümlerin yeni sahipleri de, villaları yıkarak, üzerinde çok katlı konutlar inşa ederek, bunları satacak. 
     
</TEXT>
</DOC>
