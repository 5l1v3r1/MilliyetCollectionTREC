<DOC>
<DOCNO> 350584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/yasam/ayas.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruhsatsız fişek faciası 6 ölü 
</HEADLINE>
<TEXT>


İstanbul Ümraniye'de ruhsatsız havai fişek deposundaki patlama 6 can aldı. Ölenlerden biri, mahsur kalanlara yardıma çalışıyordu 

GÖKHAN KARAKAŞ, ŞAKİR AYDIN, ŞENOL DEMİRCİ, AKİF ERDEM İstanbul 

Ümraniye, Dudullu Esenler Mahallesi'ndeki Demirciler Sanayi Sitesi 114. Sokak Numara 8'de bulunan Acar Ticaret ve Organizasyon şirketinin deposunda, dün saat 11.00 sıralarında müthiş bir patlama meydana geldi. 
Havai fişeklerden birinin yanmasıyla başladığı öne sürülen, patlamalarla kısa sürede büyüyen yangın, bitişikteki torna ile sac kesim atölyelerine de sıçradı. Yangına müdahale için olay yerine ilk gelen Ümraniye İtfaiye ekibi yetersiz kalınca, Kadıköy ve Üsküdar İtfaiye ekiplerinden de yardım istendi. Yangın 45 dakika sonra kontrol altına alınabildi. 

İkisi 'komşu' 
Yangında yaralanan İbrahim Rüzg r hastaneye kaldırılırken, depo ve bitişikteki işyerine giren itfaiye erleri, 6 kişinin cesediyle karşılaştı. Ölenlerin Cemal Topal, Can Abanoz, Arda Abanoz, Çetin Öztatlı, Atilla Koçer ve Ercan Cingil olduğu açıklandı. 
Abanoz, Koçer ve Cingil'in depoda çalışan işçiler olduğu, Topal'ın yanda tornacılık yaptığı, Öztatlı'nın da deponun karşısında faaliyet gösteren Normeks Yangın Armatörleri Şirketi'nde çalıştığı ve mahsur kalanlara yardım için depoya girdiği öğrenildi. 

Okula gitmedi 
Genç Arda'nın 16 depoda çalışan babası Hüseyin Abanoz'un isteğiyle dün okul yerine işyerine geldiği ifade edilirken, Cingil'in 34 , havai fişeklerin patlatıldığı gösterilerde görevlendirildiği belirtildi. 
Malzemeleri almak için imalathanede bulunduğu sanılan Cingil'in, yaklaşık 6 ay önce çalışmaya başladığı, birkaç gün önce kadrosu yapıldığı için yakınlarına, "Bunu kutlayacağız" dediği bildirildi. 
Patlama yerinde inceleme yapan Ümraniye Kaymakamı Zübeyir Kemelek, deponun Beykoz'da havai fişek, konfeti ve animasyon gösterileri için ürün imalatı yapan Coşkun Acar'a ait şirketin depo ve satış yeri olduğunu belirterek, "Soruşturma başlattık. İşyerinin yasal izni var mı tetkik ediyoruz" dedi. 

Müracaat yok 
İstanbul Büyükşehir Belediyesi'nin açıklaması ise şöyleydi 
"Acar Ticaret'e ait havai fişek birleştirme bölümünde ürünlerin müşterilere sevk edilmek üzere hazırlandığı, şirketin başka bir bölgede deposu olduğu öğrenildi. Birleştirme bölümünün ruhsatı olmadığı ve Büyükşehir Belediyesi'ne müracaatları bulunmadığı belirlendi." 

Patlayıcı yasak 
Ümraniye Belediye Başkanı Hasan Can ise, belediye kayıtlarında patlamanın yaşandığı deponun yanıcı ve patlayıcı madde depolama ve üretmeye yönelik bir kaydının olmadığını belirterek şu açıklamayı yaptı 
"Burası organize sanayi bölgesi ve özel statüyle yönetilmekte. Yanıcı ve patlayıcı madde bulundurmak özel izne tabidir. Burası kaçak bir depo. Fakat, deponun ne ihtiva ettiğini buradaki insanlar mutlaka biliyordu. Şik yet olsaydı burası mühürlenir, facia da yaşanmazdı." 

Oğul gözaltında 
İstanbul Büyükşehir Belediyesi İtfaiye Daire Başkan Vekili Orhan Akyıldız ise, söz konusu işyerinde günlük kullanılacak havai fişeklerin hazırlandığını belirterek şunları söyledi "Bina zaten büyük bir yer değil. Orada bu hasarı yapacak miktarda havai fişek bulunuyormuş. Bu madde sürtünmeyle de ateş almış olabilir." 
İşyeri sahibi Coşkun Acar, "Orası depo değildi. Havai fişek bulunmaması gerekiyordu. Belki bir kenarda kalmış olabilir. Çok üzgünüm, yeni bir şirket kurulmuştu. Oradaki işyerini de o şirkete devrediyorduk" dedi. Acar'ın 5 yıldır şirketle ilgilenen oğlu Cenk Acar gözaltına alındı. 

Volkan gibi patladı 

Müthiş patlama, işyerlerinde büyük paniğe neden olurken, ölenler büyük üzüntü yarattı. Civardaki çalışanlar, ani bir patlamayla sarsıldıklarını, sürekli patlamalar nedeniyle müdahale edemediklerini kaydetti. Patlamaları volkana benzeten görgü tanıkları, olayın büyüklüğünü cesetler ortaya çıkınca anladıklarını bildirdi. Tanıklar, depoda havai fişek olduğunu itfaiye ve diğer yetkililerden öğrendiklerini söyledi. 


</TEXT>
</DOC>
