<DOC>
<DOCNO> 365986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/spor/spo30.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Çifte açılış 

Malatyaspor ile Denizlispor, dün akşam yaptıkları törenlerle 2005-2006 futbol sezonunu açtılar. Malatyaspor, açılış maçında Kocaelispor'u Katatua ve Taner'in golleriyle 2-1 mağlup etti. Denizlispor'un açılışında konuşan Başkan Zafer Katrancı, "İyi bir kamp döneminin ardından aramıza katılan arkadaşlarımızla daha da güçlenerek yeni başarılara yelken açıyoruz" diye konuştu. 

Süreyya Ayhan Hollanda yolunda 

Uluslararası Atletizm Federasyonu'nun IAAF doping için numume vermediği gerekçesiyle 2 yıl süreyle müsabakalardan men ettiği Avrupa Şampiyonu milli atlet Süreyya Ayhan ile eşi ve antrenörü Yücel Kop davanın peşini bırakmıyor. Bugün Hollanda'ya gidecek olan ikili, burada Spor Tahkim Mahkemesi'nden CAS iki üye ile görüşecek. Avukatlarını da yanında götüren Süreyya - Yücel Kop cezaya yapacakları itiraz öncesi CAS üyeleriyle fikir alışverişinde bulunarak strateji belirleyecek. 

Örs Hedefimiz Avrupa'da final 

Fenerbahçe Erkek Basketbol Takımı Başantrenörü Aydın Örs iddialı açıklamalar yaptı. Banvit tarafından Gönen İlçesi'nde düzenlenen Sokak Basketbol Turnuvası'na konuşmacı olarak katılan Örs transferde önemli isimleri kadroya kattıklarını belirterek, Avrupa'da final oynamayı hedeflediklerini söyledi. Tecrübeli coach, "Bu yılki hedef geçen yıldan daha iyi bir derece yakalamak" dedi. 

Miniklerde Danone farkı 

Bursaspor Minikler Danone Turnuvası'nda, Rıdvan Dilmen'in çalıştırdığı Danone hedefe ulaştı. Sekiz takımın katıldığı,turnuvanın finalinde Bursaspor'la karşılaşan Danone rakibini 4-1'lik skorla mağlup ederek şampiyon oldu. Bosch'u 1-0 yenmeyi başaran Oyak Renault ise turnuvada üçüncülüğü elde etti. Turnuva sonunda şampiyon olan Danone'ye kupasını Bursaspor Başkanı Levent Kızıl, ikinci olan Bursaspor'un kupasını ise Bursaspor Teknik Direktörü Raşit Çetiner verdi. 


</TEXT>
</DOC>
