<DOC>
<DOCNO> 398775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur46.html </URL>
<DATE> 2005/11/28/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Bakan Gönül Silah alımı ihalelerinde yerli sanayi gözetilmeli 
</HEADLINE>
<TEXT>

     Milli Savunma Bakanı Vecdi Gönül, silah alımı ihalelerinde yerli sanayinin gözetilmesi gerektiğini söyledi. 
     Sanko Holding'in Gaziantep Organize Sanayi Bölgesi'ndeki tekstil işletmesinde incelemelerde bulunan Gönül, daha sonra Örnek Sanayi Sitesi'nde yerleşik işletmeleri gezdi, AK Parti İl Başkanlığı ve Gaziantep Büyükşehir Belediyesi'ni ziyaret etti. 
     Gönül, savunma sanayi ürünleri üreten Mitaş A.Ş'deki incelemesi sırasında yaptığı açıklamada, Türkiye'de savunma sanayi ürünleri üreten firmaların dünya pazarlarına açılmaları gerektiğini vurguladı. 
     Türk silah sanayinin henüz çok yeni olduğuna dikkati çeken Gönül, şunları kaydetti 
     ''Türkiye yıllarca savunmasını güçlendirmek için çok miktarda silah satın almış. Tüm dünyada şu anda silah sanayi zayıflıyor. Ülkemizde bu alanda üretim yapan firmalar bu gerçeği dikkate alarak yatırım ve üretim yapmalı. 
     Milli Savunma Bakanlığı'nın silah ihalelerine her Türk firması girebilir. Hatta ihale şartnameleri hazırlanırken bizim firmalarımızı gözetmemiz gerekir. Burada bu konuya ilişkin ilk kez yakınmalar işittim, bu yakınmaları inceleteceğim.'' 
     
     AK PARTİ İL BAŞKANLIĞI'NI ZİYARET 
     Gönül, AK Parti İl Başkanlığı'nda partililere hitaben yaptığı konuşmada, ''Bir ülkenin insanları ne kadar çok çalışırsa çalışsın, ülke iyi yönetilmiyorsa bütün çabalar boşa gidecektir'' dedi. 
     Gönül, konuşmasını şöyle sürdürdü 
     ''Demokrat Parti işbaşına geldiği zaman Türkiye'de ne yol ne de iz vardı. Demokrat Parti iktidarı memleketin dört tarafını yollarla donattı, su, elektik, telefon gibi altyapı hizmetlerini insanımızın hizmetine sundu. Sonra Turgut Özal iktidara geldi, Türkiye yeni bir hizmet kervanıyla belirli bir noktaya ulaştı. Ancak, Turgut Özal'ın Cumhurbaşkanı seçilmesinin ardından Türkiye 10 yıl duraksama dönemi yaşadı. 
     Kimileri Tayyip Erdoğan ile Turgut Özal'ın dönemlerini aynı kefeye koyuyorlar, bu doğru değil. Turgut Özal'ın iş başına gelmesi tamamen boş bir ortamın eseridir, Tayyip Erdoğan'ınki öyle değil. Sağ ve solda 10 parti aktif siyaset yapıyor, 3 partinin koalisyonu var. Bu ortamda bir liderin tek başına iktidara gelmesi kolay iş değil. Türkiye'de lider sıkıntısı var, bizim halkımız kaliteli lider bulduğunda peşinden gidip kurtuluşuna vesile olmasını sağlar.'' 
     
</TEXT>
</DOC>
