<DOC>
<DOCNO> 387477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/ekonomi/aeko.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF-Motorola anlaşması 'iade garantisi'ne takıldı 
</HEADLINE>
<TEXT>


TMSF, Telsim'den alacakları konusunda Motorola ile 'miktar konusunda' anlaştı. Ancak ihalenin iptali halinde yaptığı ödemenin iadesi konusunda garanti istedi. Motorola buna yanaşmayınca imzalar atılamadı 

Şükrü Andaç 

Tasarruf Mevduatı Sigorta Fonu TMSF ile Telsim'den 2.2 milyar dolar alacaklı olan Motorola arasındaki anlaşmanın, 'ihale iptali halinde yapılan ödemenin iadesi' konusunda tıkandığı öğrenildi. 
TMSF, 13 Aralık'ta satışa çıkarılacak Telsim ile ilgili olarak hazırlıklarını sürdürüyor. Bu kapsamda, en önemli konu, Telsim borçları. Şirketten 800 milyon dolar alacaklı olan Nokia ile anlaşma sağlandı. Ancak büyük alacaklı Motorola ile ihlanin iptali halinde yapılan ödemenin 'iadesi' konusunda garanti vermemesi nedeni ile tıkanma yaşandığı öğrenildi. 

Miktarda sorun yok 
Telsim'in satışı öncesinde potansiyel alıcılar için en önemli kaygı noktasını oluşturan Motorola alacakları konusunda görüşmeler geçen yıl sonunda başlamıştı. Taraflar arasında Motorola'nın 2.2 milyar dolarlık alacağı konusunda 'miktar' bazında anlaşma olmuştu. TMSF, Telsim'in satış gelirinin yüzde 20'sini Motorola'ya verecek, bu rakam 400 milyon dolardan az olmayacaktı. 

Görüşmeler sürüyor 
Anlaşma sürecinde bu noktaya kadar sorun çıkmadı. Ancak taraflar arasındaki pazarlık, 'iade' konusundaki anlaşmazlık nedeni ile imza aşmasına gelemedi. TMSF, Motorola'dan 'satış ihalesi iptal olursa, size yapılan 400 milyon dolarlık ödemeyi iade edeceğinizi tahhüt edin' talebinde bulundu. Ancak Motorola tarafı, bu garantiyi yazılı olarak vermeye yanaşmadı. 
Hisseleri, ABD Borsası gibi yüksek standartlarda denetleme şartlarının yer aldığı piyasada işlem gören Motorola, olası bir iptal durumunda ortaklarına ve Amerikan Sermaye Piyasası Kurulu'na SEC hesap verememe endişesi taşıyor. Bu yüzden de, Telsim konusunda yapılacak anlaşma ile borç - alacak ilişkisinin kesin şartlarla tanımlanmasını istiyor. 

Motorola bitirmek istiyor 
Motorola'nın Telsim'den alacağı konusunda gerçek alacağının oldukça altında bir bedelle anlaşıp, bir an önce bu işi kapatma yönünde ısrarlı davrandığı belirtiliyor. TMSF yetkilileri ile Motorola bu konuda çıkan pürüzü doğrularken, 13 Aralık'ta yapılacak ihale öncesinde anlaşmanın sağlanması beklentisini koruyorlar. 

Nokia ile sorun yok Nokia ile yapılan anlaşmada ise bu konuda herhangi bir pürüz bulunmuyor. Olası bir iptal durumunda, ödenen paranın geri alınması konusunda şirketten garanti sağlandığı belirtiliyor. 
Nokia'nin Telsim'den 800 milyon dolarlık alacağının ödenmesinde, 150 milyon dolardan az olmamak şartı ile satış gelirin yüzde 7.5'i üzerinde anlaşılmıştı. 

'İptal olmaz' 
Milliyet'in, 'Gelecekte Telsim satışının iptali sözkonusu olur mu ' şeklindeki sorusuna Telsim Genel Müdürü Mehmet Taşaltın da "Telsim sıfır borç ile satılacak. Nokia ile borç konusu çözümlendi. Motorola'ya borçlar konusu ihaleden önce tamamlanır. Motorola'ya satış bedeline orantılı olarak borçların ödenmesi planlandı. Yüzde 20 ödenerek kapatılacak. 
Şirketin yüzde 100'ü el değiştirecek. Konuyla ilgili yasal düzenlemeler tamam. Yeni alıcı, şirketin eski sahibi ile gelecekte muhatap olmayacak. Telsim'in satışı sorunsuz bir satış olacak, iptal olmaz" diye yanıt vermişti. 


</TEXT>
</DOC>
