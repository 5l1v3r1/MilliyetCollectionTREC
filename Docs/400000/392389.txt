<DOC>
<DOCNO> 392389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/soneko14.html </URL>
<DATE> 2005/11/05/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Karadenizli işadamları gelecekten umutlu 
</HEADLINE>
<TEXT>

     Trabzon Ticaret ve Sanayi Odası TTSO tarafından düzenlenen ankette işadamlarına, Türkiye ve Trabzon ekonomisi hakkındaki beklentileri soruldu. 
     TTSO Yönetim Kurulu Başkanı Şadan Eren, yaptığı açıklamada, ankette ilk etapta Türkiye ve Trabzon ölçeğindeki sorunları ve beklentileri genel hatlarıyla tespit etmeyi amaçladıklarını ifade ederek, ''Daha sonraki süreçte bu sorun ve tespitler ışığında değerlendirmeler yapmak ve çözüme yönelik projeler ve atılımlar gerçekleştirilmesi planlanmaktadır'' dedi. 
     Eren, anket çalışmasına oda yönetim kurulu, meclis ve meslek komite üyeleri olmak üzere yaklaşık 300 kişinin katıldığını bildirdi. 
     Oda olarak anket çalışmasının ilkini Haziran ayı sonunda yaptıklarını hatırlatan Eren, şunları kaydetti 
     ''TTSO beklenti anketimizin ikincisini Ekim ayı itibariyle gerçekleştirdik. Anketimizin değerlendirme yelpazesi genişletilmiş ve ilk ankete ek olarak Bayındırlık ve İskan Bakanlığı, milletvekilleri, Trabzon Belediyesi, TOBB ve odamızdan beklentiler ile ilgili görüşler de istenmiştir.'' 
     
     TÜRKİYE EKONOMİSİ İLE İLGİLİ DEĞERLENDİRME 
     Türkiye ekonomisi ile ilgili değerlendirme bölümünde, ankete katılanlardan ekonomide iyileşme olduğunu düşünenlerin oranı yüzde 85, ekonomide iyileşme olmadığını düşünenlerin oranı yüzde 15 oldu. 
     Ekonomide iyileşme olduğunu düşünenlerin yüzde 65'i bu iyileşmenin beklentilerin altında gerçekleştiğini belirtti. 
     ''Türkiye ekonomisinin en büyük problemi nedir'' sorusuna, işadamlarının yüzde 40'ı kayıt dışı ekonomi, yüzde 36'sı işsizlik, yüzde 13'ü kamu harcamaları, yüzde 11'i ise cari açık yanıtını verdi. 
     ''Önümüzdeki dönemde istikrarsızlık bekliyor musunuz '' sorusuna da, ankete katılanların yüzde 72'si ''istikrarsızlık beklemiyorum'', yüzde 28'i de ''istikrarsızlık bekliyorum'' yanıtını verdi. 
     Türkiye ekonomisinde öncelikli beklentiler ile ilgili olarak da yüzde 21 oranında işsizlik ve istihdam, yüzde 15 oranında kayıt dışı ekonominin kayıt altına alınması ve yüzde 14 oranında özelleştirmenin kararlılıkla gerçekleştirilmesi sonucu ortaya çıktı. 
     Bu 3 beklentinin dışında geri kalan yüzde 50 oranında ise işadamları, diğer beklentilerini ifade ettiler. 
     
     TRABZON İLE İLGİLİ BEKLENTİLER 
     İşadamları Bayındırlık ve İskan Bakanlığı'ndan öncelikli beklentilerle ilgili olarak ise yüzde 61'i sahil yolu, güney çevre yolu, Karadeniz Sahil Yolu, yüzde 18'i ilin genel sorunlarına daha fazla ilgi, yüzde 12'si Galyan Barajı ve yüzde 7'si de toplu konut cevabını verdi. 
     Türkiye Odalar ve Borsalar Birliği'nden öncelikli beklentilere ise işadamlarının yüzde 41'i Türkiye ekonomisi konularında etkin rolünü devam ettirmesini, yüzde 25'i Halkbankası kredilerinin devamı ve diğer kredilerin artırılmasını ve yüzde 22'si AB sürecinde etkin rol oynamasını istedi. 
     Trabzon Belediyesi'nden öncelikli beklentiler arasında yüzde 23 ile çöp sorunu birinci sırayı alırken, yüzde 18 ile trafik, yüzde 12 ile su, yüzde 11 ile seyyar satıcılar, yüzde 9 ile şehrin güzelleştirilmesi ve yüzde 9 ile de Tekel'in cazibe merkezi olması yanıtı verildi. 
     Anket çalışmasında ana başlıkların dışındaki oranlar diğerleri olarak değerlendirildi. 
     
</TEXT>
</DOC>
