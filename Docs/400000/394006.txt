<DOC>
<DOCNO> 394006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun02.html </URL>
<DATE> 2005/11/11/ </DATE>
<TIME> 02.40 </TIME>
<AUTHOR>  </AUTHOR>
<HEADLINE>
Rice, İran'a 'nükleer' izni yalanladı 
</HEADLINE>
<TEXT>

     ABD Dışişleri Bakanı Condoleezza Rice, ülkesi ile AB’nin üç büyüğü Almanya, Fransa ve İngiltere’nin, İran ile nükleer programı konusunda uzlaşmaya hazır olduğuna ilişkin iddiayı yalanladı. 
     Bahreyn, Suudi Arabistan, İsrail ve Batı Şeria’yı kapsayan Ortadoğu gezisine çıkan Rice, yolda gazetecilere yaptığı açıklamada, ABD ile AB’nin üç büyüğünün İran’a uranyum zenginleştirmede kullanılan uranyum gazı üretimine izin veren bir planı kesin olmamak kaydıyla onayladığı iddiasına ilişkin "İranlılara, ABD-Avrupa teklifi söz konusu değil" dedi. 
     ABD Dışişleri Bakanı Rice, İranlıların nükleer enerji programı kılıfıyla nükleer silah geliştirmeye çalışmadıklarına ilişkin teminat verecek bir yol bulmalarını umduklarını sözlerine ekledi. 
     ABD ile AB’nin üç büyüğü Almanya, Fransa ve İngiltere’nin, İran ile nükleer programı konusunda uzlaşmaya hazır olduğu ve uranyum zenginleştirmede kullanılan uranyum gazı üretimine izin veren bir planı kesin olmamak kaydıyla onayladığı iddia edilmişti. 
     Üst düzey bir Avrupalı diplomat, ABD ve AB üçlüsünün, üretilen uranyum gazı Rusya’ya gönderilerek orada zenginleştirme işlemine tabi tutulduğu sürece, İran’a dönüştürme faaliyetlerini sürdürmesine izin vermeye hazır olduğunu belirtmişti. 
     ABD ve AB üçlüsü, İran’dan uranyum dönüşümü dahil uranyum zenginleştirmeyle ilgili bütün faaliyetlerini durdurmasını istiyor, aksi takdirde bu ülkeyi nükleer dosyasını BM Güvenlik Konseyi’ne götürmekle tehdit ediyor. 
     
</TEXT>
</DOC>
