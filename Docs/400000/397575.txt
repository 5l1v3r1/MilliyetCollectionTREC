<DOC>
<DOCNO> 397575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun16.html </URL>
<DATE> 2005/11/24/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Danimarka, terörist listesini inceleyecek ombudsmanlık istiyor 
</HEADLINE>
<TEXT>

     BM Güvenlik Konseyi'nin daimi olmayan üyelerinden Danimarka, BM'nin teröristler listesindeki isimleri inceleyecek, gerekirse bunları listeden çıkaracak ombudsmanlık kurulmasını istiyor. 
     Danimarka Dışişleri Bakanı Per Stig Möller, devlet radyosuna verdiği demeçte, ''Bir şekilde teröristler listesine girdiyseniz ve bunun tamamen yanlış olduğunu düşünüyorsanız, bu listeden çıkmak da mümkün olmalı'' dedi ve BM bünyesinde kurulacak ombudsmanlığın bu görevi yapabileceğini belirtti. 
     Teröristler listesine yanlışlıkla dahil edilmiş olunsa bile listeden çıkmanın çok zor olduğunu söyleyen Möller, bir ombudsmanın, iddianın temeli bulunup bulunmadığını değerlendirebilmesi gerektiğini kaydetti. 
     Danimarka önerisini konseye gelecek yıl sunacak. 
     
</TEXT>
</DOC>
