<DOC>
<DOCNO> 372018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/guncel/agun.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman dikkat 
</HEADLINE>
<TEXT>


Trabzon ve İzmir'de dün yaşanan linç girişimlerindeki benzerlikler, endişe verici bir manzara yarattı. Maçka ve Seferihisar ilçelerinde öfkeli kalabalığı polis güçlükle engelledi 


1- Karadeniz'de PKK öfkesi 

Trabzon'da 3 PKK'lı güvenlik güçleriyle çatıştı. Teröristlerden Suriyeli olanı öldürüldü. Yaralı teröristi vatandaşların elinden polis zor kurtardı 

TEKİN ATAY, ALİ UZUN Trabzon DHA 

Trabzon, eski DEP'li Orhan Doğan'ın "PKK'nın Karadeniz'e yayılma projesi var" açıklamasından bir hafta sonra güvenlik güçleriyle teröristlerin çatışmasına sahne oldu. Maçka'da vatandaşların şüphe üzerine ihbar ettiği teröristler 3 polisi yaraladı. Suriyeli olduğu belirtilen bir PKK'lı ölü ele geçirilirken, sağ yakalanan teröristi linçten güvenlik güçleri kurtardı. 
İlçe Emniyet Müdürlüğü'ne 50, Jandarma Komutanlığı'na ise 100 metre uzaklıktaki alışveriş merkezine önceki gün 21.00 sıralarında gelen üç kişiden ikisi içeri girdi. 
Konfeksiyon ve ayakkabı satılan 2. kata çıkan 2 kişi, spor ayakkabı, kazak, gömlek ve iç çamaşırı aldı. Ancak vatandaşlar 300 YTL'lik hesabı nakit ödeyen bu kişilerin durumundan şüphelenip polise haber verdi. 

Aniden tabanca çekti 
Mağazaya gelen ekibin amiri Komiser Yardımcısı Tolga Doğruel, 2. kata çıkarak şüphelilere kimlik sordu. Aniden tabancasını çeken terörist, Doğruel'in başına ateş etti. Kurşun Doğruel'in başını sıyırırken, 2 terörist 3. kata çıktı. 
Doğruel'in takip ettiği teröristler pencereden atlamak istedi, ardından da merdivenlere yöneldi. Silah sesleri üzerine, dışarıdaki üçüncü terörist kapıdaki polislere ateş etti. Polisler Doğruel'in yardımına koşunca, iki terörist ara sokaklara, diğeri de ormanlık alana kaçtı. Doğruel KTÜ Tıp Fakültesi Hastanesi'ne kaldırılırken, Özel Harek t ve Jandarma timleri operasyon başlattı. 
2 teröristin, İlçe Jandarma Komutanlığı'nın tam karşısındaki çalılık alana saklandıkları belirlendi. Teröristlerin açtığı ateş sonucu karnından yaralanan polis memuru Ekrem Çakmak da ameliyata alındı. Teröristler aydınlatılan alandan kaçamayınca, güvenlik güçleri 05.45'te operasyon başlattı. Özel Harek t'a ateş açan bir terörist öldürüldü. 
Silah sesleriyle uyanan yaklaşık 100 kişi de belediye binası önünde toplanarak operasyonu izledi. Diğer terörist ilçe merkezine kaçmaya çalışırken yakalandı. 
Öfkeli kalabalık, "Serhat" kod adlı terörist Sinan Gencer'i 25 linç etmek istedi. Etten duvar oluşturan güvenlik güçleri, havaya ateş açtı. Gencer'in gösterdiği yerlerde 2.5 kilo C - 4 plastik patlayıcı, 2 Kalaşnikof tüfek, 7 şarjör, 3 el bombası ve elbiseler bulundu. 
Üzerinden 3 polisi yaralayan tabanca çıkan 'Ferhat' kod adlı Suriyeli teröristin, grubun lideri olduğu belirlendi. 

Doğan'ın 'Karadeniz' vurgusu 
Orhan Doğan, 15 Ağustos'ta Radikal'de yayımlanan söyleşisinde şunları söylemişti "Irak ve İran sınırındaki geniş güvenlik önlemlerine ve termal izleme olanağına rağmen PKK'nın militanları Giresun'a kadar gelebiliyor. Oraya gelinceye kadar hiçbir yerde çatışma olmuyor. Ama Giresun'da çatışma oluyor. Çünkü Giresun ve Trabzon, milliyetçi akımların tetiklendiği yerler. Etnik milliyetçilik ve kardeş kavgasını tetiklemek için oralarda çatışmalar oluyor. Savaştan beslenen derin devlet, derin güçler, PKK militanlarıyla orada çatışmayı daha uygun buluyor. PKK'nin Türkiye'ye açılma ve Karadeniz'e yayılma projesi var..." 

2- Seferihisar'da gerginlik 

İzmir'in Seferihisar ilçesinde jandarmaya küfür ettikten sonra "Yaşasın PKK" diye slogan attıkları öne sürülen grubu, 1500 kişilik öfkeli kalabalık adliyede linç etmek istedi. Polis, zanlıları son anda kurtardı 

TURAÇ TOP, BAHRİ KARATAŞ DHA, İzmir AA 
İzmir'in Seferihisar ilçesi Ürkmez beldesinde önceki gece karıştıkları bir trafik tartışmasına müdahale eden jandarmaya direnerek, "Yaşasın PKK" diye slogan attıkları öne sürülen 5 kişi, adliyede linç edilmek istendi. 

Park tartışması 
İddialara göre, Naim Doğan Balgün, Veysel Ferit Balgün 23 , Eyüp Balgün 28 , İbrahim Halil Bedük 30 ve Uğur Tanık 28 , alışveriş yapmak için önceki gün izmir'den Ürkmez beldesine geldi. Bölgedeki esnafla park yeri nedeniyle tartışan zanlılar, Güneydoğulu olduklarını söyleyerek vatandaşlara gözdağı vermek istedi. Tartışmanın büyümesi üzerine olay yerine gelen jandarmaya da küfrederek, 'Yaşasın PKK' diye slogan attıkları öne sürülen zanlılar, güçlükle gözaltına alındı. 
İfadeleri alınan zanlılar dün saat 11.30'da Seferihisar Adliyesi'ne sevk edildi. Adliyeye getirilen zanlılar, kalabalığın saldırısına uğradı. Zanlılar, jandarma ve polis tarafından güçlükle binaya sokuldu. 

5 zanlı cezaevinde 
Sıkı güvenlik önlemleri altında adliyede tutulan zanlılar, çıkarıldıkları nöbetçi mahkemece, "Görevi yaptırmamak için direnme, kasten yaralama ve Terörle Mücadele Kanunu'na Muhalefet" suçlarından tutuklandı. İfadelerinde suçlamaları reddeden 5 zanlı ise Buca Cezaevi'ne götürüldü. 

Havaya ateş açıldı 

Sayıları 1500 kişiye ulaşan öfkeli kalabalık, 18.30 sıralarında adliyeden çıkarılarak polis minibüsüne bindirilen zanlıları linç etmek için yeniden harekete geçti. Kalabalık minibüsün önünü keserek camlarını kırarken, bazı polislerin, zanlıları korumak için üzerlerine kapandıkları görüldü. Yaklaşık 15 dakika boyunca yumrukladıkları minibüsün geçişine izin vermeyen kalabalık, güvenlik güçlerinin havaya ateş açmasıyla "Şehitler ölmez, vatan bölünmez", "Kahrolsun PKK" sloganları atarak dağıldı. Daha sonra ilçedeki Atatürk Anıtı önünde toplanan kalabalık, İstiklal Marşı okuyup, tekbir getirdi. Kalabalık, "Askere uzanan eller kırılsın" sloganları attı. 



</TEXT>
</DOC>
