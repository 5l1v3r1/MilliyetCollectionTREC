<DOC>
<DOCNO> 361426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonspo16.html </URL>
<DATE> 2005/07/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Beşiktaş Langella'nın peşinde 
</HEADLINE>
<TEXT>

     Lütfullah Göktaş bildiriyor 

İtalyan spor gazetelerinden Tuttosport, Beşiktaş'ın halen Cagliari'de top koşturan Antonio Langella ile ilgilendiğini yazdı. 
     Tuttosport'ta ilk sayfadan ''Langella-Beşiktaş işi olmak üzere'' başlığıyla duyurulan haberde, 28 yaşındaki İtalyan forvet Langella'nın Siyah-beyazlı kulüple anlaşmak üzere olduğu belirtildi. 
     Haberde, Sardunya Adası'nın İtalya Birinci Futbol Ligi Serie A takımı Cagliari'de oynamakta olan Langella için Beşiktaş'ın 3,5 milyon avro önerdiği, Kırmızı-mavili kulübün ise 4,5 milyon avro talep ettiği kaydedildi. 
     Gazetenin iç sayfasındaki transfer piyasasına ilişkin haberde, bu konudaki gelişmeler, şu cümlelerle özetlendi 
     ''Antonio Langella'nın, Beşiktaş'a gitmesine bir adımlık mesafe kaldı. Kırmızı-mavili oyuncu için Türkler 3,5 milyon avro öneriyorlar. Cagliari'nin sportif direktörü Nicola Salerno ise 4,5 milyon avro talep ediyor. Ancak orta yolda bir anlaşma sağlanması mümkün.'' Haberde, Langella ile ilgilenmekte olan Palermo'nun bastırması durumunda ise Beşiktaş ile olabilecek muhtemel uzlaşmanın tehlikeye gireceği de belirtildi. 
     
</TEXT>
</DOC>
