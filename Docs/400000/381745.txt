<DOC>
<DOCNO> 381745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/ekonomi/eko02.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'AKP'nin mesajını aldık para yağdıracağız...' 
</HEADLINE>
<TEXT>


Dubai Bank, Türkiye'de emlak, turizm ve İslami bankacılık yatırımlarına hazırlanıyor. Bankanın CEO'su Ziad Makkawi, 'Körfez'de beş yılda 1.2 trilyon dolar birikecek, Türkiye cazip pazar' dedi 

ŞULE YÜCEBIYIK 

Dünyanın en büyük gayrimenkul şirketlerinden Dubaili Emaar'ın iştiraki olan 40 milyar dolar sermayeli Dubai Bank, Türkiye'yi 'hedef pazar' ilan etti. İstanbul'da dün başlayan İslami Finans Forumu'nun ana sponsoru olan Dubai Bank'ın CEO'su Ziad Makkawi Körfez yatırımcılarının Türkiye'ye yatırım yapmak için hazır olduğunu söyledi. 
Petrol fiyatlarındaki yükselişin ardından, gelecek beş yıl içinde Körfez ülkelerinin elinde 1.2 trilyon dolar birikeceğini anlatan Makkawi, "Bu paranın, çevre ülkelerde erimesi mümkün değil. Türkiye'nin yaptığı ekonomik ve siyasi atak sayesinde bu paranın önemli bir kısmını çekeceğini düşünüyoruz" dedi. 

Türkiye, ABD'den k rlı 
Makkawi, Körfez'deki yatırımcıların Türkiye'yi, hızlı büyümesi, istikrarı ve AB ile yakın diyaloğu nedeniyle son yılların en cazip pazarlarından biri olarak değerlendirdiğini belirterek, "Çoğu, Türkiye'nin ABD'den daha k rlı ve çekici olduğunu düşünüyor" dedi. 
Makkawi, Birleşik Arap Emirlikleri ve Körfez'deki Arap yatırımcılarla Türkiye arasında bir köprü görevi üstlenmek istediklerini belirtti. Başta gayrimenkul olmak üzere büyüme potansiyeli yüksek alanlarda yatırım için işbirliği olanaklarını araştırdıklarını ifade etti. Makkawi şöyle devam etti "Türkiye'nin turizm yörelerinde henüz ciddi bir Arap yatırımı yok. Ortadoğu'daki müthiş turizm potansiyelinin değerlendirilmesi için yatırımlar yapılabilir." 
Makkawi, AKP hükümetinin özelleştirme politikasını ve yabancı sermayeye yaklaşımını başarılı bulduklarını belirtti. Makkawi, AKP hükümeti ile Körfez ülkelerinin hükümetleri arasında yoğun bir diyalog olduğunu belirterek "Yatırımcılara teşvik edici mesajlar veriyorlar. Körfez ülkeleri de tüm yabancı yatırımcılar gibi olumlu mesajları değerlendirmeye alıyor." 

'Şeriat tahvilleri çıkarın' Makkawi, Türkiye'nin İslami bankacılık konusunda da büyük bir potansiyele sahip olduğunu, bu alandaki toplam paranın yüzde 2.4'ünün Türkiye'de olduğunu belirterek, "Gelişmeye çok açık bir sektör. Türk bankaları şeriata uygun ürünler çıkarırlarsa sadece Türkiye'den değil çevre ülkelerden de önemli bir kaynağı transfer edebilirler. 
Dubai Bank olarak bu ürünlerin Körfez ülkelerinde dağıtımı için aracılık yapabiliriz" dedi. Makkawi, mortgage konusunun da dikkatlerini çektiğini belirterek "Mortgage işlemlerinin tahvillerini çıkarıp körfez ülkelerine sunma konusunda faaliyet göstermek istiyoruz" dedi. 


</TEXT>
</DOC>
