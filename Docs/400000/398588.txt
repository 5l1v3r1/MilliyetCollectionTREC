<DOC>
<DOCNO> 398588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun23.html </URL>
<DATE> 2005/11/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Chirac Güney Akdeniz ülkeleri Avrupa için stratejik öncelikte olmalı 
</HEADLINE>
<TEXT>

     Fransa Cumhurbaşkanı Jacques Chirac, Akdeniz'in güneyindeki ülkelerin Avrupa için ''stratejik öncelikte'' olması gerektiğini söyledi. 
     Barselona'da düzenlenen 10. AB-Akdeniz zirvesine katılan Chirac, burada düzenlediği basın toplantısında, AB'nin mali taahhütlerinin sürmesi çağrısında bulundu ve ''Sadece mali taahhütleri sürdürmek değil, ayrıca başta göç konusunda olmak üzere işbirliği için ek olanakları seferber etmek lazım'' ifadesini kullandı. 
     Akdeniz'in güneyindeki ülkeler, AB'nin mali yardımlarının Avrupa'nın doğusundaki yeni komşulara gitmesinden endişe ediyor. AB, güneydeki 10 ortağına 2000-2006 için 5.5 milyar avro bağış, ayrıca 2000-2007 için 6.4 milyar avro borç taahhüdünde bulunmuştu. 
     Avrupalıların yanı sıra Ortadoğu ve Mağrip ülkelerini de vuran terörizme karşı mücadele başta olmak üzere bazı yeni öncelikler doğduğunu belirten Chirac, ''İnsan haklarına ve hukuk devletine saygı çerçevesinde yürütülecek terörle mücadelenin, ülkeler arasındaki adli işbirliğini güçlendirilmesini gerektirdiğini'' söyledi. 
     Chirac, 2006'da Fransa'da Avrupa ve Akdeniz ülkelerinin sivil toplum örgütleri ve şirketlerini bir araya getirecek bir konferans düzenlemeyi de önerdi. 
     
</TEXT>
</DOC>
