<DOC>
<DOCNO> 368478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/dunya/adun.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere gizli terör mahkemeleri kuruyor 
</HEADLINE>
<TEXT>


Özel soruşturmadan geçmiş yargıçların görev alacağı, 'önleyici gözaltı' denilen gizli duruşmalar süreci nedeniyle terör zanlıları, haklarındaki suçlamaları bilmeden 3 ay gözaltında tutulabilecek 

LONDRA Milliyet 


İngiliz hükümetinin, Londra'daki 7 Temmuz bombalı saldırılarının ardından yapmayı planladığı özgürlükleri kısıtlayıcı, olağanüstü yasal düzenlemeler kapsamında gizli terör mahkemeleri kurmaya hazırlandığı bildirildi. Yeni düzenleme, terör zanlılarının halen en fazla 14 gün olan gözaltı süresinin 3 aya kadar çıkarılmasına da olanak veriyor. 
İngiliz medyası, Başbakan Tony Blair'in geçtiğimiz cuma günü sözünü ettiği yeni yasal düzenlemelerin unsurlarını birer birer açıklamaya devam ediyor. Önceki gün terörü öven ve teşvik edenlerin "vatana ihanet" suçundan yargılanabileceklerini bildiren İngiliz gazeteleri, dün de İngiliz yargı sisteminde temel bir değişikliğe gidileceği yolunda haberlere geniş yer verdiler. 
Özel güvenlik soruşturulmasından geçirilen yargıçların görev alacağı gizli mahkemelerde zanlılar hakkında dava açılmadan önce ne kadar gözaltında tutulacağına karar verilecek. Bu ön duruşmada gizli servislerin gizli kamera ve hatta dinleme cihazlarıyla topladığı istihbarat delil olarak kullanılacak. "Önleyici gözaltı" denilecek hukuki süreçte zanlılar, yine güvenlik soruşturmasından geçirilen avukatlar tarafından savunulacak. Ancak zanlılar, kendilerine ne gibi bir suç yöneltildiğini ve aleyhlerinde ne gibi deliller bulunduğunu bilmeyecek. 
Guardian gazetesi, İçişleri Bakanlığı kaynaklarının söz konusu yasal düzenleme hazırlıklarını doğruladığını bildirdi. Kaynaklar, zanlıları izlemek için gizlice yerleştirilen kamera ve telefon dinleme kayıtlarının gizli mahkemede kanıt olarak kabul edileceğini de belirtti. 

'Ekstremist' tanımı 
Yeni terörizmle mücadele yasası başka değişiklikleri de gündeme getiriyor. 2000'de çıkarılan terör kanununda yalnızca terörist örgütlerin faaliyet göstermesi yasaklanabilirken, yeni düzenlemede "radikal ekstremist" tanımı getirilerek bu nitelemeye uyan örgütlerin de kapatılacağı belirtildi. Ekstremist sıfatı, İngiltere'nin hoşgörü kültürüne ters düşenler için kullanılacak. Bunun yanı sıra, yeni düzenlemeyle, hükümete camileri kapatma ve terörizmle en küçük bir ilgisi olduğu düşünülen ilticacıların bu taleplerini otomatik olarak geri çevirme yetkisi de verilecek. Başbakan Blair söz konusu hukuki düzenlemelerden bahsederken insan hakları yasalarında bazı değişiklikler yapılabileceğini belirtmişti. Gazeteler, hükümetçe tasarlanan yeni düzenlemelere kamuoyunda tepki olduğunu savundu. 

İmam Bekri geri dönecek 

DIŞ HABERLER SERVİSİ 

Londra'daki terörist saldırıları övdüğü ileri sürülen ve bu nedenle "vatana ihanet" suçundan yargılanabileceği belirtilen imam Şeyh Ömer Bekri Muhammed, geçtiğimiz cumartesi gittiği Lübnan'dan İngiltere'ye döneceğini söyledi. İngiltere'deki Müslüman cemaati "Muhacirler"in dini lideri olan Suriye doğumlu imam Bekri, Lübnan'da akrabalarını görmek için bulunduğunu, İngiliz hükümetinin izin vermesi halinde bir ay sonra ailesinin yaşadığı Londra'ya döneceğini belirtti. Ömer Bekri, İngiliz hükümetinin İngiltere'deki 1.6 milyon Müslümana baskı uygulamak için kendisini kullanmaya çalıştığını iddia ederek İngiliz halkını buna karşı uyanık olmaya çağırdı. 
Londra'daki saldırıları övdüğü ve saldırganlar için "Muhteşem dörtlü" dediği iddia edilen İmam Bekri, böyle bir ifade kullanmadığını, "Muhteşem dörtlü"nün film ismi olduğunu ve saldırıları kınadığını vurguladı. 
Buna karşılık, İslamiyetin Müslümanları İngiliz polisine ihbar etmeyi yasakladığını ileri süren Bekri, Müslümanların saldırı planlarını bilmesi durumunda bunu İngiliz polisine bildirmeyeceği yolundaki açıklamasının arkasında olduğunu kaydetti. 


</TEXT>
</DOC>
