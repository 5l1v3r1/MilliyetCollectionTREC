<DOC>
<DOCNO> 383289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun05.html </URL>
<DATE> 2005/10/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Talabani Kerkük’ü terk eden Kürt vatan hainidir 
</HEADLINE>
<TEXT>

     İhsan DÖRTKARDEŞ DHA 

      IRAK Devlet Başkanı ve Irak Kürdistan Yurtsever Birliği IKYB lideri Celal Talabani, Irak’ın Şii Başbakanı İbrahim Caferi ile aralarında sorunlar bulunduğunu, imzalanan protokolün uygulanmadığını söyledi. Talabani ayrıca Kürtler’den 15 Ekim’deki anayasa referandumunda ’Evet’ oyu vermesini isterken, "Kerkük’ü terk eden Kürt, vatan hainidir" dedi. 
     Karargahının bulunduğu Süleymaniye yakınlarındaki Dukan kasabasında basın toplantısı yapan Talabani, yeni anayasa için Kürtlerin yanı sıra Sünni Arapları da ’Evet’ demeye çağırırken, anayasanın kabulünün ardından bazı maddeler eklenebileceğini söyledi. Kürtler ile Birleşik Şii İttifakı arasında sorun bulunmadığını anlatan Talabani, ’Kürdistan İttifakı’ adına Irak Başbakanı İbrahim Caferi’ye ’tebligat’ gönderildiğini ve üzerinde antlaşma yapılan protokolün uygulanmasının istendiğini belirterek, şöyle dedi 
     
     '58'İNCİ MADDE YAŞAMA GEÇİRİLMİYOR’ 
     "Irak Başbakanı üzerinde antlaştığımız protokolün uygulanması konusunda kaçamak davranıyor, protokolü uygulamıyor, özellikle Kerkük durumunun normalleştirilmesi ile ilgili 58’inci maddesi yaşama geçirilmiyor. Kürdistan ittifakı, Birleşik Irak Şii İttifakı ile görüşmeler yapması için bir heyet göndermiştir, Birleşik Şii İttifakı ile iyi bir ilişkimiz vardır, ama bizimle Irak Başbakanı arasında sorun vardır" 
     
     ’KERKÜK MESELESİ TAYİN EDİCİDİR’ 
     Talabani, Kuzey Irak’taki iki Kürt hükümetinin birleştirilmesi çalışmalarının sürdüğünü Irak Kürdistan Demokrat Partisi IKDP lideri Mesut Barzani ile aralarında hiç bir sorun olmadığını söyledi. Talabani, daha önce Kerkük’ten ayrılıp Irak’ın güneyine giden Araplar’ın tekrar Kerkük merkezine dönmesi ve bu kentten bazı Kürt ailelerin ayrılıp Erbil ve Süleymaniye’ye dönmelerine ilişkin iddialara ilişkin, "Kerkük’e dönen her işgalci Arap yasalara aykırı davranıyor, dönüşleri yasalara aykırıdır. Kerkük’ten ayrılan her Kürt haindir, çünkü Kerkük meselesi tayin edicidir, kaderi belirleyen bir noktadır" diye konuştu. 
     
</TEXT>
</DOC>
