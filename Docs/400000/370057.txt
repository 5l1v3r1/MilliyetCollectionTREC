<DOC>
<DOCNO> 370057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur27.html </URL>
<DATE> 2005/08/15/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
"Çarşafı değiştir" dedi, hemşire serum şişesi fırlattı 
</HEADLINE>
<TEXT>

     Van’da bir kişi, hastanede kendisine serum şişesi atıldığı iddiasıyla bir hemşire hakkında suç duyurusunda bulundu. 
     Alınan bilgiye göre, eşi İpek Aydın’ın tedavi gördüğü Van Kadın ve Çocuk Hastalıkları Hastanesi’nde kanlı çarşaflar içerisinde hastanede yattığını ileri süren Sadık Aydın, "Hemşire N.C’ye çarşafların değişmesi için ricada bulundum. Hemşire bana ağza alınmayacak küfürler ederek ’Siz yeşil kartlısınız’ diyerek 5 serum şişesi fırlattı" dedi. 
     Eşi İpek Aydın’ın can güvenliğinin olmadığı gerekçesiyle Cumhuriyet Savcılığı’na suç duyurusunda bulunduğunu belirten Aydın, "Eşimin can güvenliği tehlikede olduğu için Yüzüncü Yıl Üniversitesi Tıp Fakültesi Araştırma Hastanesi’ne sevk ettirdim. Bu yaşananlar hastaların ve personelin gözü önünde oldu. Tüm hastalar şahidimdir. 
     Şiddete başvuran, eşime saldıran hemşire, hasta ve hasta yakınlarını tedirgin etmiştir" diye konuştu. 
     Aydın, başhekimliğe ve Sağlık Müdürlüğü’ne dilekçeyle müracaat ederek şikayetçi olduğunu sözlerine ekledi. 
     Van Kadın ve Çocuk Hastalıkları Hastanesi Başhekimi Dr. Şahin Kılınçer ise hemşire N.C. hakkında idari soruşturma başlatıldığını söyledi. 
     
</TEXT>
</DOC>
