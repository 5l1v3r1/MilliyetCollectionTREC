<DOC>
<DOCNO> 381176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonsiy09.html </URL>
<DATE> 2005/09/24/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Baykal'dan Ermeni Konferansı'na destek... 
</HEADLINE>
<TEXT>

     CHP Genel Başkanı Deniz Baykal, hiç kimsenin düşüncesini peşinen söyleme hakkını ortadan kaldırmanın hukuk devletiyle bağdaşmadığını belirtirken, İstanbul Bilgi Üniversitesi’nde devam eden "İmparatorluğun Son Döneminde Osmanlı Ermenileri" adlı konferansın düzenlenmesinin memnuniyet verici olduğunu kaydetti. 
     Baykal, yaptığı açıklamada, konferansın yapılıp yapılmamasıyla ilgili bir düzenlemenin yargı kararıyla yerine getirilmiş olmasının üzüntü verici olduğunu belirtirken, "Bu durumun düzeltilmiş olmasından memnuniyet duyuyorum" dedi. 
     Türkiye’de herkesin her türlü düşüncesini söyleyebileceğine dikkat çeken Baykal, "Hiçbir kimsenin düşüncesini peşinen söyleme hakkını ortadan kaldırmak hukuk devletine de demokrasiye de sığmaz, hukuk devletiyle de demokrasiyle de bağdaşmaz" diye kaydetti. 
     Konferansın yapılmasından dolayı memnuniyet duyduğunu ifade eden Baykal şöyle devam etti 
     "Tabi her toplantıda her düşüncenin dile getirilmesi, temsil edilmesi istenen, beklenen, gerekli bir husustur. Ama bu yapılmadı diye toplantının kapatılması, engellenmesi, yasaklanması kabul edilemez." 

ANKA 
     
</TEXT>
</DOC>
