<DOC>
<DOCNO> 352244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy17.html </URL>
<DATE> 2005/06/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Baykal Bir grubun üniversiteye girmesi hesabı eğitim sistemini sarsıyor 
</HEADLINE>
<TEXT>

     CHP Genel Başkanı Deniz Baykal, lise eğitiminde yapılan düzenlemelerle meslek liseleri ile imam hatip liseleri arasında karşılıklı geçişin olanaklı kılınmasının amaçlandığını savunarak, "Bir grubun üniversiteye girmesi hesabı, eğitim sisteminin bütün temellerinin sarsılmasını gerektirecek kadar önemli sayılıyor" dedi. 
     Baykal, partisinin grup toplantısında, liselerdeki yeni yapılanmaya ilişkin değerlendirmelerde bulundu. Türkiye’nin eğitim sisteminde çok büyük olumsuzluklar yaşandığını, lise eğitiminin başarısız ve verimsiz olduğunu kaydeden Baykal, "Bakanlık, ’Eğitimi nasıl siyasete alet ederimle, angajmanlara uygun şekilde nasıl kullanırım’ konusuyla, kadrolaşma ile meşguldür. Kendi adamlarını etkin kılma çabasına sürüklenmiştir" dedi. 
     "Hazırlıksız, tutarsız, ciddiyetsiz" bir manzaranın ortaya konulduğunu savunan Baykal, yeni yapının kamuoyuna sunulması ve ayrıntılı bir şekilde tartışılması gerektiğini söyledi. 
     Eğitimde yapılması gereken ilk işin, zorunlu eğitimin 8 yıldan 12 yıla çıkartılması olduğunu belirten Baykal, "Lisenin eğitim süresini uzatarak, aynı eğitim olanaklarını, aynı öğretmeni, aynı sınıfı, aynı yetersizlikleri 4 yıl eğitime yayarak başarılı sonuç alma şansı yoktur. Tam bir keşmekeşe gidiliyor" dedi. 
     Baykal, Türkiye’nin en temel konusu olan milli eğitimin "Onun bunun oyuncağı" haline getirilmek istendiğini savunarak, "Bu laubaliliğe kesinlikle izin verilemez" diye konuştu. 
     Bu düzenlemelerle meslek liseleri ile imam hatip liseleri arasında karşılıklı geçişi olanaklı kılmanın amaçlandığını ifade eden Baykal, "Bir grubun üniversiteye girmesi hesabının eğitim sisteminin bütün temellerinin sarsılmasını gerektirecek kadar önemli sayıldığını" ifade etti. Baykal, milyonlarca insanın da bu hesabın oyuncağı haline getirildiğini kaydederek, "Yazık, günah değil mi Türkiye’ye. 
     Yapılanların hepimiz farkındayız" dedi. 
     Baykal, konuşmasında, ÖSS sınavına girecek öğrencilere başarı diledi. 
     
     TARIMIN SORUNLARI 
     CHP Genel Başkanı Baykal, hububat piyasasının hükümetin izlediği politika sonucu sorun doğurmaya başladığını söyledi. Çiftçilerin "En bunalımlı dönemi" yaşadığını ifade eden Baykal, kaygılarının doğru olduğunu görmekten üzüntü duyduklarını bildirdi. Baykal, Rusya’nın, Türkiye’den sebze-meyve ithalatını durdurması ile ilgili olarak Başbakan Recep Tayyip Erdoğan’ın, Rusya Devlet Başkanı Vladimir Putin ile telefon görüşmesi yapacağına ilişkin haberler konusunda, "Sorunun esasını çözmeden bu işi bir telefon görüşmesi ile çözeceğine düşünmesine mi takılırsınız, halka söz verdiği halde hala bu telefon görüşmesini yapamamasına mı takılırsınız Türkiye’de büyük bir dağınıklık, sistemsizlik yaşanıyor" diye konuştu. 
     
     "TÜRKİYE, DÜNYANIN KOBAYI MI " 
     Pancardan şeker üretimine kota getirilmesini öngören yasa teklifini eleştiren Baykal, bunun, Başbakan Erdoğan’ın ABD gezisinde verdiği sözlerden biri olduğunu savundu. Bu düzenleme ile Türkiye’deki üreticilerin baskı altına alındığını kaydeden Baykal, "Dünyada en çok tatlandırıcı kullanan ülke olacağız. Türkiye, dünyanın kobayı mı 
     Avrupa’da hiçbir ülkede bu kadar çok tatlandırıcı kullanma izni yok. 
     Burası açık ülke mi Hükümet, tarıma üreticisinin gözünden değil, ABD’deki şirketin gözünden bakıyor" diye konuştu. 
     Baykal, bakan değiştirerek tarımın sorunlarını "örtbas etme" olanağı bulunmadığını ifade ederek, "Tarımda tam bir perişanlık yaşanıyor" dedi. 
     Tarımdan sonra işçilerin de büyük sıkıntı yaşamaya başladığını kaydeden Baykal, 370 bin işçiyi kapsayacak toplusözleşme görüşmeleri sırasında sorunlar yaşanacağından endişelendiklerini söyledi. 
     
     "AK PARTİ’NİN KİMLERE HİZMET ETTİĞİ..." 
     Baykal, hükümetin çiftçilere, işçilere haklarını vermediğini, ancak, "AK Parti yandaşlarının hakkı olmayanı aldığını" ifade etti. 
     Bu kesimin bütçeden "Aslan payı"nı aldığını savunan Baykal, "Sıkışınca onlar için gerekiyorsa af yasası çıkacak, gerekirse başka kolaylıklar çıkacak devleti soyan naylon faturacılara, hayali ihracatçılara af çıkarılacak. Maliye Bakanlığı’nda bunlar görev yapmaya devam edecek. Ama işçiler ve çiftçiler kalkınmadan pay alamayacaklar" dedi. 
     Baykal, "AK Parti’nin kimlere hizmet ettiğini artık herkesin görmesi gerektiğini" söyledi. 
     
</TEXT>
</DOC>
