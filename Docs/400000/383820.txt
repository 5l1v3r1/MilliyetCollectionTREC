<DOC>
<DOCNO> 383820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun35.html </URL>
<DATE> 2005/10/04/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Rus basını AB Türkiye ile müzakereye hazır 
</HEADLINE>
<TEXT>

     AB'nin Türkiye ile müzakereleri başlatma kararı, Rus basınında da geniş yer buldu. 
     İngilizce yayımlanan ''Moscow Times'' gazetesi, ''AB, Türkiye ile Müzakerelere Başlamaya Hazır'' başlığıyla verdiği haberde, Avrupa ülkelerinin Avusturya'nın itirazlarını aşmayı başararak Türkiye'nin 40 yıllık AB hedefinde önemli bir aşamaya geçildiğini kaydetti. 
     Rus devlet televizyonu ORT dün gece yaptığı yayında, ''Global Politika ve Rusya'' dergisinin editörü Fyedor Lukyanov ile AB-Türkiye ilişkilerini değerlendirdi. Türkiye'nin üyeliğinin AB'nin menfaatine olacağını, ancak müzakerelerin tam üyelikle sonuçlanacağına inanmadığını belirten Lukyanov, şunları kaydetti 
     ''Türkiye, AB üyesi olursa Rusya'nın önemli komşularından birinin radikal İslam'a yönelebileceği yolundaki endişeler son bulacak. Bu bizim için çok önemli. İkincisi AB kapılarını Türkiye'ye açmış olacak ki bu da Rusya'nın AB ile ilişkilerini daha da geliştirmesine önemli katkıda bulunacak.'' Tam üyelik müzakerelerin 10-15 yıl sürebileceğini belirten Lukyanov, ''Türkiye'nin AB'ye üye olması, Türkiye ile yaptığımız ortak projelerden kaynaklanan çıkarlarımız olumsuz etkilenmez. Özellikle Mavi Akım için hiç endişeye gerek yok'' dedi. 
     Pravda gazetesinde de İvan Şemilev imzalı ''Türkiye'nin AB'ye Katılma Niyeti Siyasi İkilem Yarattı'' baslığıyla verilen yorum haberde, ''66 milyonluk güçlü nüfusu ile Türkiye AB'nin en büyük üyesi olmak için tüm şansını kullanıyor'' denildi. 
     AB yetkililerinin Türkiye'yi sık sık insan hakları ihlalleriyle suçladığı belirtilen haberde, şunlar kaydedildi 
     ''Türkiye, Yunanistan'ın AB üyesi olmasının ardından 1982 yılında AB başvurusunu tazeledi. O tarihten itibaren Türkiye ile AB görüşmelerinde yaklaşık 20 yıl kayda değer bir gelişme yaşanmadı. Bu süre zarfında AB, 10 yeni üyeyi kabul ederken Romanya ve Bulgaristan ise sırada bekliyor. Türkiye 3. ülke olmak istiyor, ancak AB Türkiye'nin bu talebini yine kabul etmedi ve Türkiye 1997 yılında AB üyeliği konusunda hiçbir şansının olmadığına kanaat getirdi. 
     Dönemin Başbakanı Necmettin Erbakan zamanında, Türkiye bir kez daha AB üyeliği başvurusunda bulundu. Ondan sonra Türkiye ciddi reformlar yapmaya başladı. Türk hükümetinin idam cezasını kaldırması ulusal azınlıkların varlığını, özellikle Kürtlerin varlığını tanıması gerekiyordu. Bu ilişkide birçok başka sorun vardı ama bunların en önemlisi de Türkiye-Kıbrıs ilişkileriydi.'' 
     
     AB'NİN EN BÜYÜK ÜLKELERİNDEN BİRİ 
     Başbakan recep Tayyip Erdoğan'ın 29 temmuzda gümrük birliği konusundaki ek protokolü imzalamasıyla Türkiye-AB ilişkilerinde önemli bir mesafenin kaydedildiği belirtilen haberde, ''66 milyonluk güçlü nüfusuyla Türkiye, AB'nin en büyük ülkelerinden bir olmak için tüm şansını kullanıyor'' denildi. 
     AB liderlerinin 3 ekimde çok karmaşık bir konu hakkında önemli bir karar alması gerektiği belirtilen haberde, ''AB'li liderler, Türkiye'nin tekrar aşırı İslamcı bir yörüngeye kaymasına izin vermemeli, ancak Avrupalı seçmenleri de korkutmamanın bir yolunu bulmalılar'' görüşüne yer verildi. 
     Rusya'nın resmi sayılan Rosiskaya gazetesinde, ''Türkiye Başlıyor, Avusturya yeniliyor'' başlığıyla verilen haberde, Ankara ve AB arasındaki üyelik görüşmelerinin planlandığı zamanda başladığına dikkat çekildi. 
     ''Düne kadar başlayacağına inanılmayan müzakereler konusunda Lüksemburg'da Türkiye ile son anda uzlaşmaya varıldı'' denilen haberde, ''Görüşmenin perde arkasında neler olduğunu söylemek zor ama Avusturya Türkiye'ye karşı taleplerinden son anda vazgeçti'' görüşüne yer verildi. 
     Haberde, Başbakan Erdoğan'ın ABD Dışişleri Bakanı Condoleezza Rice ile yaptığı telefon görüşmesinden sonra Viyana'nın böyle bir karar aldığı ileri sürüldü. 
     
</TEXT>
</DOC>
