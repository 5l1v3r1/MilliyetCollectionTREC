<DOC>
<DOCNO> 391836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/ekonomi/aeko.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındır'ın adı değişiyor, Adabank'a kooperatif talip 
</HEADLINE>
<TEXT>


Batık bankaların toplandığı Bayındırbank'ın adının 'Birleşik Fon Bankası' olacağını açıklayan TMSF Başkanı Ahmet Ertürk, satışa çıkarılacak Adabank ile de Tarım Kredi Kooperatifleri Birliği'nin ilgilendiğini söyledi 

KADİFE ŞAHİN 

Tasarruf Mevduat Sigorta Fonu TMSF Başkanı Ahmet Ertürk, Fon'a devrolan bankaların işlemlerinin çözümünde geçiş bankası olarak kullanılan Bayındırbank'ın artık TMSF bankası olacağını söyledi. 
Bankanın adının yakın zamanda yapılacak olağanüstü genel kurulda Birleşik Fon Bankası BFB olarak değiştirileceğini bildiren Ertürk, "Batık bankaların çözümü için bir geçiş veya köprü bankasına ihtiyaç vardı. Bu ihtiyaç bugün de devam ediyor. Bu nedenle aynı zamanda borçlumuz olan Bayındır Grubu ile aynı adı taşıyan ve zaman zaman kafa karışıklığına yol açan Bayındırbank'ın adını değiştirerek yeni bir yasal süreç başlatıyoruz" dedi. 

'Kredi vermeyecek' 
Ertürk, Fon'un batık bankalardan üstlendiği mevduat, kredi, teminet mektubu ve canlı krediler yükümlülükleri nedeniyle bir bankaya ihtiyaç duyduğunu söyledi. Bunun için bankacılık yasa tasarısına TMSF'ye gerekli gördüğü durumda banka kurma yetkisi tanıyan bir madde konduğunu ancak bu maddenin daha sonra tasarıdan çıkarıldığını belirten Ertürk, Birleşik Fon Bankası'na ilişkin şöyle konuştu 
"Yakın zamanda yapılacak olağanüstü genel kurulda bu değişiklik karara bağlanacak ve yeni yasal süreç başlayacak. Bankanın adı Birleşik Fon Bankası olacak. Fon'un batık bankalardan dolayı üstlendiği sorunları burada çözeceğiz. Bayındırbank'ın fonksiyonu zaten bir tür köprü banka olmaktı. Fon kendisine devredilen bankaları çözümlerken bir geçiş bankasına ihtiyaç duydu. Bugün de böyle bir bankaya ihtiyaç var. Bu fonksiyonlar devam edecek ama banka mevduat toplamıyor, kredi vermiyor." 

'Adabank 35-40 milyon dolar eder' Uzan Grubu bankası Adabank'ın satılacağını belirten Ertürk, satış takviminin henüz netleşmediğini söyledi. 
"Adabank'ı Tarım Kredi Kooperatifleri istiyor. Bankanın değerini 35 - 40 milyon dolar olarak tahmin ediyoruz. Adabank'ı 6183 sayılı yasa kapsamında satacağız. Ama tabii henüz satış takvimi somutlaşmadı. Şu anda onlar ya da başka kimler ilgilenir, tüm talepler ortaya çıkmış değil. Adabank, küçük bir banka. Ancak lisans değeri var. Bu nedenle bankanın ilgi göreceğini düşünüyoruz." 

'Kamu bankalarının batıkları da bize geldi, küçülemeyeceğiz' Milliyet'e yaptığı özel açıklamada, TMSF'nin yolsuzlukla mücadelede toplumun aklına gelen ilk kurumlardan biri olduğunu belirten Ahmet Ertürk, diğer konularda şu bilgileri verdi 

'Çimentoda dünyada en büyük satışı yaptık' 
"Çimento fabrikalarının satışında uyguladığımız model Türkiye için yeni ve özgün bir modeldir. Rızai değil, icrai bir satış olduğu için hukuki altyapı buna uygun değildi. Örneğin Telsim'i 6183'e göre satamazsınız. Telsim'in baz istasyonlarını, santralını, bilgisayarlarını ayrı ayrı satarsınız. Ama müşteri portföyünü, piyasa payını devredemezsiniz. Oysa asıl değer sizin ulaşamadığınız yerde. Biz işte bu asıl değere ulaşan modeli oluşturduk. Çimento satış modelinde ticari ve iktisadi bütünlük kavramını biraraya getirdik. 
Çimento satışlarımız dünyada bu yıl bu sektörde gerçekleşen en büyük satış oldu. Telsim'i de aynı model ile satacağız." 

'Açık artırma Telsim'in fiyatını yükseltir' 
"Telsim'de açık artırma fiyatı beklentimizin üzerine çıkarabilir. Telsim'le 15 şirket ilgileniyor. Çimento şirketlerinde olduğu gibi açık artırma ile satılması şirket fiyatını tahmin ettiğimizin üzerinde bir rakama çıkarabilir. Satışı zorlaştırmak isteyenler çok yüksek rakamlar ortaya atıyorlar. Biz 2.8 milyar dolar söyledik. Bu rakam bir takım hesaplara dayanıyor. Ama çok büyük rakamlar telafuz ediliyor. Bu büyük rakamların bir kısmının satışın gerçekleşmesini istemeyenler tarafından yaratıldığını düşünüyoruz." 

'Güniz Sokak'ta haciz de olabilir' 
"Biz diğer bütün borçlulara yaptığımız gibi Egebank borçlularının da sahip olduğu mal varlıklarına üzerinde hiç bir tasarrufları olmasın diye hukuki tedbir koydurduk. Sayın Bakan'a da açıkladığım gibi bu hukuksal bir süreçtir. Demirel Ailesi borçlarını ödemede iyi niyet göstermezse hukuksal süreç sonunda haciz de gerçekleşir." 

'Küçülecektik ama çok yeni iş geldi' 
"Kamu bankalarının Ziraat Bankası, Emlak ve Halk Bankası batık kredilerinin tahsilatını da üstleneceğiz. Ama bundan hoşnut değiliz. 2007'de küçülmeyi planlıyorduk. Ancak, bir aşamasında bizim de davet edildiğimiz, Hazine ve kamu bankaları tarafından yapılan bir hazırlık çalışması yapıldı." 


</TEXT>
</DOC>
