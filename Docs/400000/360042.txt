<DOC>
<DOCNO> 360042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun50.html </URL>
<DATE> 2005/07/11/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Fischer ile Fini AB, Türkiye ile üyelik müzakerelerine devam etmeli 
</HEADLINE>
<TEXT>

     İtalya ve Almanya dışişleri bakanları Gianfranco Fini ile Joschka Fischer, AB'nin, anayasasının onaylanmasıyla ilgili sorun yüzünden genişleme sürecindeki gerilemeye rağmen, Türkiye ve Balkan ülkelerinin birliğe üyeliğini hedefleyen görüşmelere devam etmesi gerektiğini söylediler. 
     Fischer ile Fini, İtalya Dışişleri Bakanlığı'nda, ağırlık olarak AB genişleme süreci, AB anayasası, terörizm, Irak ve Afganistan konularını ele aldıkları bir görüşme yaptı. 
     Fini, görüşmeden sonraki açıklamasında, ''Avrupa'nın, uluslararası terörizm tehdidiyle karşı karşıya olduğu sırada ılımlı bir Müslüman ülkeyle diyalogu bulunmasında yararı olabileceği için Türkiye'ye ulaşmak özellikle önemli'' şeklinde konuştu. 
     Türkiye'ye 13-14 Temmuzda yapacağı ziyarette Fini, Türkiye'nin AB'ye üyelik görüşmeleriyle ve bugüne kadar bulundukları girişimlerle ilgili olarak İtalya açısından bir değişiklik olmadığını teyit edeceğini kaydetti. 
     Almanya Dışişleri Bakanı Fischer de, Fransa ve Hollanda'nın AB Anayasası'nı halkoylamalarında reddetmesinden sonra Avrupa'nın, genişlemeye ve bütünleşmeye yönelik çabalarında kendisini durdurmasına izin vermemesi gerektiğini söyledi. 
     AB Anayasası, Fransa ve Hollanda'da Mayıs ve Haziran aylarında yapılan halkoylamalarında reddedilmesinden sonra Lüksemburg'da dünkü oylamada kabul edilmişti. 
     
</TEXT>
</DOC>
