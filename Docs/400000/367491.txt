<DOC>
<DOCNO> 367491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/guncel/gun03.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a sel uyarısı 
</HEADLINE>
<TEXT>


Afet Yönetim Merkezi, bugün akşam saatlerinde başlayacak olan ve özellikle İstanbul'un Avrupa Yakası'nı etkileyecek sağnak yağış ile su baskınlarına karşı tedbir alınmasını istedi 

İSTANBUL Milliyet 

İstanbul'da bugün akşam saatlerinde başlayacak sağanak yağış, yarın da etkisini sürdürecek. Yağış ve su baskınlarına karşı kamu kurum ve kuruluşları uyarıldı. Vatandaşlardan da alınan tedbirlere duyarlı olmaları istendi. 

Tüm ili etkileyecek 
İstanbul Valiliği Afet Yönetim Merkezi'nden dün yapılan açıklamada, Devlet Meteoroloji Bölge Müdürlüğü'nden alınan hava tahmin raporuna göre, İstanbul'un bugün akşam saatlerinden itibaren sağanak ve gök gürültülü sağanak yağışın etkisine gireceği, yağışların yarın da ili etkileyeceği belirtildi. 
Yağışın olumsuz etkilerine karşı ilgili kamu kurum ve kuruluşlarının tedbir almaları konusunda uyarıldığının kaydedildiği açıklamada, vatandaşların da alınan tedbirlere duyarlı olmaları istendi. 

Sıcaklık düşecek 
Meteoroloji İşleri Bölge Müdürü Mustafa Yıldırım da, Çanakkale, Tekirdağ ve Kırklareli'nde etkili olacak gök gürültülü sağanak yağışların, akşam saatlerinden itibaren özellikle İstanbul'un Avrupa Yakası'nı etkisi altına alacağını söyledi. 
Vatandaşları su baskınlarına karşı gerekli tedbirleri almaları konusunda uyaran Mustafa Yıldırım, cuma günü sıcaklığın 30 derece olduğunu, yarın akşam saatlerine kadar tüm İstanbul'da sağanak yağış beklediklerini, sıcaklıklarda da 5 - 6 derecelik düşüş beklendiğini kaydetti. 

Karadeniz'deki selde ölü sayısı 8'e yükseldi 

Trabzon'un Of ve Çaykara ilçelerinde meydana gelen sel ve heyelanlarda kaybolan 3 kişiden 1'inin cesedi bulundu. Trabzon Vali Yardımcısı ve İl Kriz Merkezi Başkanı Mehmet Özmen, dün yaptığı açıklamada, 2 Ağustos'ta etkili olan sağanak yağış sonucu meydana gelen sel ve heyelanlarda, Çaykara'nın Ulucami köyünde Muhammet Güven'in, Of'un Keler köyünde ise Tuncay ve Mevlüde Sert'in kaybolduğunu hatırlattı. Samsun ve Trabzon sivil savunma ekiplerince yürütülen çalışma sonucu Mevlüde Sert'in cesedinin bulunduğunu belirten Özmen, diğer 2 kişiyi arama çalışmalarının sürdüğünü kaydetti. Trabzon'da meydana gelen sel ve heyelanlarda, Çaykara ve Of'ta 7 kişi ölmüş, 3 kişi de kaybolmuştu. 

Şiddetli yağış Bulgaristan'ı vurdu 
İstanbul-Sofya treni mahsur kaldı 

Bulgaristan'ın başkenti Sofya çevresinde etkili olan şiddetli yağış nedeniyle, İhtiman, Gorna Malina, Kostenets ve Elin Pelin kasabalarında su baskınları yaşandı. Sofya-İstanbul seferini yapan tren de İhtiman'da mahsur kaldı. Bölgedeki 4 barajın taşması nedeniyle Meriç nehrinin su seviyesinde artış beklendiğini belirten Sivil Savunma yetkilileri, halkın nehir yatağından uzaklaşmasını istedi. Konuyla ilgili Türkiye ve Yunanistan'a da bilgi verildi. Sel nedeniyle İhtiman'da mahsur kalan trenin de 12 saattir bu bölgede beklediği öğrenildi. Sofya'nın 30 kilometre güneyindeki İhtiman Belediye Başkanı Margarita Petkova, kentteki binalarının hasar gördüğünü belirterek, 2000 kişiye battaniye ve yemek ulaştırıldığını duyurdu. 


</TEXT>
</DOC>
