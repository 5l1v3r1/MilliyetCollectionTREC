<DOC>
<DOCNO> 364761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonspo16.html </URL>
<DATE> 2005/07/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Chelsea'den Shevchenko'ya 84 milyon avro 
</HEADLINE>
<TEXT>

     İngiliz şampiyonu Chelsea, Shevchenko için Milan'a 84 milyon avro teklif etti. Transfer gerçekleştiği takdirde Sheva dünyanın en pahalı oyuncusu olacak. 
     Fransız spor gazetesi l'Equipe'in dünkü sayısında Chelsea'nin, Milan'ın Ukraynalı oyuncusu Andriy Shevchenko için 84 milyon avro ödemeye hazır olduğu belirtildi. 
     Chelsea'nin bu teklifine rağmen 28 yaşındaki oyuncunun muhtemelen bir sezon daha Milano'da kalacağı öne sürüldü. Eğer 'Sheva' iddia edildiği gibi 84 milyon avro karşılığında Chelsea'ye transfer olursa 2001'de 75 milyon avro bedelle Juventus'tan Real Madrid'e giden Zidane'ın rekorunu kırarak dünyanın en pahalı futbolcusu olacak. 
     
     Essien yeniden... 

     Öte yandan Chelsea yönetimi Olympique Lyon'un savunma oyuncusu Michael Essien'in transferi için görüşmelerin bu hafta içinde tekrar başlayacağını ifade etti. Lyon Başkanı Jean-Michel Aulas, Ganalı oyuncuyu 45 milyon avronun altındaki bir bedele satmayacaklarını söyledi. Chelsea şimdiye dek teklifini 32 milyon avronun üzerine çıkarmazken Michael Essien her fırsatta kariyerine Chelsea'de devam etmek istediğini dile getiriyor. 
     
     Baptista Arsenal yolunda 

     Arsenal'in Sevilla'nın Brezilyalı hücum oyuncusu Julio Baptista için 24 milyon avro teklif ettiği ve kulüplerin anlaşma aşamasında olduğu açıklandı. Baptista İspanya liginde iki sezonda 38 gol kaydetmişti. 
     
     Figo Inter'e doğru... 

     İtalyan spor gazetesi La Gazzetta Dello Sport Real Madrid'li Luis Figo'nun Inter'le iki yıllık sözleşme imzalamak için anlaştığını ve yıllık 3.5 milyon avro alacağını, ayrıca Madrid'in Arjantinli savunma oyuncusu Walter Samuel'in de Inter'e kiralanacağını iddia etti. 
     
     Diğer gelişmeler 

     Transfer piyasasındaki diğer gelişmelerdeyse Reggina'nın Japon oyuncusu Nakamura 5 milyon avro karşılığında İskoç ekibi Celtic'e transfer oldu. Bundesliga'da geçtiğimiz sezon Wolfsburg formasıyla 12 gol kaydeden Bulgar Martin Petrov 8.5 milyon avro transfer bedeliyle İspanyol Atletico Madrid'le sözleşme imzaladı ve Atletico'nun hücum hattında Mateja Kezman ve Maxi Rodriguez'e katıldı. 
     
</TEXT>
</DOC>
