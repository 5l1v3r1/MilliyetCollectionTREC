<DOC>
<DOCNO> 363931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonyas02.html </URL>
<DATE> 2005/07/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kazdağları'nın seyri bile parayla... 
</HEADLINE>
<TEXT>

     Ahmet ERTAN DHA 

      BALIKESİR'in Edremit İlçesi sınırları içinde kalan Kazdağları Milli Parkı'nda artık yerli ve yabancı turistler para ödeyip fotoğraf ve kamera çekimi yapabilecek. 
     Kazdağı Milli Parklar Mühendisi Hasan Basri Avcı, Milli Parklar Genel Müdürlüğü'nün yayınladığı genelge doğrultusunda, Kazdağları'nda fotoğraf ve görüntü çekimleri için günlük ücret alındığını açıkladı. Avcı, açık alanda görüntü çekimi yapmanın 725 YTL, fotoğraf çekmenin ise 65 YTL olduğunu, çekim yapmak isteyenlerin yabancı uyruklu olması halinde bu rakamların iki katına yükseldiğini söyledi. 
     Milli Parkı gezmek isteyen yayalardan 3, otomobillerden 15, minibüslerden 35, midibüslerden 45 ve otobüslerden de 80 YTL alındığını kaydeden Basri Avcı, ziyaretçilerin başvuru formu doldurup Milli Parklar Mühendisliği'ne onaylattıktan sonra gezi için yanlarına kılavuz almaları gerektiğini belirtti. Master planda belirtilen güzergahların dışında etkinlik yapılamayacağını vurgulayan Kazdağı Milli Parklar Mühendisi Basri Avcı, Türkçe kılavuza günlük 35, yabancı dilde kılavuza ise 65 YTL ödendiğini belirtti. Avcı, yöre köy halkından yetiştirilen sertifikalı 59 klavuzun Kazdağı Milli Parkı'nda klavuzluk hizmetleri verdiğini kaydetti. 
     
</TEXT>
</DOC>
