<DOC>
<DOCNO> 357427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur04.html </URL>
<DATE> 2005/07/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İnekler törenle otlamaya başladı 
</HEADLINE>
<TEXT>

     Mukadder YARDIMCIEL DHA 

      KARS merkeze bağlı Bulanık ve Hacıveli köylerinde, ıslah çalışmaları tamamlanan meralar törenle açıldı. Vali Nevzat Turhan’ın da katıldığı törene daire müdürleri, 20 araçlık konvoyla geldi. 
     Bulanık Köyü yakınındaki merada düzenlenen törene, Vali Nevzat Turhan, Vali Yardımcısı Muammer Balcı, Kars Belediye Başkan Vekili Coşkun Uluman, Kafkas Üniversitesi Rektör Yardımcısı Prof. Dr. Haydar Yüksek, Tarım İl Müdürü Yusuf Yurdalan'ın yanı sıra, Emniyet, Milli Eğitim, Sağlık, Çevre ve Orman, Defterdar, Gençlik ve Spor, Tarım İl Müdürlüğü ve Müftülük yetkilileri ile köylüler katıldı. Törende konuşan Mera Birliği Başkanı Mustafa Levent, hayvancılık için meranın önemine değindi ve ıslah çalışması yapılan araziye toplam 110 ton gübre atıldığını belirtti. Vali Nevzat Turhan, mera ıslah çalışmalarının köyler için önemli bir faaliyet olduğunu vurgulayarak Kars'ta tarım ve hayvancılık önemlidir ve bu vazgeçilmez bir hayat tarzıdır. Bu köylerde yapılan ıslah çalışmaları tarım ve hayvancılığın birbirine entegre olduğunu ortaya çıkarmıştır'' dedi. 
     Tarım İl Müdürü Yusuf Yurdalan da, tarım sektörünün dünyada olduğu gibi Türkiye'de de stratejik bir öneme sahip olduğunu vurguladı. Çayır ve meraların ıslah çalışmalarına önem verdiklerini hatırlatan Yurdalan, Hayvancılık sektörünün temel sorunlarından birisi girdi maliyetleridir ve bu konuda tedbir alınması gerekiyor'' diye konuştu. 
     Konuşmaların ardından, mera ıslahının açılışı davul zurna eşliğinde yapıldı ve inekler otlamaya başladı. Köyde verilen yemeğin ardından protokol, Hacıveli Köyü'ndeki meranın açılışını da gerçekleştirdi. 
     
</TEXT>
</DOC>
