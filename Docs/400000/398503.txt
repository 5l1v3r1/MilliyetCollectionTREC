<DOC>
<DOCNO> 398503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/guncel/axgun01.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a kimlikli yanıt 
</HEADLINE>
<TEXT>


Eğitim-Sen'in eylemi için 'bindirilmiş kıtalar' diyen Başbakan Erdoğan'a öğretmenler kimlikleriyle cevap verdi. Öğretmenler, kimliklerini havaya kaldırarak, 'Öğretmen burada, Tayyip nerede' diye slogan attı 

ANKARA Milliyet 

Başbakan Recep Tayyip Erdoğan'ın, Eğitim-Sen'in eylemi için "bindirilmiş kıtalar" açıklaması yapmasına öğretmenlerden tepki geldi. Eylemlerine dün Ankara'da devam eden sendika üyeleri, öğretmen kimliklerini havaya kaldırarak "Öğretmen burada, Tayyip nerede " diye slogan attı, Milli Eğitim Bakanı Hüseyin Çelik'i istifaya çağırdı. 
Eğitim-Sen'in "Büyük Eğitimci Yürüyüşü"ne dün de izin verilmedi. Önceki gün Ankara'ya girişleri engellenen öğretmenler, dün geri döndü. 

Ulemalı slogan 
İstanbul'dan gelen sendika üyeleriyse, Ziya Gökalp Caddesi'nde toplanarak trafiği iki yönden kapatan yaklaşık 1500 kişilik gruba katıldı. Panzerler ve Çevik Kuvvet ekipleri de barikat oluşturarak, eylemin "yasadışı" olduğu yönünde uyarı yaptı. 
Grup bunun üzerine "Öğretmen düşmanı Çelik istifa", "Ulemaya sordular, barikatı kurdular" sloganları atarken, Eğitim-Sen Genel Başkanı Alaaddin Dinçer, önceki gün 18 öğretmenin yaralandığını belirterek, "Bunun sorumlusu Çelik'tir. O koltukta bir saat daha oturmamalı" dedi. 
Kazan'da jandarma tarafından durdurulan otobüsteki öğretmen Ahmet Nesne'nin burnu da yakın mesafeden atılan gaz bombasından çıkan fişeğin isabet etmesiyle kırıldı. 5.5 saat süren eylem açıklamaların ardından sona erdi. 

Türkiye eylemdeydi 
Eğitim-Sen üyesi bir grup da, Ankara'daki olayları protesto amacıyla Taksim'de oturma eylemi başlattı. 
Eğitim-Sen'in Türkiye genelindeki eylemlerine KESK de destek verdi. KESK Diyarbakır, Bursa Şubeler Platformu üyeleri 1'er saat süren oturma eylemleri yaptı. 
Kocaeli, Sivas ve Mersin'de de KESK üyeleri, olayları kınadıklarını açıkladı. KESK üyeleri Şanlıurfa'da da basın açıklaması ve oturma eylemi yaptı. 

Bazıları kariyer için ter döktü 

Eğitimcilerin bazıları Ankara'da eylem yaparken, meslekte kariyer yapmak isteyen 127 bin 145 öğretmen de "Öğretmenlik Kariyer Basamaklarında Yükselme Sınavı"nda ter döktü. Öğretmenlere "uzman" ve "başöğretmen" unvanları verilmesini öngören sistem yeni başladığından, öğretmenlerin ilk sınavı uzmanlık için yapıldı. Öğrenci Seçme ve Yerleştirme Merkezi'nce ÖSYM , 81 il merkezinde yapılan sınav, saat 09.30'da başladı ve 3 saat sürdü. 



</TEXT>
</DOC>
