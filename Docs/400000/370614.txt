<DOC>
<DOCNO> 370614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonsiy17.html </URL>
<DATE> 2005/08/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Memur hükümetten yüzde 16.73 alacaklı 
</HEADLINE>
<TEXT>

     Türkiye Kamu-Sen memurların sadece enflasyon farkından kaynaklanan reel kaybını 2003 ve 2004 yılları için yüzde 16.73 olarak hesapladı. 
     Türkiye Kamu-Sen’den yapılan açıklamada, siyasi iktidarın enflasyon oranlarını kullanarak ekonomide "pembe tablo" çizdiği savunularak, "Oysa kamu çalışanları için durum iç karartıcı. Hükümetin övündüğü enflasyon oranları memur maaşlarını eritirken, çalışanların sadece enflasyondan kaynaklanan reel kaybı 2003 ve 2004 için yüzde 16.73 oldu" denildi. 
     Türkiye Kamu-Sen ARGE Merkezi’nin araştırmasına göre, son iki yılda enflasyon toplamda yüzde 38.58 artarken memur maaşlarındaki artış yıllık ortalamalara göre yüzde 21.85’te kaldı. Açıklamada "Aradaki fark, iktidara geldiğinde memura 3 yıl daha diyen hükümetten kamu çalışanlarının alacaklı olduğunu ortaya koyuyor" denildi. 
     
     2003 KAYBI YÜZDE 14.33 
     Türkiye Kamu-Sen’in araştırmasına göre, 2003 yılında 12 aylık ortalama enflasyon yüzde 25.3 olarak gerçekleşirken, memur maaşındaki 12 aylık ortalama artış ise yüzde 10.97 olarak gerçekleşti. Buna göre 2003 yılında memur maaşının enflasyon karşısındaki reel değişimi yüzde 14.33 oldu. 
     
     2004 KAYBI YÜZDE 1.42 
     2004 yılındaki yıllık ortalama enflasyon yüzde 10.6 
     oldu. Bu yılda memur maaşındaki yıllık ortalama artış yüzde 9.18 olarak gerçekleşti. Dolayısıyla kamu çalışanları yüzde 1.42 oranında hükümetten alacaklı hale geldi. 
     
     SON İKİ YILIN TOPLAM KAYBI YÜZDE 16.73 
     Son iki yılda AKP hükümeti dönemindeki toplam enflasyon oranı ise yüzde 38.58 olarak gerçekleşti. Buna karşın memur maaşındaki toplam artış ise yüzde 21.85’te kaldı. 
     Türkiye Kamu-Sen açıklamasında, "Sayısal veriler memurun hükümetten sadece 2003 ve 2004 yılları için yüzde 16.73 alacaklı hale gediğini gösterirken, yaşanan ekonomik 
     büyümenin halkımızın alım gücünü etkilemediği de ortaya çıkmıştır" denildi. 
     
</TEXT>
</DOC>
