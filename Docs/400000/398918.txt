<DOC>
<DOCNO> 398918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun40.html </URL>
<DATE> 2005/11/29/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Fransa Senatosu'nda Türkiye tartışması... 
</HEADLINE>
<TEXT>

     Fransa'nın yurtdışındaki şirketlerini desteklemek amacıyla kurulan ''UbiFrance'' isimli kurum tarafından Senato binasında düzenlenen konferansta, Türkiye'nin Fransa ve AB ile ilişkileri tartışıldı. 
     ''Türkiye 2005 Yeni ve Gerçek Çehreler'' başlığı altında düzenlenen konferansa, Türkiye'de yatırım yapan ve yapmayı planlayan çok sayıda Fransız şirketinin temsilcisi katıldı. 
     Fransa Senatosu'nun Türk Dostluk Grubu Başkanı Jacques Blanc, yaptığı açılış konuşmasında, ''AB müzakerelerinin başlamasının, Türkiye'de toplumun modernleşmesine ve ekonominin dinamikleşmesine katkıda bulunacağını'' söyledi. 
     Blanc, müzakerelerin başlamasını, Türkiye kadar, AB için de olumlu bir sürecin başlangıcı olarak gördüklerini ifade etti. 
     Fransa'nın Ankara Büyükelçisi Paul Poudade da, ''müzakerelerin başlamasıyla birlikte, imtiyazlı ortaklık fikrinin de öldüğünü'' belirtti ve ''müzakerelerin hedefinin tam üyelik olduğunu'' söyledi. 
     Müzakereler başlamadan önce Fransa'da yaşanan yoğun ve sıcak tartışmalara değinen Poudade, Türkiye'nin nüfusu ve büyüklüğüyle ''orijinal'' bir ülke olduğunu, bu yüzden bu tartışmaları çok fazla haksız bulmamak gerektiğini belirtti. 
     Tam üyelik müzakerelerinin aslında AB ile pazarlık anlamına gelmediğini kaydeden Poudade, Türkiye'de üniversitede yapılan bir araştırmaya göre, gençlerin yüzde 55'nin AB üyeliği konusunda Fransa'yı engel olarak gördüğünü belirtti ve yanlış anlaşılmaları gidermek amacıyla Fransa'nın da üzerine düşen görevleri olduğunu söyledi. 
     Poudade, Cumhurbaşkanı Jacques Chirac'ın da ''stratejik vizyon'' gereği Türkiye'nin üyeliğine destek verdiğini söyledi. 
     Konferansta konuşan Dışişleri Bakanlığı Müsteşar Yardımcısı Ender Arat, Fransız işadamlarına Türkiye'de daha fazla yatırım yapmaları çağrısında bulundu. 
     Türkiye'deki ekonomik ve siyasi gelişmeler hakkında bilgi veren Arat, son yıllarda Türkiye'de düşüş gösteren Fransız yatırımlarının tekrar canlandırılmasını istedi ve Fransız işadamlarına ''Acele edin'' dedi. 
     TÜSİAD Başkan Yardımcısı Pekin Baran ise yaptığı konuşmada, Türkiye'de son yıllarda enflasyonun düştüğünü ve ekonomik büyümenin arttığını, AB üyelik müzakerelerinin başlamasından sonra yatırımların da arttığını söyledi. Baran, Fransız yatırımcılara, ''Türkiye'de yatırım yapmanız bizim kadar sizin de yararınıza'' dedi. 
     
</TEXT>
</DOC>
