<DOC>
<DOCNO> 368998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo20.html </URL>
<DATE> 2005/08/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Galatasaray Kily Gonzales’in yarısını alıyor 
</HEADLINE>
<TEXT>

     MEHMET ÇİFTÇİ İspanya DHA 

ARJANTİNLİ yıldız Kily Gonzales’in transferi konusunda sona yaklaşan Galatasaray’ın bu futbolcu için Inter’e teklif ettiği ücret İspanyol El Periodico Aragones gazetesi tarafından açıklandı. Inter’in uzun süredir Zaragosa’da kiralık olarak top koşturan forvet oyuncusu Diego Milito’nun peşinde olduğunu belirten gazete, bu operasyonun gerçekleşmesinin Kily Gonzales’in Galatasaray’a gitmesine bağlı olduğunu yazdı. 
     El Periodico Aragon, Milito’nun menajeri Fernando Hidalgo ile yaptığı görüşmeye dayandırarak verdiği haberinde, Milito’nun transferinin Galatasaray’dan gelecek 4 milyon euro’ya kilitlendiğini, sarı-kırmızılı kulübün bu rakamı düşürmek içın çok çaba sarf etmesine rağmen Inter’in geri adım atmaması nedeniyle transferin bu hafta içinde sonuçlanabileceğini ifade etti. 
     Anlaşma sağlanırsa Gonzales’in bonservisinin yüzde 50 ’si Inter’in, diğer yarısı Galatasaray’ın olacak. Gazete, Inter’in Arjantinli yıldızı Şampiyonlar Ligi’nde Shakhtar Donetz ile oynanan 3’üncü ön eleme maçında kadroya almadığına dikkat çekerek, "Kily Galatasaray’a gidiyor, onun yerine Milito geliyor" dedi. 
     
     LA GAZZETTA DELLO SPORT "KILY'YE TÜRK KUŞATMASI" 

     
     Lütfullah Göktaş Bildiriyor 



     Galatasaray'ın FC Inter takımı oyuncularından Kily Gonzales'i transfer etme girişimi, İtalyan spor gazetelerinin sayfalarına da yansıdı. 
     31 yaşındaki Arjantinli yıldızla prensip anlaşmasına vardıkları ileri sürülen sarı-kırmızılı kulübün yetkililerinin, bonservis bedeli konusunda mutabakat sağlama umuduyla FC Inter ile masaya oturacakları belirtiliyor. 
     La Gazzetta dello Sport Gazetesi, bugünkü sayısında, söz konusu transfere ilişkin haberini, "Kily'ye Türk kuşatması" başlığıyla duyurdu. 
     Türkiye mahreçli haberlerde, Galatasaray'ın Arjantinli yıldızla mutabakat sağladığı kaydedilirken, İtalyan basını ise Kily Gonzales'in bu öneriye sıcak bakmakla birlikte taraflar arasında mutabakat için halen bazı pürüzler bulunduğu iddia edildi. 
     İtalyan basınına göre Arjantinli yıldız, Galatasaray'dan 2.5 milyon Avro karşılığında 3 yıllık bir sözleşme istiyor. Galatasaray'ın ise 2 milyon Avro karşılığında 2 yıllık bir sözleşme önerdiği belirtiliyor. 
     Milano'daki kaynaklara göre bir başka anlaşmazlık konusu ise FC Inter ile halen 1 yıllık sözleşmesi bulunan Kily Gonzales için FC Inter'e ödenecek bonservis bedeli. FC Inter'in bu transfer için yaklaşık 2 milyon Avro'luk bir bonservis bedeli talep ettiği, Galatasaray'ın ise bunda son derece ciddi bir indirim talep ettiği söyleniyor. Bir başka söylenti ise Galatasaray, söz konusu transferi FC Inter'e bonservis bedeli ödemeksizin gerçekleştirebilme isteğinde olduğu. 
     La Gazzetta dello Sport, taraflar arasındaki söz konusu pürüzlere işaret ederek, "Bu transferin gerçekleşme işinin ocak ayına sarkması da olasılık dışı değil" ifadesini kullandı. 
     Arjantinli yıldızın Galatasaray'ın önerisine sıcak bakmasında, artık FC Inter'de forma şansı bulma olasılığının iyice azalmasının da etkili olduğu kaydediliyor. 
     Figo'nun FC Inter'e gelişinin ardından, sol kanat için Solari ve Dejan Stankoviç ile de rekabet etmek durumunda kalan Gonzales'in, kendisine ilk 11'de yer bulma olanağı sağlayacak bir takıma gitmek istediği ifade ediliyor. 

     
</TEXT>
</DOC>
