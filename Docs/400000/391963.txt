<DOC>
<DOCNO> 391963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko08.html </URL>
<DATE> 2005/11/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Atasay, yurtdışına yönelecek... 
</HEADLINE>
<TEXT>

     Yıldız Taşdelen AA 

Atasay Kuyumculuk, dünya markası olma hedefiyle çoğunluğu franchising olmak üzere 2007 yılı sonuna kadar yurt dışında 100 yeni mağaza açacak. 
     Yurt dışındaki ilk fabrikasını ucuz işgücü nedeniyle Çin'de kuran şirket, önümüzdeki dönemde altın ve gümüş takı üretiminin büyük bölümünü Çin'e kaydıracak, Türkiye'de ise yeni başladığı pırlanta üretimine daha çok önem verecek. 
     Atasay Kuyumculuk Üst Yöneticisi CEO Cihan Kamer, bu yıl şirketin ihracatında yüzde 25-30 düzeyinde artış kaydedildiğini belirterek, geçmişte toptancılara ihracat yaparken günümüzde müşterilerinin nihai tüketici olduğunu, bunun da kendilerini çok sevindirdiğini ifade etti. 
     Kamer, geçen yıl 120 milyon dolar olarak gerçekleşen ihracatın, bu yıl 155-160 milyon dolara ulaşmasını beklediklerini, 2007 yılında 300 milyon dolar, 5-6 yıl sonra ise 1 milyar dolara çıkmasını planladıklarını bildirdi. 
     İç piyasa satışlarında da bu yıl yüzde 15-20 artış beklediklerini kaydeden Kamer, İngiltere, Moskova, Hong Kong ve İtalya ofislerinin bu yıl devreye girmesiyle şirketin yurt dışı ofis sayısının 7'ye ulaştığını bildirdi. 
     Kamer, ''Bu ofisler vasıtasıyla 2006'dan itibaren minimum 25, 2007'de 75 olmak üzere 100 yeni mağaza açacağız. Şu anda yurt dışında 5 dükkanımız var. Bunlar franchising. Dünya markası olma yolunda dünyanın en önemli noktalarında New York, Japonya, Londra ve Moskova'da kendi dükkanlarımızı açacağız. 100 mağazadan 4'ü dışındakiler yine franchising olacak'' diye konuştu. 
     Atasay'ın bir Türk markası olarak dünya markası olmayı hedeflediğini belirterek, ''Bu konuda agresif ve hırslıyız. Atasay kesinlikle kendi sektöründe dünya markası olacak'' dedi. 
     
     ÇİN YATIRIMI 
     Cihan Kamer, yurt dışındaki ilk fabrikalarını ucuz işgücünden yararlanmak için Çin'de kurduklarını, bu ülkede 4 bin metrekarelik bir alanda faaliyet gösterdiklerini ve fabrikada 300 kişinin çalıştığını bildirdi. 
     Önümüzdeki 2 yıl faaliyetlerine bu fabrikada devam edeceklerini, aldıkları 50 bin metrekarelik bir arsa üzerinde 2008 yılında asıl fabrikalarını kuracaklarını anlatan Kamer, önümüzdeki dönemde altın ve gümüş takı üretiminin büyük bölümünü Çin'de gerçekleştireceklerini, Türkiye'de ise mücevher, yeni başladıkları pırlanta üretimine daha fazla önem vereceklerini kaydetti. 
     Kamer, pırlantada çok geniş bir yelpazeye hitap edeceklerini ifade ederek, pırlantada da dünya markası olmayı hedeflediklerini ve önümüzdeki 3 yıl içerisinde pırlanta satışlarının altınla yarı yarıya olmasını planladıklarını söyledi. 
     Önümüzdeki yılın Ocak ayından itibaren mücevher ve pırlanta satışlarının yapılacağı mağazalar da açacaklarını bildiren Kamer, ''Atasay, gelecekte altından çok pırlantayla gündeme gelecek'' dedi. 
     
</TEXT>
</DOC>
