<DOC>
<DOCNO> 356860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/aspo.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ribery'ye izin çıktı 
</HEADLINE>
<TEXT>


FIFA, Futbol Federasyonu'na yazı göndererek, Fransız futbolcuya "Oynar sertifikasının" verilmesini istedi. Bu gelişme, "Franck Ribery'ye futbol oynatmamaya" hazırlanan Galatasaray'ın tüm planlarını alt üst etti 

HALİL ÖZER 


Sarı - Kırmızılı kulüpte Ribery şokunun şaşkınlığı sürerken, FIFA'dan gelen bir yazı tüm beklentileri alt üst etti. FIFA, Futbol Federasyonu'ndan Fransız oyuncuya "Oynar sertifikasının" verilmesini istedi. 
FIFA, hem federasyonu hem Galatasaray'ı şaşkına çeviren yazısında, her iki kulübün hazırladığı dosyaların eline ulaştığını belirtti, "Gerekirse bu dosyalar tarafımızdan karara bağlanır. Ancak her iki kulübün oturup, görüşmesi ve anlaşması daha uygun olur. Bu gerçekleşmezse devreye gireriz" ifadesini kullandı. Ayrıca yazıda Ribery'nin, Galatasaray'da oynamak istemediği, Marsilya'nın talebi halinde futbol oynaması için gerekli sertifikanın gönderilmesi gerektiği vurgulandı. FIFA'nın yazısında şunlar yer aldı 

Buluşma şart 
"Galatasaray, özel sözleşme gereği bu oyuncudan ya da Marsilya Kulübü'nden 10 milyon Euro istiyor. Ribery ise yapılan anlaşma gereği alması gereken paraların, Galatasaray tarafından zamanında ödenmediğini belirtiyor. Her iki tarafın dosyaları bize ulaşmıştır. İki kulüp bu konuda oturup anlaşabilir. Bu süre içinde de Ribery'nin sertifikasının verilmesi yerinde olur". 
Galatasaray'ın bu isteğe şiddetle karşı çıkmasına rağmen, Futbol Federasyonu'nun sertifikayı vermek zorunda olduğu da öğrenildi. Sarı - Kırmızılı takımın, FIFA'da dosyaların görüşülmesi ve davanın sonuçlanması sırasında geçecek sürede Ribery'nin futbol oynamasını engellemeyi ve Marsilya'yı bu şekilde köşeye sıkıştırmayı planladığı bildirildi. Ancak Cim-Bom'un bu planı suya düştü. 


</TEXT>
</DOC>
