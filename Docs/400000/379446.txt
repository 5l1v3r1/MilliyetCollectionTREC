<DOC>
<DOCNO> 379446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonspo07.html </URL>
<DATE> 2005/09/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
FIA GT'nin İstanbul'daki 8. ayağını Vitaphone Racing takımını kazandı 
</HEADLINE>
<TEXT>

     FIA GT’nin İstanbul’da yapılan 8. ayağını Vitaphone Racing takımından Michael Bartels-Timo Scheider ikilisi, Maserati MC 12 GT1 aracıyla kazandı. 
     İstanbul Park Pisti’nde yapılan ve 2 saat süren 59 turluk yarışta iki Alman pilot 2.00.02.986’lık derece ile birinci olurken, yine aynı takımdan İtalyan pilotlar Fabio Babini ve Thomas Biagi 2.00.13.946 ile ikinci, JMB Racing takımından İtalyan Andrea Bertolini ve Avusturyalı Karl Wendlinger de Maserati MC12 GT1 aracıyla 2.00.29.973’luk dereceyle üçüncü oldu. 
     Türk pilot Can Artam’ın Avusturyalı Philipp Peter ve İsviçreli Christophe Pillon ile birlikte yarıştığı JMB Racing takımı, Maserati MC 12 GT1 ile 2.00.08.476’lık derece elde ederek 6. sırada yer aldı. 
     
     ARTAM 19. TURDA ARACA BİNDİ 
     Yarışa 2. sıradan başlayan JMB Racing takımında Philipp Peter 18 tur aracı kullandıktan sonra, pite girerek 19. turda aracı takım arkadaşı Can Artam’a devretti. 
     FIA GT’de ilk kez mücadele etmesine rağmen başarılı bir yarış çıkaran Artam, 40. turda pite girerek aracı 3. pilot İsviçreli Christophe Pillon’a lider durumda devretti. Arka sıralarda aracı almasına rağmen, oldukça başarılı bir grafik çizen Türk pilot, pite girdiğinde ilk sıradaydı. Ancak 3. pilot Pillon, Artam kadar başarılı olamayınca JMB Racing takımı yarışı 6. sırada tamamlayabildi. 
     
     ARTAM’IN ARACINDA FENERIUM REKLAMI 
     Fenerbahçe’nin sponsorluk yaptığı Can Artam, aracında Fenerium logosu ile yarıştı. 
     Artam, Philipp ve Pillon’un kullandığı Maserati MC 12 GT1’in arka yan kısmında Fenerium yazısı yer aldı. 
     
     PETER "DAHA ÖNCE ARTAM’LA YARIŞSAK LİDERDİK" 
     Can Artam’ın takım arkadaşı Philipp Peter, "Daha önceki yarışlarda da Can Artam ile birlikte yarışabilsek şimdi lider durumdaydık" dedi. 
     Artam’ın çok iyi bir pilot olduğunu kaydeden Peter, "Araca alıştıkça iyi bir performans gösterdi. Çok iyi bir profesyonel ve iyi bir pilot. Onunla burada birlikte yarışmaktan mutluluk duydum" diye konuştu. 
     
     ARTAM "TECRÜBE OLDU" 
     Can Artam ise FIA GT yarışlarının kendisi için bir tecrübe olduğunu kaydetti. 
     En büyük hayalinin Formula 1’de yarışmak olduğunu belirten genç pilot, "Bu tür yarışlar benim için tecrübe oluyor. Bu araçla son 2 günde ancak 12-13 tur atabilmiştim, ama iyi bir yarış çıkardığımı düşünüyorum. Son sıralarda almıştım, ilk sırada bıraktım. Podyuma çıkmak isterdik, ama olmadı" dedi. 
     
     12. TURDA KAZA OLDU 
     FIA GT yarışının 12. turunda 4 kapı numarasıyla yarışan Konrad Motorsport’dan Polonyalı Maclej Marcinkiewicz 12. virajda kaza yaptı. 
     Önce bariyerlere çarpan araç, daha sonra pist dışına çıktı. Aracın arka kısmı parçalanırken, daha sonra güvenlik aracı piste girdi. 
     Aracın çekicilerle kaldırılmasının ardından 21. tura girilirken, güvenlik aracı da pistten çekildi. 
     Bu arada, aracı kurtarmaya gelen kamyonetin arka lastiği çakıllara takıldı. Başka bir çekici araç hem kaza yapan, hem de çakıla takılan çekici araç çıkardıktan sonra güvenlik aracı pistten ayrıldı ve yarış devam etti. 
     
     GT2’DE GRUPPE M RACING BİRİNCİ OLDU 
     FIA GT ile birlikte yapılan GT2 yarışında ise Fransız Emmanuel Collard ve İngiliz Tim Sugden’den oluşan Gruppe M Racing takımı birinci oldu. 
     Yarışta ikinci sırayı aynı takımdan Alman Marc Lieb ve Mike Rockenfeller alırken, Ebimotors’tan İtalyan Emanuele Busnelli-Luigi Moccia ikilisi ise üçüncü oldu. 
     
</TEXT>
</DOC>
