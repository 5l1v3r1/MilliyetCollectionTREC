<DOC>
<DOCNO> 383422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/dunya/adun.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye ihtiyacımız var' 
</HEADLINE>
<TEXT>


Türkiye'nin AB üyeliği davasının Avrupa'daki şampiyonu İngiltere'nin basını dün de Türkiye'yi savunan baş makalelerle çıktı. The Observer, yukarıdaki başlıkla sunulan başyazısında 'Ortak bir gelecek bizi bekliyor' dedi 

DIŞ HABERLER SERVİSİ 


Türkiye'nin AB üyelik müzakerelerine temel oluşturacak Müzakere Çerçevesi Belgesi üzerinde uzlaşma arayışlarının son ana kadar sürmesinin yol açtığı gerginlik ile ilgili olarak İngiliz basınında yer alan yorumlarda, Türkiye'nin üyeliğinin Avrupa, Türkiye ve dünya için önemine işaret edildi. 

The Observer başyazı Ortak gelecek bizi bekliyor 
"Türkiye'ye ihtiyacımız var, ortak gelecek bizi bekliyor" başlıklı başyazıda, çeşitli AB üyelerinin kamuoylarındaki Türkiye aleyhtarlığının, Türkiye'nin başvurusunu engellemek için yeterli bir neden oluşturmadığı belirtildi. Gazete, Türkiye ile müzakerelere başlamak için güçlü nedenler bulunduğunu vurguladı. Başyazıda, "Avrupa Türkiye'ye bölgesindeki demokrasi ve refahın koruyucusu olarak ve çevre ülkeleri için iyi bir örnek oluşturduğu için ihtiyaç duyuyor. Ayrıca Türk işgücüne ve Türkiye üzerinden Orta Asya'dan gelecek petrol ve doğal gaza da ihtiyaç duyuyor. Her şeyden önce, Avrupa'da yaşayan 12 milyon Müslümana olumlu bir mesaj vermemiz gerekiyor" ifadesi kullanıldı. 
Türkiye'nin AB kriterlerini yerine getirmek için büyük çaba gösterdiği belirtilen yazıda buna rağmen halen sorunlu konular olduğu da belirtilerek, "Bu konular pazartesi günü bugün masaya yatırılmalı. Ancak, Türkiye ve Avrupa'yı bekleyen ortak gelecek isteğini muhafaza edilmelidir" dendi. 

Independent on Sunday başyazı Türkler bütün medeniyetlere ev sahipliği yaptı 
Gazete, Türkiye'nin AB üyeliğinin Batı'nın İslam dünyasıyla ilişkilerini korumak için gerekli olduğunu savunanların hata ettikleri görüşünü savundu ve "Türkiye'nin üyeliğinin neden desteklenmesi gerektiği sorusunun gerçek yanıtı, bunun, Avrupa için, Türkiye için ve bütün dünyada insan haklarının gelişmesi için doğru olmasıdır" ifadelerine yer verdi. Avusturya'nın Türkiye'ye ilişkin tutumunun yabancı düşmanlığının da ötesine geçtiğini kaydeden gazetenin başyazarı, "Bunun altında tarihte Türklerin Viyana kapısına dayanmış olmasının verdiği rahatsızlığın bulunduğundan emin olduğunu" belirtti. Başyazar, "Ancak bir de Türklerin yüzyıllarca bütün medeniyetlere ev sahipliği yaptığına işaret eden alternatif tarih var" diye yazdı. 

The Sunday Telegraph Daniel Hannan'ın makalesi Türkiye'yi reddetmek felaket olur 
Avrupa Parlamentosu'nun Muhafazak r Grup üyelerinden Daniel Hannan tarafından kaleme alınan makalede, "Türkleri bugün reddetmek tabii ki önemli bir şey. Ama bundan daha da önemlisi, onları 10 yıl boyunca küçültücü fedak rlıklarda bulunmaya zorladıktan, yüzlerce, binlerce AB yasasını sindirmelerini sağladıktan sonra reddetmektir. Bu tam bir felaket olacaktır" ifadeleri kullanıldı. 

The Sunday Times İstanbul ve Brüksel muhabirleri Türkiye AB'den soğuyor 
"Türkiye Avrupa kulübüne katılmaktan soğuyor" başlıklı yazıda, son gelişmeler üzerine Türkiye'de gittikçe artan sayıda insanın AB hedefini sorguladıkları belirtildi. Times, "Türkler, ülkelerinin modernleşmesi ve gelişmesi için anahtar olarak gördükleri örgüte inançlarını kaybediyor" diye yazdı. 


</TEXT>
</DOC>
