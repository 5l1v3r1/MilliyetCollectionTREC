<DOC>
<DOCNO> 362846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur34.html </URL>
<DATE> 2005/07/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Av sezonu 13 Ağustos'ta başlıyor... 
</HEADLINE>
<TEXT>

     Merkez Av Komisyonu’nun kararına göre 2005-2006 Av Dönemi av sezonu 13 Ağustos’ta başlayıp, 26 Şubat 2006’da 
     sona erecek. Avlanma günleri ise çarşamba, cumartesi, pazar ve resmi tatil günleri olarak tespit edildi. Çevre ve Orman Bakanlığı’nın "2005-2006 Av Dönemi Merkez Av Komisyonu Kararı" ile "2005-2006 Av Dönemi Olağanüstü Merkez Av Komisyonu Toplantısı Kararı"na ilişkin sirküler, Resmi Gazete’nin bugünkü sayısında yayımlandı. Kararlara göre, avlanma günleri bu av sezonu için çarşamba, cumartesi, pazar ve resim tatil günleri olarak belirlendi. 2005-2006 av sezonunun başlangıç ve bitiş tarihleri bölgelerin iklimsel özellikleri göz önüne alınarak ilk kez ayrı ayrı tespit edildi. Belirlenen 7 bölge için bıldırcın, kaya güvercini gibi 1. grup kuşların avı 13 Ağustos 2005-15 Ocak 2006, kum kekliği, kınalı keklik gibi 2. grup kuşların avı 1 Ekim 2005-29 Ocak 2006, sakarmeke, sakarca kazı gibi 3. grup kuş türlerinin avı 1 Ekim 2005-26 Şubat 2006, alakarga, küçük karga gibi 4. grup kuşların avı ise 13 Ağustos 2005-26 Şubat 2006 tarihleri arasında ayrı ayrı belirlendi. 7 bölge için yaban tavşanı, ada tavşanı gibi 1. grup memelilerin avı 1 Ekim 2005-29 Ocak 2006, 2. grup memelilerden olan yaban domuzunun avı ise 13 Ağustos 2005-26 Şubat 2006 tarihleri arasında ayrı ayrı karar altına alındı. Komisyon, olağanüstü kararında, çil keklik avını bu yıl da popülasyonun daha fazla artması için yasakladı. Bazı kuş türlerinin avlanma limitleri de düştü. Bu türler arasında bıldırcın, kılkuyruk, yeşilbaş türleri bulunuyor. Bu arada Komisyon, tarımda yapılan zirai mücadele çalışmaları nedeniyle yaban hayvanlarının zarar görmesini önlemek için doğaya daha az zarar veren ilaçların kullanılması, granül gübre yerine sıvı gübre kullanılması, biyolojik mücadeleye ağırlık verilmesi ve tarım ilacı kutularının depozitolu olarak satılması yönünde düzenleme getirilmesi konusunda Tarım ve Köyişleri Bakanlığı’na tavsiye kararı aldı. 
     
</TEXT>
</DOC>
