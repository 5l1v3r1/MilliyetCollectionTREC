<DOC>
<DOCNO> 358992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko31.html </URL>
<DATE> 2005/07/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Terör Londra'da... Piyasalarda panik satışlar yaşandı... 
</HEADLINE>
<TEXT>

     REUTERS 

Londra'da belediye otobüsleri ve metro istasyonlarında eşzamanlı meydana gelen patlamalar, uluslararası piyasalarda sert hareketler yaşanmasına neden oldu. Patlama haberlerinin duyulmasıyla İsviçre Frangı ve avro gibi "güvenli" paralara talep artarken, sterlin ve dolarda panik satışlar yaşandı. İsviçre Frangı, sterlin karşısında son bir ayın en yüksek seviyesi olan 0.4458'e yükseldi. 
     Dolar da İsviçre Frangı karşısında yüzde 1'in üzerinde değer kaybetti. Son işlemlerde ABD Doları, 1.2838 İsviçre Frangı'ndan satılıyor. 
     Uluslararası piyasalarda, saat 17.35 itibariyle avro-dolar paritesi 1.1938, sterlin-dolar paritesi 1.7437, yen-dolar paritesi ise 111.98 düzeyinde seyrediyor. 
     Patlamaların meydana geldiği İngiltere'nin para birimi sterlin ise hemen bütün önemli paralar karşısında değer yitirdi. Avro karşısında son bir ayın en düşük seviyesi olan 68.92 peniye gerileyen sterlin, dolar karşısında da son 19 ayın en düşük dönüşüm kuruna indi. Öğle saatlerinde sterlin, 1.7403 dolardan el değiştirdi. 
     Patlamalarla birlikte avro, dolar karşısında günler sonra 1.20 seviyesinin üzerine çıkmayı başarsa da burada tutunamadı. Avro öğle saatlerinde 1.1993 dolardan satıldı. 
     
     MERKEZ BANKALARI FAİZ ORANLARINIZ DEĞİŞTİRMEDİ 

     Patlamalar, İngiltere ve Avrupa merkez bankalarının gösterge faizleri için yapacağı toplantıların hemen öncesine rastladı. 
     İngiltere Merkez Bankası, 11 aydır yüzde 4.75 seviyesinde tuttuğu sterlin gösterge faizini değiştirmedi. 
     Analistler İngiltere Merkez Bankası'nın beklentilere uygun hareket ettiğini belirterek, sterlin gösterge faizinde indirimin Ağustos ayında gerçekleşebileceğini ifade ediyorlar. 
     İngiltere Merkez Bankası'nın kararını açıklamasının ardından Avrupa Merkez Bankası AMB da, beklentilere uygun şekilde yüzde 2 olan avro gösterge faizini değiştirmedi. 
     Avrupalı bazı politikacılar, 25 aydır yüzde 2 seviyesinde tutulan avro faizinin indirilerek ekonominin canlandırılması için AMB üzerinde baskı oluşturmuştu. 
     Piyasalarda, AMB Başkanı Jean-Claude Trichet'in yakın bir zamanda yapacağı basın toplantısında söyleyecekleri merakla bekleniyor. 
     
     PETROL FİYATLARI 2 DOLAR GERİLEDİ 

     Bu arada Londra'daki patlamalar, rekor seviyelerde gezinin petrol fiyatlarının yaklaşık 2 dolar gerilemesini sağladı. 
     Londra Borsası'nda Brent petrolünün varili, patlamaların ardından 55.55 dolar seviyesine kadar gerilese de, tekrar yükselişe geçerek 58 dolara çıktı. Brent petrolü gün içinde 60.70 dolar seviyesine kadar yükselerek rekor kırmıştı. 
     New York Borsası'nda işlem gören ABD hafif petrolü ise patlamaların ardından 57.20 dolara kadar indi. Tekrar yükselişe geçen hafif petrol, dünkü kapanışının yaklaşık 2 dolar altı olan 59.28 dolardan satıldı. Hafif petrol, patlamaların hemen öncesinde 62.10 dolar ile rekor kırmıştı. 
     
     BORSALARDA SATIŞ RÜZGARI 

     Öte yandan patlamalarla birlikte Avrupa'daki menkul kıymet borsalarında sigorta ve turizm hisseleri başta olmak üzere sert düşüşler gözlendi. 
     Londra Borsası'nda FTSE 100 endeksi, 207.54 puan kaybederek 5022.10 puana indi. 
     Frankfurt Borsası'nda DAX endeksi yaklaşık yüzde 3 gerileyerek 4,474.35 puana inerken, Paris Borsası'nın CAC 40 endeksinde kaydedilen düşüş yüzde 3.5 oldu. 
     Güvenli yatırım aracı olarak ön plana çıkan altın ise patlamaların ardından yükselişe geçti. Londra Borsası'nda dün 423.60 dolardan kapanan altının onsu, bugünkü son işlemlerde 427.85 dolara çıktı. 
     Zürih Borsası'nda ise dün 423.50 dolardan kapanan altının onsu, patlamaların ardından 427.80 dolardan işlem gördü. 
     
     NEW YORK BORSASI, HIZLI DÜŞÜŞLE AÇILDI 

     Terör saldırılarından olumsuz etkilenen New York Borsası da, güne düşüşle başladı. 
     Borsada ilk dakikalar içinde, dünkü kapanışına göre 66.22 puan yüzde 0.6 gerileyen Dow Jones endeksi 10,204.46 puana, 15.39 puan yüzde 0.7 gerileyen Nasdaq teknoloji endeksi de 2,053.26 puana indi. 
     Bu arada New York Borsası'nda satışlarını yoğunlaştıran yatırımcıların, daha güvenli gördükleri hazine kağıtlarına yöneldiği gözlendi. 
     10 yıl vadeli ABD tahvillerinde dün yüzde 4.07 olan faiz oranı, bugünkü işlemlerde yüzde 4.01 seviyesine geriledi. 
     
     İMKB 2. SEANSA SERT DÜŞÜŞLE BAŞLADI, KAPANIŞTA TOPARLANDI 

     Piyasalar, stand-by çerçevesinde birinci gözden geçirmenin ertelenmesi haberiyle güne tedirgin başlarken, İngiltere'nin başkenti Londra'daki saldırılardan olumsuz etkilendi. 
     Birinci seansın sona ermesinden kısa bir süre sonra yaşanan Londra'daki saldırılar, ikinci seansta sert düşüşle karşılandı. 
     Dün 27,781.35 puandan kapanan, bugün 1. seansı 57.48 puan kayıpla 27,723.87 puandan tamamlayan İMKB Ulusal-100 Endeksi, Londra'daki patlamalara ilişkin haberlerin ardından 2. seansa satışlarla başladı. 
     172.05 puan düşüşle 27,551.62 puandan açılan endeks, seansın ilk dakikalarında 26,980.28 puana kadar geriledi. Bu seviyede endeksin kaybı 743.59 puan ve yüzde 2.68 olarak hesaplandı. İMKB Ulusal 100 Endeksi, saat 14.08 itibariyle, 27,191.15 puan seviyesini gördü. 
     Sert satışlarla meydana gelen kayıp, seansın ilk yarım saatlik bölümü geçilirken tepki alımlarıyla azaldı. Bileşik Endeks 2. seansın ilk yarısını, 1. seans kapanışına göre 421.34 puan azalarak 27,302.53 puandan geçti. 
     Toparlanmasını sürdüren Endeks, günün sonunda açılış seviyesine yaklaştı ve ikinci seansı 34 puanlık kayıpla, 27,689.50 puanda tamamladı. 
     Borsa endeksi günün tamamında 91.85 puan düştü. Hisse senetlerinin günlük ortalama değer kaybı yüzde 0.33 oldu. 
     Endeks, en düşük 26,980.28 puana gerilerken, en yüksek 27,712.80 puanı gördü. 
     2. seans kapanışında, mali endeks 10.06 puan azalarak 41,638.46 puana, sanayi endeksi 56.64 puan azalarak 22,118.43 puana, hizmetler endeksi 54.99 puan azalarak 13,994.16 puana geriledi. 
     2. seansta işlem gören toplam 295 hisse senedinden 52'si değer kazandı, 215'i değer yitirdi, 38 hisse senedinin fiyatında değişiklik olmadı. 
     2. seansta, 805 milyon 217 bin 573 YTL'lik işlem hacmi kaydedildi. Günlük işlem hacmi, 1 milyar 344 milyon 190 bin 339 YTL olarak hesaplandı. 
     2. seansta Doğan Holding, Yapı Kredi Bankası, İş Bankası C , Koç Holding, Şekerbank en çok işlem gören hisse senetleri oldu. 
     
     SERBEST PİYASADA DOLAR 

     Dün Kapalıçarşı'da 1.3500 YTL'den kapanan dolar güne 1.3570 YTL'den güne başladı. İngiltere'de yaşanan olayların ardından hareketliliğin yaşandığı piyasada dolar gün ortasında 1.3600 - 1.3650 YTL'den işlem gördü. Dünkü kapanış fiyatı 1.6100 YTL olan avro ise aynı saatlerde 1.6300 - 1.6350 YTL arasında satıldı. 
     İstanbul ve Ankara serbest piyasalarında alınıp satılan döviz türlerinin, dün ve bugün itibariyle alış ve satış kapanış fiyatları ise şöyle 
     

İSTANBUL SERBEST PİYASA Çarşamba alış Çarşamba Satış Perşembe Alış Perşembe Satış ABD Doları 1.3470 1.3500 1.3530 1.3580 Avro 1.6050 1.6100 1.6150 1.6230 İng. Sterlini 2.3600 2.3800 2.3400 2.3550 İsviçre Frangı 1.0260 1.0400 1.0400 1.0500      

ANKARA SERBEST PİYASA Çarşamba alış Çarşamba Satış Perşembe Alış Perşembe Satış ABD Doları 1.3460 1.3560 1,3400 1,3640 Avro 1.6030 1.6160 1,6150 1,6280 İng. Sterlini 2.3500 2.3800 2,3500 2,3850      
     FAİZDE HAFİF ARTIŞ YAŞANDI 

     İMKB Tahvil ve Bono Piyasası Kesin Alım Satım Pazarı'nda işlem gören 24 Ocak 2007 vadeli, bugün valörlü tahvilin basit getirisi yüzde 16.69, bileşik getirisi yüzde 16.00'dan kapandı. 
     Bu kağıdın bugün valörlü işlemlerinin bileşik getirisi, dünkü kapanışa göre 0.08 puan yükseldi. 
     İMKB Tahvil ve Bono Piyasası Repo-Ters Repo Pazarı'nda gecelik işlemlerde faiz ortalama yüzde 14.93'ten gerçekleşti. Gecelik işlemlerde en düşük oran yüzde 14.05, en yüksek oran yüzde 15.30 oldu. 

     
</TEXT>
</DOC>
