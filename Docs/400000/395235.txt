<DOC>
<DOCNO> 395235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur25.html </URL>
<DATE> 2005/11/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yurdun batı kesimi, ılık ve yağışlı havanın etkisi altına girecek 
</HEADLINE>
<TEXT>

     Yurdun batı kesimlerinin yarın geceden itibaren orta Akdeniz üzerinden gelen yeni bir ılık ve yağışlı havanın etkisine gireceği bildirildi. 
     Çevre ve Orman Bakanlığı Devlet Meteoroloji İşleri Genel Müdürlüğü’nden yapılan "Meteorolojik Uyarıya" göre, yurdun batı kesimleri yarın gece kuvvetli lodos ile birlikte orta Akdeniz üzerinden gelen yeni bir ılık ve yağışlı havanın etkisi altına girecek. 
     Buna göre, Marmara’nın batısı ve Ege kıyılarında yarın gece başlayacak yağışlar, 17 Kasım Perşembe günü Marmara, Ege, Akdeniz, Batı Karadeniz ile İç Anadolu’nun güney ve batısında sürecek. 
     Yağmur ve sağanak şeklinde görülecek yağışların, Perşembe günü güney ve kıyı Ege, Batı Akdeniz ile Marmara’nın güney ve batısında, 18 Kasım Cuma günü ise Akdeniz başta olmak üzere güney ve iç kesimlerde etkili olması bekleniyor. 
     Yurdun batı kesimlerinde rüzgar, yarın öğle saatlerinden itibaren güney ve güneybatı lodos yönlerden kuvvetli, Perşembe sabahında ise fırtına şeklinde saatte 70-80 km hızla esecek. 
     Hava sıcaklığı ise yurdun iç ve batı kesimlerinde kuvvetli lodos ile birlikte 2-4 derece artacak. 
     Perşembe günü güney ve kıyı Ege, batı Akdeniz, Marmara’nın güney ve batısı, Cuma günü Akdeniz ile iç kesimlerde görülecek etkili yağışlar ile yurdun batı kesimlerinde görülecek lodos fırtınasının yol açabileceği sel, taşkın, su baskını ve soba zehirlenmeleri gibi olumsuz şartlara karşı vatandaşların ve ilgililerin tedbirli olmaları gerekiyor. 
     
</TEXT>
</DOC>
