<DOC>
<DOCNO> 365370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko21.html </URL>
<DATE> 2005/07/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Türkiye, Adana karpuzu ile serinledi... 
</HEADLINE>
<TEXT>

     Türkiye'nin 4 milyon ton olan üretiminin dörtte birini karşılayan Adanalı karpuz üreticileri, hasadı buruk tamamladı. 
     Türkiye'de karpuz hasadının ilk yapıldığı merkez olan Adana ve çevresinde, hasadı tamamlayan üreticiler, dünyanın en tatlı karpuzunu yetiştirmelerine karşın yine zarar ettiklerinden yakındılar. 
     Ziraat Mühendisleri Odası ZMO Adana Şube Başkanı Ayhan Barut, AA muhabirine yaptığı açıklamada, Adana ve çevresinde bu yıl 160 bin dekarda karpuz ekimi yapıldığını ve hasadın geçtiğimiz günlerde tamamlandığını belirterek, tahmini rekoltenin de 850 bin ile 1 milyon ton civarında gerçekleştiğini söyledi. 
     Adana'nın, 4 milyon ton olan Türkiye karpuz üretiminin dörtte birini karşıladığını belirten Barut, ''Adana son yıllarda önemli bir üretim merkezi haline geldi. Adana kadar olmasa da Diyarbakır, Antalya, Muğla, Hatay, Manisa ve Bursa gibi kentler de önemli üretim bölgeleri olarak sıralanıyor'' dedi. 
     Dünyanın en tatlı karpuzunun bölgedeki üreticiler tarafından yetiştirildiğini ifade eden Barut, ''Adana karpuzunun kabuk rengi koyu yeşil, meyve eti kırmızıdır. Yüksek şeker oranı ve lezzetiyle öne çıkıyor ve yaz mevsiminin ilk yarısında Türkiye'yi serinletiyor'' diye konuştu. 
     Barut, Adana karpuzunun, kalitesine rağmen, geçtiğimiz sezonlarda yaşanan sıkıntıyı bu sezon da yaşadığını ve üreticilerin binbir güçlükle yetiştirdikleri ürünlerini maliyetinin altında satmak durumunda kaldıklarını ifade etti. 
     
     ''İHRACAT ARTIRILMALI'' 

     Olumsuzlukların başında üretim planlamasının yapılmaması, sınır ticareti adı altında İran'dan Türkiye'ye karpuz getirilmesinin geldiğini anlatan Barut, şöyle konuştu 
     ''Yöredeki karpuz üretimi arz ve talebe göre gerçekleştirilmiyor. Bu nedenle piyasada dengesiz fiyatlar oluşuyor. Oluşan dengesiz fiyatlar da üreticinin aleyhine oluyor. 
     Ayrıca, yörede hasat başlamadan önce İran'dan sınır ticareti adı altında karpuz getirilmesi de Adana karpuzunun pazar sıkıntısını artırıyor. Sınır ticareti sınırdaki illerde ticareti artırmak amacıyla yapılmasına karşın, gelen ürünler Türkiye'nin her yerine yayılıyor. Bunun önüne mutlaka geçilmeli.'' Barut, Türkiye'nin karpuz ihracatının da düşük oranda gerçekleştiğini, bunun da yaşanan sıkıntıları artırdığına dikkat çekerek, ''Üreticinin para kazanması için ihracatın önündeki bürokratik engeller kaldırılmalı. Rekoltenin en az yüzde 50'si ihraç edilmesi gerekirken, ancak yüzde 15'i ihraç edilebiliyor. İhracatın artırılması için çalışmalara bir an önce başlanmalı'' diye konuştu. 
     
</TEXT>
</DOC>
