<DOC>
<DOCNO> 387178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sonyas01.html </URL>
<DATE> 2005/10/16/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Michelangelo'ya ait nadir bir çizim daha satılacak... 
</HEADLINE>
<TEXT>

     Rönesans dönemi ressam ve heykeltıraşlarından Michelangelo’nun yok etme girişiminde bulunduğu eserleri arasından kurtulabilen nadir sayıdaki çizimlerinden birisinin, önümüzdeki yıl New York’ta müzayedeye konulacağı bildirildi. 
     Sanatçının 450 yıllık eserinin, yaklaşık 4 milyon dolara satılması bekleniyor. 
     Michelangelo’nun 1550’lerde tamamladığı "Bir Erkek Gövdesi Çalışması" adını taşıyan eserin, 1976 yılında eseri satın almış olan özel bir koleksiyoncu tarafından satışa çıkarılacağı belirtildi. 
     Eseri 24 Ocak 2006 tarihinde müzayedeye çıkaracak olan "Christie’s" adlı firma, çizimi 1564’de hayata veda eden Michelangelo’nun son dönemdeki nadir çalışmalarından biri olarak tanımladı. Eserin, sanatçının en bilinen ve hatta kutsal addedilerek saygı duyulan heykelciklerinden biri olan bir Hz. İsa figürüyle bağlantılı olduğunun düşünüldüğü de ifade ediliyor. 
     Müzayede evinden yapılan açıklamada, çalışmanın oranlarının, bir stüdyo modelinden yola çıkılarak yapılan bir çizimden çok, sanatçının insan formunu ömür boyu çalışmasının özeti olduğu izlenimini uyandırdığı belirtildi. 
     Christie’s firmasının Onursal Başkanı Noel Annesley, "Bu etkili çizimdeki oylumlar ve duyarlı tebeşir vuruşları, Michelangelo’nun hayat boyu zihnini meşgul eden erkek nüsünün etkileyici ihtimallerinin örneği oluyor" dedi. 
     Firma, ayrıca eserin, Michelangelo’nun Roma’daki St. Peter Kilisesi’ndeki anıtsal eserini bitirmekte olduğu dönemde yakarak yok etmek istediği çizimleri arasından kurtulabilen birkaç örnekten biri olduğunu da belirtti. 
     Yaklaşık yetmiş yılda ürettiği düşünülen on binlerce çizimden geriye 600 civarında eseri kalan Michelangelo’nun, daha önce de "The Risen Christ" adlı eserinin 2000 yılında 12.3 milyon dolara, "Christ and the Woman of Samaria" adlı eserinin de 1998’de yaklaşık 7.5 milyon dolara satılmış olduğu kaydediliyor. 
     
</TEXT>
</DOC>
