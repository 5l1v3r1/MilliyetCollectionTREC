<DOC>
<DOCNO> 359504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/ekonomi/eko04.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız çocuklarına bağlanan aylık geri alınmıyor 
</HEADLINE>
<TEXT>


Sezer, Sosyal Sigortalar Kanunu değişikliğini onayladı. Yasa, kız çocuklarına bağlanan aylıklarda yeni düzenlemeler getiriyor 


Cumhurbaşkanı Sezer, 5386 sayılı 'Sosyal Sigortalar Kanununda Değişiklik Yapılması Hakkında Kanun'u onayladı. Yasaya göre, 6 Ağustos 2003 tarihinden önce hak sahibi kız çocuklarına bağlanan gelir ve aylıklar evlenmeleri, sosyal sigortaya, emekli sandıklarına tabi çalışmaları veya kendi çalışmalarından dolayı buralardan gelir veya aylık almaları halleri dışında, geri alınmayacak. 

Yeniden başlatılacak 
Bunlardan, belirtilen haller haricindeki nedenlerle gelir veya aylıkları kesilen veya durdurulan kız çocuklarının gelir ve aylıkları, kesme veya durdurma tarihi itibariyle talep şartı aranmaksızın yeniden başlatılacak. Gelir ve aylığın kesilmesi nedeniyle diğer hak sahiplerine önceki hisselerinden fazla ödenen tutarlar, gelir ve aylığı tekrar başlatılacak hak sahibine yapılacak ödemeden mahsup edilecek. Gelir veya aylığı kesilenlerden tahsil edilen tutarlar aynen iade edilecek. 
6 Ağustos 2003 tarihinden önce ölen sigortalıdan dolayı hak sahibi ana ve babaya Sosyal Sigortaya, Emekli Sandıklarına tabi çalışmaları veya kendi çalışmalarından dolayı buralardan gelir veya aylık almaları nedeniyle gelir ve aylıkları kesilenlere, gelir ve aylığın kesildiği tarihe kadar yapılan ödemeler geri alınmayacak. 

İade yapılacak 
Ana ve babalardan Sosyal Sigortaya, Emekli Sandıklarına tabi çalışmaları veya buralardan kendi çalışmalarından dolayı gelir veya aylık almaları nedeniyle kurumca tahsil edilmiş olan tutarlar, kanun yürürlüğe girdiği tarihten itibaren bir yıl içinde talepleri halinde ilgililere aynen iade edilecek. 
Kanunun yürürlüğe girmesinden önce tespit edilen yersiz aylık ödemelerinde, çıkarılan borç tutarından, diğer hak sahipleri için hesaplanan alacak tutarı mahsup edilerek tahsil edilecek. 
1 Ocak 2000 tarihinden önce işten ayrılan ve 2000 yılında veya daha sonraki yıllarda tahsis talebinde bulunan sigortalılardan, işten ayrıldıkları yılda 360 günden az malullük, yaşlılık ve ölüm sigortaları primi ödemiş oldukları halde ortalama yıllık kazancın tespitinde, bu yılın kazançları dikkate alınarak hesaplanmış aylıkların ödenmesine devam edilecek, yersiz ödemeler geri alınmayacak. 


</TEXT>
</DOC>
