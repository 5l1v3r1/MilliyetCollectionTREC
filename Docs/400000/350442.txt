<DOC>
<DOCNO> 350442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur21.html </URL>
<DATE> 2005/06/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Okullar yarın tatile giriyor... 
</HEADLINE>
<TEXT>

     İlköğretim ve ortaöğretim okulu öğrencileri, yaklaşık 8 ay süren yorucu eğitim-öğretim yılını yarın tamamlıyor. 13 Eylül 2004 tarihinde başlayan 2004-2005 eğitim-öğretim yılı, yarın sona eriyor. 
     Milli Eğitim Bakanı Hüseyin Çelik, yarın, Türkiye Liselerarası Atletizm Yarışması’nda birinci olan Ankara Yenimahalle’deki Yahya Kemal Beyatlı Lisesi’nde karne dağıtım törenine katılacak. 
     Milli Eğitim Bakanlığı’nın 2004-2005 eğitim-öğretim yılı istatistiklerine göre, 10 milyon 565 bin ilköğretim öğrencisi ile 3 milyon 39 bin ortaöğretim öğrencisi, karnelerini aldıktan sonra yaklaşık 3 ay sürecek yaz tatiline girecek. 
     Ancak ilköğretim son sınıf öğrencileri, 12 Haziran Pazar günü yapılacak Liselere Giriş Sınavı’ndan Ortaöğretim Kurumları Sınavı-OKS , üniversiteye girecek ortaöğretim son sınıf öğrencileri de 19 Haziran Pazar günü gerçekleştirilecek ÖSS’den, üniversitelerin yabancı dille ilgili bölümlerinde okumak isteyen öğrenciler ise 26 Haziran Pazar günü yapılacak Yabancı Dil Sınavı’ndan sonra tatile başlayabilecekler. 
     
     LGS 

     Liselere Giriş Sınavı LGS , pazar günü saat 10.00’da Türkiye’de tüm il ve bazı ilçe merkezleri ile yurtdışındaki 8 merkezde yapılacak. 
     2 bin 414 okulda, 40 bin 3 salonda gerçekleştirilecek sınava 367 bin 
     714’ü kız toplam 795 bin 292 öğrenci katılacak. Sınava girecek 
     öğrencilerden 1244’ünün özürlü olduğu bildirildi. 
     LGS’de adaylara Türkçe, Matematik, Sosyal ve Fen Bilgisi alanlarında toplam 100 soru yöneltilecek ve 120 dakika süre verilecek. 
     LGS, fen ve Anadolu liseleri ile sosyal bilimler liselerine öğrenci yerleştirmenin yanı sıra polis kolejlerine girmek veya Devlet Parasız Yatılılık ve Bursluluk imkanından yararlanmak isteyen ilköğretim öğrencilerine yönelik de yapılıyor. 
     Bu arada, fen ve Anadolu liseleri ile sosyal bilimler liselerine alınacak öğrenci sayıları, kontenjanlar eğitim-öğretim yılından sonra belirleneceği için daha sonra ilan edilecek. 
     2005 ÖSS’ye de 1 milyon 730 bin 850 aday katılacak. 
     
     ORTALAMA YÜKSELTME SINAVI 

     Öte yandan, 2004-2005 eğitim-öğretimin yılının tamamlanmasından sonraki 2 hafta içinde, başarısız olan veya notlarını yükseltmek isteyen ortaöğretim öğrencilerinin ortalama yükseltme ve sorumluluk sınavları yapılacak. 
     İşletmelerde meslek eğitimi ve staj çalışmalarında görevli atölye ve meslek dersi öğretmenleri ile ilköğretim okullarında mesleki çalışmalara katılan öğretmenler bu çalışmaların bitiminde, diğer öğretmenler ise 11 Haziran 2005 tarihinde izne ayrılacaklar. 
     Bu arada, velilerin tatil programlarının etkilenmemesi ve hazırlıkların zamanında tamamlanabilmesi amacıyla bu yıl 1 Haziran’da başlatılan ilköğretime kayıt süresi, 2005-2006 eğitim-öğretim yılı açılıncaya kadar sürecek. 
     
     GELECEK ÖĞRETİM YILI 

     2005-2006 eğitim-öğretim yılının ilk ders zili 12 Eylül 2005 
     tarihinde çalacak ve 9 Ocak 2006’da sona erecek. 
     Yarıyıl tatili Kurban Bayramı ile birleştirilecek. Bundan dolayı öğrenciler 3 hafta yarıyıl tatili yapacaklar. 
     2005-2006 eğitim-öğretim yılının ikinci yarısı 30 Ocak Pazartesi 
     günü başlayacak ve 12 Haziran 2006 Pazartesi günü tamamlanacak. 
     
</TEXT>
</DOC>
