<DOC>
<DOCNO> 380896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonsiy14.html </URL>
<DATE> 2005/09/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Baydemir Yargılama talebi ile ilgili bana ulaşan bir şey yok 
</HEADLINE>
<TEXT>

     Diyarbakır Büyükşehir Belediye Başkanı Osman Baydemir, İçişleri Bakanlığı müfettişlerinin hakkında yargılama istemiyle Diyarbakır Cumhuriyet Başsavcılığı’na sunduğu rapor ile ilgili "Şu an bana ulaşan bir şey yok" dedi. 
     Diyarbakır’da düzenlenen "4. GAP ve Sanayi Kongresi"ne katılan Başkan Baydemir, çıkışta gazetecilerin, İçişleri Bakanlığı müfettişlerinin hakkında Diyarbakır Cumhuriyet Başsavcılığı’na yargılama talebiyle gönderdiği raporla ilgili sorularını yanıtladı. 
     Haberden bilgisi olmadığını, ilk kez gazetecilerden öğrendiğini bildiren Baydemir, "Şu an itibariyle bilgim yok. Sizden duydum. Bir bakalım durumun ne olduğuna. Benim kanaatime göre raporluk bir durum yok, soruşturmalık bir durum yok. 17 aydır çeşitli platformlarda dile getirdiğim görüşlerimi bir kez daha ifade ettim. Öyle sanıyorum ki bundan sonra da ifade etmeye ve paylaşmaya devam edeceğim. Şu ana kadar bana ulaşan bir şey yok" dedi. 
     
</TEXT>
</DOC>
