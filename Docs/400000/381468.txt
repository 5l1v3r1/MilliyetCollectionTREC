<DOC>
<DOCNO> 381468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/spor/spo05.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alonso şampiyon 
</HEADLINE>
<TEXT>


Renault'nun İspanyol yıldızı, Brezilya Grand Prix'sinde üçüncü olmasına rağmen bitime iki yarış kala zaferini ilan etti, en genç şampiyon unvanıyla F1 tarihine geçti 


Ve birkaç yarıştır beklenen son Brezilya'da gerçek oldu, Renault'nun İspanyol yıldızı Fernando Alonso, Interlagos Pisti'ndeki yarışı üçüncü sırada tamamlayarak Formula 1 tarihinin en genç şampiyonu unvanına ulaştı. 
Brezilya Grand Prix'sine pole pozisyonda başlayan Alonso, sezon başından beri çekiştiği McLaren'den Kimi Raikkonen ile Fin pilotun takım arkadaşı Juan Pablo Montoya'ya geçilmesine rağmen, kendisi için yeterli olan üçüncü sırayı rahatça elde ederek, bitime iki etap kala zirveye çıktı. 24 yaş 1 ay ve 27 günlük olan Alonso, böylece 25 yaş 8 ay ve 29 günlükken bu başarıya ulaşan Brezilyalı Emerson Fittipaldi'yi de 1.5 yıldan fazla farkla geride bıraktı. Alonso, 2003 yılında da tarihteki en genç pole pozisyonu alan ve aynı sezonda Macaristan'da birinci olarak en genç yarış kazanan pilot olmuştu. İspanyol, bu sezon geride kalan 17 yarışın altısında zirveye çıkıp, 13 kez de podyumda yer almış oldu. 
McLaren ise Brezilya'da üst üste kazanan Montoya ve ikinci olan Raikkonen ile beş yıl aradan sonra podyumda 'buruk' bir çifte zafer mutluluğu yaşarken, şampiyonluk hedeflediği Markalar Klasmanı'nda da Renault'nun iki puan önünde zirveye yerleşti. 
Brezilya'da sırasıyla M.Schumacher, Giancarlo Fisichella, Rubens Barrichello, Jenson Button ve R.Schumacher puan alan diğer pilotlar oldu. Formula 1'de sondan bir önceki yarış Japonya GP'si 9 Ekim'de koşulacak. 

SÜRÜCÜLER KLASMANI 1. F.Alonso Renault 117 puan 2. K.Raikkonen McLaren 94 puan 3. J.Pablo Montoya McLaren 60 puan 4. M.Schumacher Ferrari 60 puan 5. G.Fisichella Renault 45 puan 6. J.Trulli Toyota 43 puan 7. R.Barrichello Ferrari 38 puan 8. R.Schumacher Toyota 38 puan 

MARKALAR KLASMANI 1. McLaren 164 puan 2. Renault 162 puan 3. Ferrari 98 puan 4. Toyota 81 puan 5. Williams 59 puan 6. BAR 33 puan 7. Red-Bull 27 puan 8. Sauber 17 puan 


</TEXT>
</DOC>
