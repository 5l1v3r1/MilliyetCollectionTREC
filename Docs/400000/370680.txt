<DOC>
<DOCNO> 370680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur13.html </URL>
<DATE> 2005/08/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Mümtaz Soysal'ın hesabından zimmet .. 
</HEADLINE>
<TEXT>

     Bağımsız Cumhuriyet Partisi BCP Genel Başkanı Mümtaz Soysal’ın bir banka hesabındaki 59 bin YTL’yi zimmetlerine geçirdikleri iddiasıyla iki bankacı hakkında 18’er yıldan az olmamak üzere hapis istemiyle dava açıldı. 
     AA muhabirinin aldığı bilgiye göre, Soysal’ın, bir bankanın Ankara Güvenevler Şubesi’ndeki portföy hesabından 2004 yılı Mayıs ile 2005 yılı Nisan ayları arasında 13 kez fon satışı ve döviz bozdurulması yoluyla para çekildiği banka teftiş kurulu soruşturmasıyla saptandı. 
     Ankara Cumhuriyet Başsavcılığı’na yapılan suç duyurusu üzerine başlatılan soruşturma sonucunda, şubenin kişisel portföy yönetmeni Fulya A. ile işlem yetkilisi Ebru B. hakkında Ankara 2. Ağır Ceza Mahkemesi’nde dava açıldı. 
     İddianamede, Soysal’ın hesabındaki fonların Fulya A’nın şifresiyle bozdurularak vadesiz tasarruf hesabına aktarıldığı ve buradan sahte imzalarla çekildiği belirtildi. 
     Sanıkların, Soysal’ın hesabından fon satışı yoluyla 7 seferde toplam 41 bin 739 YTL’yi zimmetlerine geçirdikleri öne sürülen iddianamede, Soysal’ın döviz hesabından da döviz bozdurularak vadesiz tasarruf hesabına geçirilmesi ve buradan çekilmesi yoluyla 17 bin 261 YTL’yi sahte imzalarla çektikleri ifade edildi. 
     
     İKİ HESAP DAHA 

     İddianamede sanıkların, Salih Selim Tibet ile Sibel Gülfen Tibet’e ait yatırım hesabından da aynı yollarla 64 bin 115 YTL’yi usulsüz olarak çektikleri belirtildi. 
     Fulya A’nın, Medine Ateşalp adlı müşteri adına bankamatik kartı bastırdığı anlatılan iddianamede, sanığın, kartın müşterinin evine değil bankaya gönderilmesini sağladığı, şifresini öğrendiği ve kullandığı ifade edildi. İddianamede A’nın, bankamatik kartını kullanarak Ateşalp’in yatırım hesabından fon bozdurduğu ve vadesiz tasarruf hesabına aktardığı, bu yolla 3 bin 985 YTL’yi ATM cihazından çektiği ileri sürüldü. 
     Sanık A, Cumhuriyet Savcısı Fethi Şimşek’e avukatı aracılığıyla verdiği ifadesinde, işlemlerin hepsini müşterilerin sözlü talimatlarıyla yaptığını savundu. 
     Diğer sanık Ebru B. ise zimmetine para geçirmediğini, bankada tecrübesiz olması nedeniyle Fulya A’nın talimatlarına uyduğunu ifade etti. 
     İddianamede sanıkların, Bankalar Kanunu’nun 22 3. maddesi ve eylemin birden fazla kez işlenmesi halinde Türk Ceza Kanunu’nun TCK 
     ceza artırımını öngören 80. maddesi uyarınca 18 yıldan az olmamak üzere hapis cezasına çarptırılmaları ve zimmetlerine geçirdikleri iddia edilen miktarın 3 katı para cezasına çarptırılmaları talep edildi. 
     
</TEXT>
</DOC>
