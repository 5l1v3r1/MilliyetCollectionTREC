<DOC>
<DOCNO> 381282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/siyaset/asiy.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyamet kopmadı 
</HEADLINE>
<TEXT>


İdare mahkemesinin kararıyla ertelenen 'İmparatorluğun Çöküş Döneminde Osmanlı Ermenileri Bilimsel Sorumluluk ve Demokrasi Sorunları' başlıklı konferans, dün Bilgi Üniversitesi'nde başladı 

Ömer Erbil - Serhat Oğuz 


İstanbul 4. İdare Mahkemesi'nin kararıyla ertelenen "İmparatorluğun Çöküş Döneminde Osmanlı Ermenileri Bilimsel Sorumluluk ve Demokrasi Sorunları" başlıklı konferans, dün Bilgi Üniversitesi'nde başladı. 
Konferansın başlığındaki "çöküş" kelimesinin "son" olarak değiştirildiği görülürken, bu değişikliğin hukuki bir önlem olarak yapıldığı belirtildi. 
Üniversitenin Dolapdere Yerleşkesi'nde 09.15'te başlayan konferans için geniş güvenlik önlemleri alındı. 
Katılımcıların büyük bölümü gergin atmosfere yakalanmamak için üniversiteye 1 saat önce geldi. Yaklaşık 200 kişinin katıldığı konferansa yabancı basın mensupları da ilgi gösterdi. 

Şerif Mardin yoktu 
Boğaziçi Üniversitesi'nde yapılması planlanan konferansın birinci oturumuna Şerif Mardin, ikinci oturumuna da Üstün Ergüder'in başkanlık yapması bekleniyordu. Ancak ilk oturuma Ahmet İnsel, ikinci oturuma da Çağlar çeyder başkanlık yaptı. Ergüder, katılımcılar arasında yer alırken, Mardin'in toplantıda bulunmaması da "İlk program cuma başlıyordu. Kendisi o gün için uygun olduğunu belirtmişti, bugün o nedenle yok" gerekçesiyle açıklandı. 

Tüylerimiz diken diken 
Bilgi Üniversitesi Rektörü Prof. Dr. Aydın Uğur, açış konuşmasına "Bu toplantının 6 aya varan sürecin son noktası olduğunu ümit ediyoruz" diyerek başladı. Ardından şöyle devam etti 
"Tabii mahkemedir. Kararı her iki üniversite saygıyla karşılıyor. Ama en azından ciddi bilim kurumlarımız bu tür sorunları duyduğu zaman herhalde tüyleri diken diken oluyordur. Çünkü her bir üniversite, yılda yüzlerce bilimsel toplantı düzenliyor. Farklı görüşler var, farklı davetliler oluyor. Ama şimdiye kadar hiçbir mahkeme, kimin davet edileceği, kimin konuşmacı olacağı konusunda görüş beyan etmeyi Türkiye'de üstlenmemiştir." 

Türkiye için önemli 
Sabancı Üniversitesi Rektörü Prof. Dr. Tosun Terzioğlu da bugünün sadece konferans ve üniversite için değil, Türkiye için önemli olduğunu vurgulayarak, "Konferansın etrafında olan polemikler, doğru veya yanlış yargılar, yargıların öne sürülüş biçimlerinin, bu toplantıyı çok daha ötelere taşıdığını" ifade etti. Terzioğlu, şunları söyledi 

Bugün eşiği geçtik 
"Birçoğumuzun hayatında vardır Bir eşiğe gelirsiniz, bu eşiği bir türlü geçemezsiniz. Sizi korkuturlar. Derler ki, 'o gördüğünüz gibi değil, çok daha yüksek, arkasında canavarlar var, ejderhalar var'. Durursunuz, beklersiniz, güç toplarsınız. Ama bu iş gözünüzde daha da büyür, daha da korkunç gelmeye başlar. Zannediyorum, biz bugün bu eşiği geçtik. Hiç de o kadar zor olmadı." 

Yeri önemli değil 
Boğaziçi Üniversitesi BÜ Rektörü Prof. Dr. Ayşe Soysal da konferansın nerede yapıldığının çok önemli olmadığını belirterek, "Önemli olan akademik özgürlüklerin sahiplenilmesi, vurgulanması ve yaşatılmasıdır" dedi. BÜ'nün bu konferansın gerçekleşmesi için çok çalıştığını ve emek verdiğini vurgulayan Soysal, "Fakat koşullar toplantıya ev sahipliği yapmamıza olanak tanımadı" diye konuştu. 

Üç aşamalı kontrol 

6 aydır Türkiye'nin gündemine oturan, olup olmayacağı son ana kadar tartışılan konferans sonunda başladı. 
Konferans için hem İstanbul polisi, hem de Bilgi Üniversitesi geniş güvenlik önlemleri aldı. Konferansa katılanlar 3 aşamalı güvenlik aramasından geçirildi. İlk olarak polis sadece davetiyesi olanların üniversiteye girmesine izin verdi. Bu kontrolü geçenler, bu kez kapıda üniversitenin güvenlik görevlilerince üst aramasından geçirildi. Son kontrol de kayıt noktasında yapıldı.Konferansa giriş kadar çıkış da sıkı kontrol altına alındı. Salondan çıkmak isteyenlerden girişte verilen tanıtma kartlarını, korsan girişleri önlemek amacıyla bırakmaları istendi.3 günlük konferans 2 güne sığdırılınca oturumlar kısa aralıklarla ve geç saatlere sarkacak şekilde planlandı. Konuşmalar da 20'şer dakikayla sınırlandı. Gün boyu dışarı çıkmamayı tercih eden katılımcılar, öğle saatlerinde ikram edilen sandviçlerle yetinmek zorunda kaldı.Konferansa 200 katılımcı gelirken salon yetersiz kaldı. Bazı katılımcılar merdivenlere otururken, sinevizyondan yayın yapılan ikinci salon da katılımcıların kullanımına açıldı.Konferansa Türk basın mensuplarının yanı sıra, yabancı gazeteciler de ilgi gösterdi. Ermenistan Televizyonu'ndan gelen bir ekip de konferansı takip etti.Konuşmacıların hemen hepsinin ortak hedefi resmi tezdi. Bazı konuşmacılar buna yönelik Ermeni tezlerini de hedeflerine oturttu. 

İzmir'de alternatif panel düzenlendi 

İzmir'de, İstanbul'daki konferansa alternatif bir panel düzenlendi. "Ermeni Soykırımı Yalanı ve Gerçekler" adlı panelde konuşan İP lideri Doğu Perinçek, İstanbul'daki konferansa katılan Erdal İnönü için "Soyadına ihanet etti" dedi. Atatürkçü Düşünce Derneği Genel Başkan Yardımcısı Ahmet Gürel, geçmişte Bulgar ve Ermeni milliyetçiler yetiştiğini iddia ettiği Robert Kolej'in bugün Boğaziçi Üniversitesi'ne dönüştüğünü söyledi. Ermeni konferansıyla ilgili diğer tepkiler şöyle KAMU-SEN Genel Başkanı Bircan Akyıldız "Konferansın hiçbir bilimsel verisi yok." ATO Başkanı Sinan Aygün "3 - 5 tane sözde aydın toplanmış. Kendin çal, kendin oyna." 

'Toplantı yapıldığı için memnunum' 

CHP lideri Deniz Baykal, Ermeni konferansının yapılmasından memnuniyet duyduğunu söyledi. CHP il kongresine katılmak için Mardin'e gelen Baykal şunları söyledi "Düşünceleri önceden okuyarak, sansüre tabi tutma hakkı kimsede yoktur. Türkiye'nin bu konularda, 'üniversitelerde konuşulamaz' görüntüye girmesi kabul edilemez. Toplantının yapılmasından memnuniyet duyuyorum." 

Çiçek Şer odakları harekete geçti 

KAHRAMANMARAŞ DHA 

Ermeni Konferansı tartışmalarının odağında yer alan Adalet Bakanı Cemil Çiçek, Türkiye'nin tarihi yürüyüşüne takoz koymak, barışını, huzurunu bozmak, ilerlemesine engel olmak isteyen şer odaklarının harekete geçtiğini söyledi. Pazarcık Adalet Sarayı'nın açılış törenine katılan Çiçek, Türkiye'nin büyüklüğünün ve ihtişamının birçok ülkenin hesabını bozduğunu ifade etti. Çiçek, sözlerini şöyle sürdürdü "Bugüne kadar devletimiz ve milletimiz büyük bir dayanışma içerisinde bunların üstesinden gelmiştir. Bundan sonra da gelecektir. Hiç kimsenin bundan şüphesi olmamalıdır." 




</TEXT>
</DOC>
