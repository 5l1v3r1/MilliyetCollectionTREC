<DOC>
<DOCNO> 365190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonyas01.html </URL>
<DATE> 2005/07/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Anadolu ve Rumeli Hisarları aydınlatıldı... 
</HEADLINE>
<TEXT>

     Kültür ve Turizm Bakanı Atilla Koç, İstanbul’un tarihi değerlerini aydınlık yapmak istediklerini belirterek, "Bu miras aydınlıktır, taşınmaya, kendimizden sonrakilere aktarılmaya müstahak bir mirastır" dedi. 
     Anadolu ve Rumeli hisarlarının Eti firmasının katkısıyla aydınlatılması projesi dolayısıyla düzenlenen tekne gezisinde konuşan Koç, Türkiye’nin dünyanın en eski yerleşimlerinin yer aldığı ülkelerden biri olduğunu ve önemli kültürel değerleri barındırdığını söyledi. 
     Koç, bu değerlerin ayağa kaldırılmasında yalnız devletin katkılarının yeterli olmayacağını, özel teşebbüsün desteğine de ihtiyaç bulunduğunu vurgulayarak, Anadoluhisarı ile Rumelihisarı’nın aydınlatılmasına katkılarından dolayı Eti firması yetkililerine teşekkür etti. 
     Bakan Koç, "Bizlere karanlık yakışmaz. İstanbul’un her bir tarihi değerini aydınlık yapmak istiyoruz. Bu miras aydınlıktır, taşınmaya, kendimizden sonrakilere aktarılmaya müstahak bir mirastır" diye konuştu. 
     Eti Şirketler Grup Başkan Yardımcısı Firuzan Kanatlı da firmanın ismini Anadolu’nun en önemli medeniyetlerinden birisinden aldığını vurgulayarak, bu nedenle uygarlık kavramının kendileri için önemli olduğunu söyledi. 
     Eti’nin kültürel mirası ve tarihi değerleri koruma, tanıtma ve gelecek nesillerle buluşturma fikrine dayanan birçok aktivite ve sponsorluğun baş aktörü olduğunu ifade eden Kanatlı, "İstanbul yüzyıllardır birçok uygarlığa ev sahipliği yapmıştır. Bu nedenle kültürümüzün bu topraklarda kök salmasında büyük rol oynayan Anadolu ve Rumeli hisarlarına da hak ettikleri özeni gösterebiliyor olmak bizim için büyük bir gurur" dedi. 
     Tekne gezisine başka bir tekneyle katılan Mehteran Bölüğü’nün konser verdiği gecede, havai fişek gösterisi de yapıldı. 
     Bu arada, Anadolu ve Rumeli hisarlarını aydınlatma projesi kapsamında, yer altına 3 bin 700 metre kablo döşendiği, toplam 400 adet armatür, 40 adet gezi yolu aydınlatma aparatı kullanıldığı belirtildi. 
     Projede, projektörlerin açıları ve renklerinin de Anadolu ve Rumeli hisarlarının mimari yapıları ile taş dokularına uygun olarak tasarlandığı bildirildi. 
     
</TEXT>
</DOC>
