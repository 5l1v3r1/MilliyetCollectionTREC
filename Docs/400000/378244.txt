<DOC>
<DOCNO> 378244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/siyaset/siy03.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde'a 'Kürt sorununa çözüm' ilanı 
</HEADLINE>
<TEXT>


Avrupalı siyasetçiler, Le Monde'a 'Türkiye'de Barış ve Diyalog İçin Çağrı' başlıklı ilan verdi 

SAADET ORUÇ Paris DHA 


Eski İtalya Başbakanı Massimo D'Alema ve eski Fransa Cumhurbaşkanı François Mitterand'ın eşi Danielle Mitterand başta olmak üzere çok sayıda Avrupalı siyasetçi, yazar ve akademisyen, "Kürt sorununun barışçıl çözümü" için çağrı yaptı. 

Bugün çıktı 
"Türkiye'de Barış ve Diyalog İçin Çağrı" başlıklı ilan, Le Monde gazetesinin dün öğleden sonra piyasaya çıkan 14 Eylül baskısında yer aldı. İlanda özetle şunlar kaydedildi 
"Kürt sorunu halen çözülmemiş durumdadır. Sorun söz konusu olduğunda Türk makamları sert tutumunu sürdürerek, sosyal gerilimleri artıran anlaşılmaz bir yaklaşım izlemektedir. Bu kritik anda bir grup Türk aydını askeri operasyonların durdurulması ve şiddet ortamının son bulması için çağrıda bulundu... Başbakan Recep Tayyip Erdoğan kamuoyunun önünde Kürt sorununun varlığını kabul etti... Türkiye'nin Kürt siyasetinde bazı hatalar olduğunu kabul etti ve sorunun demokratik reform süreci çerçevesinde çözümünü savundu. Bu yapıcı siyaseti umutla karşıladık. Bununla beraber, geçmişte bu tür politik ifadeler teorik olmaktan öteye gidemedi. 

120 imza var 
Kürt tarafınca ilan edilen 1 aylık ateşkes, bir başka yapıcı gelişmedir. Bu KONGRA GEL'in barıştan yana yaklaşımının ifadesidir. İki tarafın da sürekli barış için ellerinden geleni yapmasını istiyoruz." 
İlandaki 120 imzanın altında ırkçılık karşıtı "SOS Racism" adlı kuruluşun adresi verildi. 


</TEXT>
</DOC>
