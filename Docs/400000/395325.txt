<DOC>
<DOCNO> 395325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/siyaset/siy02.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'CHP'liler içtikçe biz iktidar olacağız' 
</HEADLINE>
<TEXT>


Tekirdağ'ın Kurtuluş Günü'nde düzenlenen resepsiyondaki içki krizinin ardından AKP'li Belediye Başkanı Ahmet Aygün kararlılığını, "Biz cumhuriyeti alkol alarak kurmadık" diyerek sürdürüyor 

Pınar Aktaş - Tekirdağ 


Tekirdağ'ın Kurtuluş Günü nedeniyle belediyede düzenlenen resepsiyonda yaşanan içki krizinin ardından AKP'li Belediye Başkanı Ahmet Aygün, tavrını aynı kararlılıkla sürdürdü. Aygün, "Biz bu Cumhuriyet'i alkol alarak kurmadık. Canlarımızı verdik. Bizi eleştiren CHP'li arkadaşlar içmeye devam etsinler. Onlar içtikçe biz hep iktidar olacağız" dedi. 
Tekirdağ'ın AKP'li Belediye Başkanı Aygün, kentin düşman işgalinden kurtuluşunun 83. yıldönümü nedeniyle düzenlenen resepsiyonda içki servisi yaptırmamıştı. Belediye Kültür Merkezi'ndeki resepsiyona katılan CHP'liler ise olaya tepki göstermişlerdi. 

'Sürpriz oldu' 
Krizin ardından geldiğimiz Tekirdağ'da ilk olarak CHP İl Başkanı Burhan Karaevli ile görüştük. Karaevli, "Hayatımda ilk defa böyle bir olayla karşılaştım. Sürpriz oldu" dediği olay için o gece resepsiyonda CHP'li milletvekilleriyle beraber tepkilerini ortaya koyduklarını ifade etti. 
Tekirdağ'ın İran'ın Kum kenti olmadığını vurgulayan Karaevli, AKP'nin bir tepki ve yanlış seçenekten dolayı belediye seçimini kazandığını ancak Tekirdağ halkının bu son olayı hazmedemeyeceğini belirterek, "Bu onlar için ilk ve son olur" diye konuştu. 

'Teşekkür eden oldu' 
AKP'li Belediye Başkanı Aygün ise CHP ile zıt kanaatte. "Şehitlerimize kadeh mi kaldıracağız" görüşünü devam ettirdiğini söyleyen Aygün, gün içinde "her kesimden, DYP, MHP'den, vatandaştan teşekkür telefonları aldığını" söyledi. Refah Partisi döneminde siyasete atıldığını anlatan Aygün, 12-13 yıl öncesine kadar içki kullandığını, fakat daha sonra sağlık sorunları nedenleriyle bıraktığını ifade etti. 
Şu anda vatandaşın kendilerine yetki verdiğini ve tasarruflarına saygı gösterilmesi gerektiğini vurgulayan Aygün, şöyle devam etti 
"Biz Cumhuriyet'i alkol alarak kurmadık. Savaşlarda ölerek, canlarımızı, mallarımızı vererek kurduk. Devletimiz, milletimiz, ordumuz bu mücadeleyi yaptı. Şu anda da yapıyor. CHP'li arkadaşlarımız içmeye devam edecek. Biz de hizmet etmeye devam edeceğiz. Onlar içtikçe biz iktidar olacağız. Onlar içmeye devam etsinler. Çünkü ayık olmak lazım." 

'Köftecide bira bulamazsın' 


Fotoğraf GARBİS ÖZATAY 


Belediye Başkanı Aygün, özellikle köftesiyle meşhur olan sahil yolu üzerindeki restoranlarda içki servisi yapılmaması ile ilgili olarak, "Türkiye'nin hiçbir yerinde köftecide bira, içki bulamazsın. Köfteci köftecidir. Hemen yolun karşısındaki restoranlarda içki var" diye konuştu. 


</TEXT>
</DOC>
