<DOC>
<DOCNO> 388701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/guncel/gun03.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbi durdu 
</HEADLINE>
<TEXT>


Kalbi dün ikinci kez duran Necmettin Erbakan'ın eşi Nermin Erbakan, hayati tehlikeyi henüz atlatamadı 

YILDIZ YAZICIOĞLU Ankara 

Kapatılan RP'nin Genel Başkanı Necmettin Erbakan'ın eşi Nermin Erbakan'ın kalbi dün yeniden durdu. Türkiye Yüksek İhtisas Hastanesi'nde yoğun bakım ünitesine alınan Nermin Erbakan'ın hayati tehlikeyi atlatamadığı belirtildi. 
Hafta başında geçirdiği anjiyo operasyonu sonrası kalp krizine bağlı komplikasyon yaşayan Nermin Erbakan'ın kalbi salı günü durdu. Türkiye Yüksek İhtisas Hastanesi Başhekimi Prof. Dr. Adnan Çobanoğlu'nun da bulunduğu ekip tarafından kalp atışları yeniden düzenlenen Erbakan, son dakikada ölümden kurtarıldı. Önceki gün sağlık durumunda iyileşme gözlenen Erbakan, yakın çevresine de kendini iyi hissettiğini söyledi. 
Ancak Erbakan'ın kalbi, dün sabaha karşı aniden durdu. Kardiyovasküler Cerrahi Yoğun Bakım Ünitesi'ne götürülen Erbakan'la Çobanoğlu ilgilendi. Yaşam destek sistemine bağlandıktan sonra öğle saatlerine kadar süren tıbbi müdahalelerle ritim bozukluğu düzeltilmeye çalışıldı. Düzenli kalp atışı sağlanmasına rağmen durumu iyi görülmeyen Erbakan, yoğun bakımda kontrol altına alındı. 


</TEXT>
</DOC>
