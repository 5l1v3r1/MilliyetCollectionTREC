<DOC>
<DOCNO> 391328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/yazar/sazak.html </URL>
<DATE> 2005/11/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
29 Ekim'de Çankaya 
</HEADLINE>
<TEXT>


Zirve buz gibi. Başkentte kara kış. Devletin zirvesinde de hava soğuktu Selamlaşmadılar, tokalaşmadılar, konuşmadılar 
Bunlar 29 Ekim'deki gazete başlıkları, 2005 Türkiye'sinden Cumhuriyet Bayramı manzaraları. 
1980 öncesi bu tür görüntülere, cenaze törenlerinde rastlardık. 
Ülkede kan dökülürken, cami avlusunda buluşan liderler, iki adım mesafede göz göze gelmez, el sıkışmazlardı. 
Gerilim, gazete manşetlerine yansırdı "Cenazede bile konuşmadılar." 
Ankara'daki 29 Ekim kutlamaları, 12 Eylül öncesinin o kasvetli günlerini anımsattı. Hava kurşun gibiydi. Bu atmosfer Çankaya'daki resepsiyona da yansıdı. 
Televizyonda izledim. Bayramın tadına varan tek lider Cumhurbaşkanı Sezer'le resim çektirirken 'çocuklar gibi şen' olan Ecevit'ti. 2001 Şubat krizini tetikleyen Çankaya'daki Anayasa fırlatma olayının üzerinden geçen yıllar ve AKP iktidarı karşısında 'Sezer'i hedef almanın yanlışlığı' şimdi daha iyi anlaşılıyor. Ahmet Necdet Sezer'i Anayasa Mahkemesi Başkanlığı'ndan istifa ettirerek cumhurbaşkanlığına aday gösteren de Sayın Ecevit değil miydi 
İlginçtir. 29 Ekim resepsiyonu nedeniyle Ankara kulislerinde Sezer'den sonra Çankaya için bir başka anayasacı, YÖK Başkanı Prof. Erdoğan Teziç ismi konuşuluyordu. 
Cumhurbaşkanını 2007 baharında bugünkü Meclis seçecek. Ancak bir 'erken seçim' de olasılık dışı değil. Devletin zirvesindeki gerilimi Çankaya hesaplarıyla ilişkilendirmek erken bir değerlendirme olmaz. 
Başbakan Erdoğan, AKP'nin cumhurbaşkanı adayı olacaksa, muhalefet 2002 Meclis'inin oluşumundaki 'üçte bir oyla üçte iki çoğunluk' tartışması açarak 'erken seçim' isteyecek. AKP de 'halka gidilmesi' yönünde meydan okuyabilir. 
Önümüzdeki dönem hayli sancılı geçecek. 
Siyasi iktidar-YÖK kavgası, Cumhurbaşkanı Sezer'in rektörleri Köşk'e davet ederken, AKP yönetiminin 'türbanlı' eşlerini çağırmaması buna karşın az sayıda katılımla iktidar grubunun protestosu, 2007 Çankaya krizinin ayak sesleridir. 
Genelkurmay Başkanı Orgeneral Hilmi Özkök, 'Rektörlerin topluca bana gelmesine soğuk bakardım' diyerek '28 Şubatvari' oluşumlara set çekiyor. 
AB adayı Türkiye'de 'seçim' demokrasinin tek güvencesidir. 
Eski Cumhurbaşkanı Demirel'in de şu sıra, 'darbelerin dayanağı' olan Silahlı Kuvvetler İç Hizmet Yasası'nın ünlü 35. maddesini tartışmaya açması boşunadır. 
'Nasıl olsa ordu var ' düşüncesini askerler de yadırgıyor... 
Demokrasi içinde çözüm üretmeye alışmalıyız 



</TEXT>
</DOC>
