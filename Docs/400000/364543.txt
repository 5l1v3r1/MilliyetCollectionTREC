<DOC>
<DOCNO> 364543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/guncel/agun.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irkçılar' Meclis'i kuşatmaya kalktı 
</HEADLINE>
<TEXT>


Bulgaristan'da aşırı milliyetçiler, güvenoylaması sırasında parlamento yanında miting düzenleyerek kabineye 4 Türk'ün girmesini protesto etti. Yürüyüş kiliseden başladı 

LÜTFÜ KARAKAŞ Sofya DHA 

Bulgaristan'daki seçimlerin galibi sosyalistlerin, üyelerinin çoğunluğunu Türklerin oluşturduğu Hak ve Özgürlükler Hareketi ile koalisyon kurması üzerine, aşırı milliyetçi ATAKA Hücum İttifakı üyeleri, güvenoylaması sırasında parlamentonun yanında protesto mitingi düzenledi. 
Mitinge katılanlar, Başbakan Sergey Stanişev'in fesli görüntüsü ve Bulgaristan haritasının üzerinde Türk bayrağı bulunan pankartlar taşıdı. Milliyetçilerin parlamentoyu işgal etme olasılığına karşı, polis meclisin çevresini kuşattı. 

'Yeniçeri Stanişev' 
Bulgaristan'da 25 Haziran'da yapılan milletvekilliği genel seçimlerinin en büyük sürprizini yaparak meclise 20 milletvekili sokan, gazeteci Volen Siderov'un kurduğu ATAKA, hükümetin güvenoylamasının yapıldığı saatlerde meclisi kuşatmak istedi. 
Bulgaristan'ın çeşitli kentlerinden gelen, çoğunu yaşlı Bulgarların oluşturduğu milliyetçiler, sabah erken saatlerde parlamentoya 100 metre uzaklıktaki Aleksandır Nevski Kilisesi'nin yanında toplandı. Bulgar bayrakları ve üzerinde "Vatan hainlerini mahkemeye verelim", "Erken seçim yapılsın", "Bulgarlar Bulgaristan'ı kurtarın", "Stanişev Yeniçeridir", "Türk sancağı olmak istemiyoruz", "Yeni Türk esaretine hayır" yazılı pankartlar taşıdı. 

Safkan kabine 
Yaklaşık 3 bin kişinin katıldığı miting için polis geniş güvenlik önlemi aldı. Göstericilerin çevresi çift kordonla sarıldı. 
Taraftarlarına hitap eden ATAKA lideri Siderov, "Bazı bakanlıklarda sadece Türkçe konuşuluyor. Bulgarlara 'g vur' diyorlar. Böyle bir Türk hükümeti istemiyoruz. Stanişev fes geçirip HÖH Genel Başkanı Ahmet Doğan'a hizmet etmeye çalışıyor" dedi. Siderov, erken seçimden sonra safkan Bulgar kabinesi kuracaklarını da öne sürdü. 

Güvenoylaması bugüne kaldı 

DIŞ HABERLER SERVİSİ 
BULGARİSTAN'da, Bulgaristan Sosyalist Partisi BSP ile üyelerinin çoğu Türklerden oluşan Hak ve Özgürlükler Hareketi'nin HÖH açıkladığı kabine için dün yapılması planlanan güvenoylaması, muhalefet meclisi terk edince ertelendi. 
Güvenoylaması için toplanan mecliste, ATAKA İttifakı Başkanı Volen Siderov, yeni kabineyi tanıtan başbakan adayı BSP Genel Başkanı Sergey Stanişev'e sık sık, HÖH ile koalisyon kurduğu için laf attı. Öğleden sonra yapılan ikinci oturuma, muhalefetteki 2. Simeon Ulusal Hareketi'nin 82, Birleşik Demokratik Güçler'in 20, Güçlü Bulgaristan için Demokratlar'ın 17, ATAKA İttifakı'nın 20, Bulgaristan Halk Birliği'nin 13 milletvekiliyle, 1 bağımsız milletvekili katılmadı. Bunun üzerine Meclis Başkanı Prinski, oylamanın bugüne ertelenmesine karar verdi. İkinci oturumda mecliste yalnızca, BSP ve HÖH'ün toplam 116 milletvekili kaldı. 


</TEXT>
</DOC>
