<DOC>
<DOCNO> 364374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko20.html </URL>
<DATE> 2005/07/26/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
TEKEL'in ikiz kuleleri 100 milyon dolara TOBB'un... 
</HEADLINE>
<TEXT>

     Tekel'e ait İkiz Kuleler için en yüksek teklifi 100 milyon dolar ile Türkiye Odalar ve Borsalar Birliği TOBB verdi. 
     Özelleştirme İdaresi Öİ Başkan Yardımcısı Kazım Çalışkan'ın komisyon başkanlığında gerçekleştirilen ihaleye, Yenigün İnşaat ve TOBB katıldı. 
     Yazılı turun ardından 97 milyon dolar başlangıç, 1 milyon dolar artırım aralığı ile sözlü turlara geçildi. Birinci sözlü turda TOBB 98 milyon dolar verirken, Yenigün İnşaat ihaleden çekildiğini açıkladı. 
     Ardından, ihale komisyonu TOBB'un teklifini revize etmesini istedi. Odalar Birliği kendi arasında yaptığı değerlendirmenin ardından, fiyatı artıramayacağını belirtirken, komisyon başkanı kendi değerlendirmelerine göre fiyatın yeterli olmadığını belirtti ve TOBB'dan yeni bir değerlendirme daha istedi. 
     Komisyon Başkanı, kamuoyunu rahatlatacak ve yapılan işin verimini ortaya koyabilecek bir fiyat istediklerini söyledi. Bunun üzerine TOBB Başkan Yardımcısı Zafer Çağlayan, teklifi 1 milyon dolar daha artırarak 99 milyon dolara çıkarttıklarını belirtirken, komisyondan ''onu düz yapalım'' teklifi geldi. 
     Bu söz üzerine Çağlayan, Nasreddin Hoca'nın 99 altın hikayesini hatırlatarak, Komisyon Başkanı'nın ''100 yapalım bitirelim'' sözleri üzerine, TOBB teklifini 100 milyon dolara çıkardı. 
     İhale teknik olarak sonuçlanırken, Özelleştirme Yüksek Kurulu'nun ÖYK kararının ardından kesinleşecek. 
     Alıcı firma, İkiz Kuleler'in bedelini peşin veya vadeli ödeyebilecek. Vadeli seçenekte yüzde 40'ı peşin, 12 ayda 1 ödemeli, 36 ayda vade farkı ile birlikte ödeme yapılabilecek. 
     
     MALİYE'DE TOPLANTI 

     Bu arada Tekel'in ikiz kulelerinin satış ihalesi öncesi, dün gece Maliye Bakanlığı'nda Bakan Kemal Unakıtan başkanlığında bir toplantı yapıldı. 
     Toplantıya Unakıtan'ın yanı sıra, Özelleştirme İdaresi Başkanı Metin Kilci, TOBB Başkanı Rifat Hisarcıklıoğlu ile TOBB Başkan Yardımcısı ve Ankara Sanayi Odası Başkanı Zafer Çağlayan katıldı. 
     Toplantıda, Unakıtan ve Kilci'nin, Odalar Birliği yöneticilerinden ikiz kuleler için teklif ettikleri fiyatı yükseltmelerini istediği öğrenildi. 
     
     ''TOBB'UN GENEL MERKEZİ OLACAK'' 

     TOBB Başkan Yardımcısı Zafer Çağlayan, binanın TOBB'un genel merkezi olacağını söyledi. 
     Nihai pazarlık görüşmeleri sonrasında gazetecilerin sorularını yanıtlayan Çağlayan, ihaleye girerken tekliflerinin bu olmadığını, psikolojik bir rakam olduğu için 100 milyon dolara ulaşıldığını belirtti. 
     Bu bedeli nasıl ödeyeceklerine, önümüzdeki günlerde karar vereceklerini söyleyen Çağlayan, ''Hepimize hayırlı olsun'' dedi. 
     TOBB'un özelleştirme konusundaki görüşlerinin bilindiğini hatırlatan Çağlayan, kamunun bir an önce ekonomiden çıkması gerektiğini kaydetti. 
     İkiz Kulelerin TOBB'un genel merkezi olacağını belirten Çağlayan, bütün birimlerin bu binaya taşınacağını söyledi. 
     TOBB'un sektör meclisleri kurmayı amaçladığını anımsatan Çağlayan, bunlar içinde geniş ve rahat bir mekanın sağlanmış olacağını ifade etti. 
     Çağlayan, İkiz Kulelerin alınmasının TOBB'un daha geniş alanlarda, daha büyük hizmetler sunacağı anlamına geldiğini kaydetti. 
     İkiz Kulelerin kullanılacak alanları dışında kalan bölümleri ile ilgili TOBB Yönetim Kurulu'nun önümüzdeki günlerde karar vereceğini de anlatan Çağlayan, kulelerden birini muhtemelen teknopark olarak kullanacaklarını ifade etti. 
     
     İDDİALARA YANIT 

     Bir gazetecinin, İkiz Kulelerin satışındaki iddiaları hatırlatması üzerine de Çağlayan, ''Benim bildiğim bir malı değerinden ucuza almakla peşkeş çekilir, bir malı değerinden fazla almanın peşkeş olduğunu ilk defa gördüm'' diye konuştu. 
     
     BAŞBAKANIN RİCASI YOK 

     İhale ile ilgili Başbakan Recep Tayyip Erdoğan'ın TOBB yönetiminde ricası olup olmadığı yönündeki bir soruya karşılık da Çağlayan, ''Hayır böyle bir şey yoktur'' yanıtını verdi. 
     İhaleye gelirken, 100 milyon dolarlık bir teklif vermek için gelmediklerini söyleyen Çağlayan, ''Ama ihale ortamında ister istemez bir ara gazı, bir manevi gaz oluyor. Biraz da gazın etkisi ile... yani sadece burada, Başbakan değil gazın etkisi var.'' dedi. 
     Çağlayan basın mensuplarına da esprili bir şekilde, ''Sizler olmasaydınız daha ucuza alabilirdik'' dedi. 
     İhale bedelini nasıl ödeyeceklerine ilişkin soruya karşılık da Çağlayan, bunun vadeli mi, yoksak peşin mi ödeneceği konusunda henüz bir kararları olmadığını, ancak bu ortamda Türkiye için inanılmaz kredi teklifleri bulunduğunu kaydetti. 
     Nihai pazarlık görüşmelerinde fiyatın 100 milyon doları bulması, gazeteciler ile Çağlayan arasında şakalaşmalara neden olurken, bir gazetecinin 100'ü buldular, demesi üzerine Çağlayan, esprili bir şekilde ''Allah'tan astar istemediler'' dedi. 
     Bu arada İkiz Kulelere ilişkin satış bedelinde vadeli seçeneğin tercih edilmesi durumunda, dolar üzerinden yıllık yüzde 7 basit faiz uygulanacağı öğrenildi. 
     
</TEXT>
</DOC>
