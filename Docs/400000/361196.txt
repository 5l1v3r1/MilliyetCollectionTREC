<DOC>
<DOCNO> 361196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/ekonomi/eko04.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman sanayiciler, Türk otomotivine övgü yağdırdı 
</HEADLINE>
<TEXT>


Alman sanayicilerin yaptırdığı araştırma raporunda, Türk otomotiv sektörünün dünya kalitesini yakaladığı, kazancını artırmak isteyen Alman yatırımcının, Türkiye'deki fırsatları kaçırmaması gerektiği belirtildi 

İHSAN DÖRTKARDEŞ DHA 

Alman Sanayiciler Birliği ve Alman Otomobil Sanayicileri Birliği, Türkiye'nin Alman otomobil üreticileri için iyi fırsatlar sunduğunu açıkladı. İki kurumun, 'Management Engineers' adlı danışmanlık şirketine yaptırdığı araştırmada, Türkiye'de iç piyasanın hızla büyüdüğü vurgulanırken, "Üretimde kullanılan teknoloji devamlı yenileniyor, ürünlerin kalitesi uluslararası standartlarda. Dış yatırımcılar için bürokratik engeller az, Türkiye otomobil üreticisi ve otomobil yan sanayicileri için cazip bir ülke" değerlendirmesi yapıldı. 
Alman otomotiv sektörü için Türkiye'nin geniş imk nlar sunduğu ve kazancını artırmak isteyen üreticilerin yatırım yapabileceği güvenli bir ülke olduğu belirtilen araştırmada, son yıllarda küçük yerleşim birimlerinde kurulan fabrikalarda bile uluslararası standartlarda kalite tutturulduğuna dikkat çekildi. 

'Ucuz iş gücü ülkesi değil' 
Türkiye'nin sunduğu imk nların, dünyanın önde gelen üreticilerinin de dikkatini çektiği vurgulanan araştırmada, Daimler Chrysler, Fiat, Ford, MAN, Renault, Toyota gibi büyük otomobil şirketlerinin yanı sıra, otomobil yan sanayii devlerinden olan Knorr Bremse, Robert Bosch, Webasto ve Mannesmann Sachs gibi birçok firmanın Türkiye'ye yatırım yaptığı belirtildi. Türk otomobil piyasasında, son yıllarda üretimin arttığı, ancak piyasadaki açığın halen büyük olduğu ifade edildi. 
Management Engineers uzmanları, yatırımcıları, Türkiye'yi ucuz işgücü bulunabilecek bir ülke olarak görmenin yanılgı olacağı yönünde uyardı. 


</TEXT>
</DOC>
