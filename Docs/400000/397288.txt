<DOC>
<DOCNO> 397288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun55.html </URL>
<DATE> 2005/11/23/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Pinochet, kefaletle serbest bırakıldı 
</HEADLINE>
<TEXT>

     Gizli banka hesaplarıyla ilgili soruşturma çerçevesinde hakkında ev hapsinde tutulması emri çıkarılan Şili'nin eski diktatörü Augusto Pinochet'nin kefaletle serbest bırakılmasına karar verildi. 
     Yargıç Carlos Cerda, kefalet bedelini 22 bin 600 dolar olarak belirlerken, 25 Kasım'da 90 yaşına basacak eski diktatörün serbest kalmasının toplum güvenliği için tehlike oluşturmayacağı görüşünü belirtti. 
     Yargıcın kefaletle serbest bırakma kararına karşılık, özellikle vergi yolsuzluğundan yargılanan Pinochet'nin özgürlüğüne kavuşabilmesi için son sözü, Santiago Temyiz Mahkemesi söyleyecek. 
     Şili'yi 1973 ve 1990 yılları arasında demir yumrukla yöneten eski diktatör hakkında son yedi yılda dört kez tutuklama emri çıkarıldı. 
     Eski Şili diktatörü Augusto Pinochet aleyhinde, vergi yolsuzluğu, pasaport sahtekarlığı ve sahte isimle 27 milyon dolarlık gizli banka hesaplarıyla bağlantılı diğer suçlarla ilgili dava açılmış, Yargıç Carlos Cerda eski diktatörün duruşmaya kadar ev hapsinde tutulması talimatı vermişti. 
     Son beş yıl içinde, Pinochet hakkında açılan insan hakları ihlalleriyle ilgili iki dava, mahkemelerin, eski diktatörün geçirdiği felçlerin yol açtığı bunama nedeniyle sağlığının yargılanmaya uygun olmadığı yönündeki kararları nedeniyle görülememişti. 
     
</TEXT>
</DOC>
