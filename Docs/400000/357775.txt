<DOC>
<DOCNO> 357775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/ydemirkol.html </URL>
<DATE> 2005/07/03/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
En zor görev 
</HEADLINE>
<TEXT>


1998 yılında Fatih Terim'le Florya Tesisleri'ndeki kartal yuvası çalışma odasında bir röportaj yapmıştım. Sanırım bu, o döneme kadar Terim'le yapılmış en uzun röportajdı. 10 dergi sayfası uzunluğunda. Her şeyi konuşmuştuk. Mehmet Ağar'la arkadaşlığından, aile yaşamına, futbola bakışına kadar. 
O koca röportajdan en çok aklımda kalan Terim'in kendi futbolculuğunu yorumlayışıydı. 
Bir soruya giriş yapmaya çalışırken "Siz iyi bir futbolcuydunuz" demiştim . "Yoook " dedi. 
- İyi değil. 
- Çok iyi bir futbolcuydunuz. 
- Büyük futbolcu diyelim Bu konuda mütevazı olmaya gerek yok. 
Terim'in hocalık kariyerinin, futbolculuk kariyerinin ötesine geçtiğini anlatmaya çalışıyordum. Terim bunu kabul etmedi. Doğrusu şiddetle reddetti. Tüm kariyerinin bir bütün olduğunu düşünüyordu. Galatasaray'da hocalığı kadar, futbolcu olarak da en büyüklerden olduğunu. O büyük bir futbol adamıydı. Bu değişik bir futbol ve hayat görüşü. Ve şuna inanıyordu Terim Büyük oyuncular büyük hoca olmaya daha yakındır. Önceki gün açıkladığı kadroda da bu düşüncenin derin izleri var. Oğuz Çetin, Mehmet Özdilek, Hami Mandıralı, Ünal Karaman, Metin Tekin, Hamza Hamzaoğlu, Tolunay Kafkas, Reha Kapsal. Hami haricinde tamamı orta saha oyuncuları. Dönemlerinin ve 4 büyüklerin simgeleri. Oyunu yönlendiren, takımı organize eden eski yıldızlar. Yani oyunun her yönünü düşünen, oyunu kurmayı, açmayı bilen futbolcular. Terim bu futbol zekaları gelişmiş, büyük oyuncuların, büyük teknik direktörlere dönüşebileceğini düşünüyor. Hemen tamamı 80'leri sonu 90'ların başında milli takımda emek vermiş. Terim devrimi sırasında oyuncu olarak görev almış yıldızlar. 

Kim olacaktı 
Terim'e emanet edilen geleceği kurma görevinin büyük bölümünü bu yıldız oyuncuları birer büyük teknik adama dönüştürmek olacak. Fatih hoca oyuncularını eğitmekten çok, hoca yetiştirmekle uğraşacak. Bu onun en temel işi gibi duruyor. Ve ne yalan söyleyeyim işi hiç de kolay değil. Çünkü bu isimlerden hiçbiri teknik direktörlük kariyerinde herhangi bir pırıltı sergileyebilmiş değiller. 
Özellikle A Milli takımlardaki yardımcıları, Oğuz Çetin ve Mehmet Özdilek. Aynı dönemin gözde oyun kurucuları, bugüne kadar çalıştıkları kulüplerde herhangi bir şey kurabilmiş değiller. Ne skor, ne oyun anlayışı, ne de devamlılık anlamında bir şey verdiler. En tecübeli isim olan Reha Kapsal'ın takdir edilecek spora bakış felsefesinin yansımasını henüz sahada göremedik. Bu yıl başında devraldığı Ankaragücü'nün ne kadar kötü ve sonuç almayan bir futbol oynadığını unutmadık. 
Yani aslında bu kadronun tamamının toplam başarısı ve verdikleri ümit, beğenilmediği için gönderilen Ersun Yanal'ın fersah fersah gerisinde. 
Tabii bu eleştirileri yaparken şunu da sormak gerekiyor. Peki bunlar değil de kim olacaktı Bu zor bir soru. 

Kocaman başarısızlık 
Terim'in soyunduğu iş, Almanya'ya gitmek, sonra geleceği kurmak, oyuncu yetiştirmek, ekol kurmak. Ve tüm bunlar için temel şart hoca yetiştirmek. Bu bugüne kadar bir teknik adamın üstlendiği en ağır görev. 5 yıldır duraklama döneminde olan Terim büyük bir sınava girişiyor. Bu sadece onun değil, hepimizin olmak ya da olmamak sınavı. Bu kadar zor bir görevi, birkaç tecrübeli ismin de olduğu bir kurmay heyetiyle yapabilseydi keşke. 
Yine bu tecrübesiz eski yıldızların olduğu, ama tecrübe ve başarı sergilemiş isimlerin de yer aldığı bir ekip. Bu yüzden Aykut Kocaman için Konya'yı ikna edememek büyük bir başarısızlık. Giray Bulak gibi isimlere gitmemek de. 
Umuyorum bunların, Terim'in imparatorluğu ve tek adamlığa alışmışlığıyla ya da Federasyonun garip politik müdahaleleriyle alakası yoktur. 



</TEXT>
</DOC>
