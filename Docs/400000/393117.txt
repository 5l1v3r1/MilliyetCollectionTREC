<DOC>
<DOCNO> 393117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy17.html </URL>
<DATE> 2005/11/08/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Baykal Başbakan her olayı kendi saplantıları için kullanmaktadır 
</HEADLINE>
<TEXT>

     -CHP TBMM GRUBU... 3 
     -GENEL BAŞKAN BAYKAL "ARTIK ASKER, DARBE ÇARE DEĞİL. 
     HALKIMIZIN, MİLLETİMİZİN SAĞDUYUSU, CUMHURİYET, ATATÜRK SEVGİSİ, DEMOKRASİ AŞKI... BAŞKA ÇARE YOK... İYİKİ DE YOK" -"GİDERAYAK, MİLLETİN 7 YILLIK GELECEĞİNE YÖNELİK BİR MAKAMI BELİRLEME İNADI DOĞRU DEĞİLDİR" -"GELECEK SEÇİM, LAİK CUMHURİYET’İN KENDİSİNİ SAVUNACAĞI BİR SEÇİM OLACAKTIR" -BAYKAL, İNCİRLİK’TEKİ YABANCI ASKERİ VARLIĞIN, BİR KARARNAMEYLE YAPILMAK YERİNE, MECLİS’TE KABUL EDİLECEK BİR ANLAŞMAYA DAYANDIRILMASI GEREKTİĞİNİ KAYDETTİ FOTOĞRAFLI 
     ANKARA A.A - 08.11.2005 - CHP Genel Başkanı Deniz Baykal, "Artık asker, darbe çare değil. Halkımızın, milletimizin sağduyusu, Cumhuriyet, Atatürk sevgisi, demokrasi aşkı... Başka çare yok... İyiki de yok" dedi. 
     Baykal, partisinin TBMM grup toplantısında yaptığı konuşmada, Türkiye’nin temel yapısı, istikrarı ve barışının tehlikeye girmesi durumunda, bunu düzeltmenin zor olacağını söyledi. 
     AK Parti’nin ülkenin temel yapısına ağır tahribatlar yaptığını öne süren Baykal, "Laik, demokratik cumhuriyet ve anayasal düzen ciddi tehlike altındadır. AKP’nin değiştik söylemleri inandırıcı değildir. 
     AKP, anayasal, laik, demokratik cumhuriyet düzenini tahrip etmekten kaçınmalıdır. Düzeni, daha dini temellerde yeniden şekillendirmek istemektedir" dedi. 
     AK Parti’nin üniversiteleri, yargıyı ele geçirmeye çalıştığını savunan Baykal, AK Parti’nin, bunlarla uğraşmak yerine partisinin, "Hakimler ve Savcılar Yüksek Kurulu’ndan Adalet Bakanı ve müsteşarın çekilmesi talebini" dikkate almasını istedi. 
     Deniz Baykal, TRT’nin, Medeni Kanun’un en önemli maddelerine karşı propaganda yapar hale geldiğini savunarak, şöyle konuştu 
     "Bu da mı tesadüf. Bunlar, hep belli bir yaşantının temellerini oluşturma hazırlıklarıdır. Bu planlı bir çabadır. Üniversitedeki türban kavgasının altında bu yatıyor. AKP iktidarının Türkiye’ye ne gibi sonuçlar yaratacağını tasavvuf bile etmek istemiyorum. Bu anlayışın bir an için Çankaya’da bulunduğunu düşünün, bir an için, YÖK’ü ve üniversiteleri tayin ettiğini düşünün. Ben burada halkı göreve çağırıyorum. Artık asker çare değil, artık darbe çare değil. 
     Halkımızın, milletimizin sağduyusu, Cumhuriyet, Atatürk sevgisi, demokrasi aşkı... Başka çare yok, başka çare yok... İyiki de yok..." CHP’li milletvekilleri, Baykal’ın bu sözlerini, ayakta alkışladı. 
     
     "YAPMAK İSTEDİKLERİNİN ASLINI BİLİYORUZ" 
     AK Parti’nin, "halkın çoğunluğunun, Cumhuriyet’e karşı ve laik olmadığını" düşünmeleri halinde, gizledikleri bu amaçlarını açığa çıkartıp gündemlerinin birinci sırasına alacaklarını iddia eden Baykal, "Burada her zaman olduğu gibi aldatmaca yapıyorlar. O Başbakanlık Müsteşarı, Türkiye’ye yakışmıyor. Başbakan, istediği kadar, gömleği, kravatıyla, batılı dostlarıyla görüşmeler yaparak, görüntü vermeye çalışsın. Ama biz, yapmak istediklerinin aslını biliyoruz" diye konuştu. 
     Geçmiş yıllarda Türkiye’de ve Avrupa’da 4 yılda bir seçim yapıldığını hatırlatan Baykal, 2006 yılının, Türkiye için seçim yılı olması gerektiğini söyledi. 
     
     "GİDERAYAK BELİRLEMEK DOĞRU DEĞİLDİR" 
     İktidarın, Anayasa değişikliği yapmak isterken, CHP’ye, "Gelin Parlamento’nun görev süresini 4 yılla kısıtlayalım" dediğini ifade eden Baykal, "Niye bu defa 5 yıl diyorsun Çünkü Cumhurbaşkanlığı seçimini bu arada çıkarmak istiyorsun. Giderayak, milletin 7 yıllık geleceğine yönelik bir makamı belirleme inadı doğru değildir. Bunu niye istiyor Çünkü kendince, üniversitedeki türban meselesini, Kuran kurslarını çözecek. Ancak bunları gizlice yapıyor. Açık açık söyle ne istediğini..." diye konuştu. 
     Deniz Baykal, gelecek seçimin, bir partinin gidip, başka bir partinin geleceği sıradan bir seçim olmayacağını, laik Cumhuriyet’in kendisini savunacağı bir seçim olacağını ifade etti. 
     Türkiye’nin 1950’den sonra, ikinci bir sınavla karşı karşıya bulunduğunu belirten Baykal, "Cumhuriyet’i sıkıntıya sokabilecek bu iktidarı, eğer Türk halkı oylarıyla sandıkta değiştirmeyi başarırsa, o zaman Türkiye’de gerçek bir demokrasi var demektir" dedi. 
     
     "TBMM’NİN KARARI GEREKMEKTEDİR" 
     Baykal, Türkiye’de terörün 3 yıl aradan sonra ciddi bir tehlike haline geldiğini de savundu. 
     Bağdat’ta, terör örgütü PKK’nın büro açıp, sözde bayrağını dalgalandırdığını dile getiren Baykal, hükümetin "bilinçsizliği ve duyarsızlığı" sonucu ülkenin tekrar terörle tehlikeli bir ortama sürüklendiğini ileri sürdü. 
     Deniz Baykal, İncirlik’teki yabancı asker varlığının, sadece bir kararnameyle meşrulaştırılmasının yanlış olduğunu savunarak, şöyle devam etti 
     "Hükümet, İncirlik’teki askeri varlığın, BM Güvenlik Konseyi kararına dayandığını söylüyor. Ancak, BM Güvenlik Konseyi’nin kararı, dış konularla ilgilidir. Oradaki olay ise bir iç konu olduğu için, burada Meclis’in kararı gerekmektedir. İncirlik’teki askeri varlığın, bir kararnameyle yapılmaya çalışılması sakıncalar doğurur. Haziran ayında bitecek bu kararnamenin, Meclis’te kabul edilecek bir anlaşmaya dönüştürülmesi gerekmektedir." Baykal, Devlet Bakanı Nimet Çubukçu’nun, Malatya Çocuk Yuvası’nda yaşanan olayın ardından yaptığı "yurtlarda muhbirim var" açıklamasının, bu konulara ne kadar uzak olduğunun göstergesi olduğunu söyledi. 
     "Muhbiri kime karşı kullanıyorsun Kendin atadığın kişilere karşı" diyen Baykal, Çubukçu’nun, istifa etmesini istedi. 
     SHÇEK Genel Müdür Vekili İsmail Barış’a, Mustafa Kemal olan adını değiştirdiği için teşekkür eden Baykal, "İyi ki ismini değiştirmiş. 
     Böylece Mustafa Kemal adına ne kadar uzak olduğunu ortaya koymuştur" dedi. 
     
     FRANSA’DAKİ OLAYLAR 
     CHP lideri Baykal, Başbakan Recep Tayyip Erdoğan’ın, Fransa’daki olayları, "türbanı kabul etmezsen, işte böyle olur" şeklinde değerlendirmesinin, Erdoğan’ın olayları, "ne kadar sığ ve yüzeysel bir şekilde izlediğinin göstergesi" olduğunu öne sürdü. 
     Başbakan Erdoğan’ın bu açıklamasının, Türkiye-AB ilişkilerinde de sıkıntılar yaratabileceğini ileri süren Baykal, "Maalesef Başbakan, her türlü olayı kendi saplantıları için kullanmaktadır" dedi. 
     Deniz Baykal, iki gün sonra yüce önder Atatürk’ün ölüm yıldönümü olduğunu anımsatarak, Atatürk’ün 20. ve 21. yüzyılların unutamayacağı, saygın, çok özel ve sıradışı bir devlet adamı olduğunu dile getirdi. 
     Atatürk’ün, Türkiye Cumhuriyeti ve CHP gibi iki büyük eser ortaya koyduğunu belirten Baykal, bu iki eserin de birbiriyle kaynaşmış, saygın eserler olduğunu vurguladı. 
     Baykal, Türkiye’ye yönelik hesapları olanların ilk hedef olarak Atatürk’ü seçmelerinin hiç şaşırtıcı olmadığını ifade ederek, Atatürk’ün bu milletin çocuğu olduğunu, bu milletin de Atatürk’ü yaşatacağını sözlerine ekledi. 
     
</TEXT>
</DOC>
