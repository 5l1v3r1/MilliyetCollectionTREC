<DOC>
<DOCNO> 385431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun23.html </URL>
<DATE> 2005/10/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Dünya Pakistan'a yardım için ayakta 
</HEADLINE>
<TEXT>

     Pakistan'ı yerle bir eden depremin ardından Türkiye bölgeye ilk ulaşan ülke olurken, pek çok ülke ve uluslararası yardım kuruluşlarından deprem bölgesine yardım akmaya başladı. Türkiye’nin yanı sıra İngiltere, Japonya ve Birleşik Arap Emirlikleri’nin BAE , depremden sonra hızlı şekilde yardım çalışmalarını başlatan ülkeler oldu. 
     GÜNEY ASYA'DAKİ DEPREM 
     
     KUVEYT'TEN 100 MİLYON DOLAR 

     Kuveyt, depremin vurduğu Pakistan'a 100 milyon dolar yardım yapacağını açıkladı. 
     Paranın yarısı kurtarma çalışmalarında, diğer yarısı depremden zarar gören altyapının yeniden inşasında kullanılak. 
     Kuveyt, böylece Pakistan'a yardım edeceğini açıklayan ilk Körfez ülkesi oldu. 
     
     ABD 

     Beyaz Saray Sözcüsü Scott McClellan, ABD’nin Pakistan’a 50 milyon dolarlık bir başlangıç yardımı yapma kararı aldığını belirtti. McClellan, bu yardım fonunun Pakistan Devlet Başkanı Pervez Müşerref ve hükümetin, talepleri üzerine ayrıldığını belirtti. Bu arada, ABD askeri operasyonlar düzenlediği komşu Afganistan’dan bölgeye helikopterler yolladı. 
     
     ASYA KALKINMA BANKASI 

     Asya Kalkınma Bankası Başkanı Haruhiko Kuroda, mevcut projelerden 10 milyon doların, depremden en çok etkilenen bölgelere acil yardım için yeniden tahsis edileceğini söyledi. 
     
     AVRUPA BİRLİĞİ 

     Bu arada, Avrupa Birliği AB , deprem kurbanları için bağışladığı 3.6 milyon avro dışında daha fazla yardım düşündüğünü bildirdi. 
     AB Komisyonu'nun, 20 milyon avro tutarındaki bütçesinden ne kadarını Pakistan ve Hindistan'a yardım olarak gönderebileceğini belirlemeye çalıştığı ifade edildi. 
     AB İnsani Yardım Temsilcisi Louis Michel, "Hayatları alt üst olmuş insanlara mümkün olan en kısa zamanda yardım etmek görevimizdir" dedi. 
     
     ÜLKE ÜLKE YARDIM 

     İngiltere, Çek Cumhuriyeti ve Avustralya toplam 2,46 milyon dolar yardım sözü verirken, Çin 6,2 milyon dolar yardım taahhüt etti. 
     Tayland da depremzedelere 100 bin dolar yardım tahsis ederken, pek çok ülke gibi Malezya da Pakistan’a kurtarma ekipleriyle destek verdi. 
     İspanya’dan Sınır Tanımayan İtfaiyeciler örgütü 21 elemanı, 2 sahra hastanesi ve 2 ton malzemeyle İslamabad’a ulaşırken, 50 kişilik Çin acil müdahale ekibi de İslamabad’a geldi. 
     Rusya’dan da acil durum görevlileri ve yardım kamyonlarının Pakistan’a doğru yola çıktığı kaydedildi. 
     Depremin 1 kişinin ölümüne yol açtığı Afganistan’ın da yarın 51 doktor, 5 hemşire ve 3 ton ilaç göndereceği belirtildi. 
     Fransa Savunma Bakanlığı, 25 kişilik sivil savunma birliği, kurtarma köpekleri ve malzemeler gönderileceğini bildirdi. 
     Güney Kore ise Pakistan’a 3 milyon dolar ve yardım ekibi göndereceğini bildirdi. Dışişleri Bakanlığı’ndan yapılan açıklamada, 1 milyon doların kısa zamanda temin edileceği, yardımın yarısının nakit, diğer yarısının battaniye gibi malzemeden oluşacağı belirtildi. 
     Bakanlık, kalan 2 milyon dolar yardımın ise daha sonra verileceğini kaydetti. Açıklamada ayrıca, Pakistan’a hemşire, doktor ve kurtarma görevlileri gönderileceği, bu ekipten 4 kişinin bugün, diğerlerinin daha sonra hareket edeceği belirtildi. 
     Uluslararası Kızılhaç ve Kızılay Dernekleri Federasyonu, depremden en çok zarar gören bölge olan Keşmir’in Pakistan’ın denetimindeki bölümünde bulunan Muzafferabad’a bir inceleme ve kurtarma ekibi gönderdiğini açıkladı. Federasyonun açıklamasında, İslamabad’a da 10 bin battaniye gönderildiği belirtildi. 
     Danimarka da Pakistan’daki kurtarma çalışmalarına destek olmak için 1,34 milyon avro vereceğini açıkladı. 
     İsveç de felaketten etkilenenlere çadır ve battaniye yardımında bulunma kararı aldı. 
     İsveç Savunma Bakanlığı’na bağlı kurtarma servisinin açıklamasında, Pakistan’a her biri 5-7 kişiyi barındırabilecek 75 adet çadır ve 3 bin battaniye gönderileceği kaydedildi. 
     Merkezi İngiltere’de bulunan Müslüman sivil toplum örgütü "Islamic Relief", Pakistan’a 2,9 milyon avro yardımda bulunacağını açıkladı. 
     Örgüt yetkililerinden Aziz Receb Ali, bölgeye tıbbi yardım malzemesi de gönderdiklerini belirterek, herkesi yardım yapmaya çağırdı. 
     Singapur, depremin vurduğu Pakistan'a 44 kişilik arama-kurtarma ekibi ve yardım malzemeleri göndereceğini bildirdi. Başbakan Lee Hsien Loong da Singapur'un deprem kurbanları için bağış yapacağını, ilaç ve yardım malzemeleri göndereceğini belirtti. Singapur Kızılhaçı'ndan bir ekibin de bugün Pakistan'a gideceği belirtildi. 
     İtalya, Güney Asya'da meydana gelen depremde en çok zarar gören Pakistan'ın kuzeydoğu bölgesine çadır, sahra hastanesi ve sağlık personeli gönderdi. Pakistan'a çadır ve diğer yardımları taşıyan iki uçak, İtalya'dan hareket etti. 
     
     HOLLANDA'DAN KAMPANYA 

     Hollanda'da, Güney Asya'da meydana gelen depremde zarar görenlere yardım amacıyla kampanya başlatıldı. 
     Yardım ve kurtarma çalışmalarına katılacak görevlilerin bulunduğu bir uçak, dün gece Eindhoven'dan Pakistan'a hareket etti. 
     Hollanda ekibinde, aralarında doktor, polis, itfaiyeci, yardımcı sağlık personeli gibi görevlilerin bulunduğu 60 kişi yer aldı. Ekiple beraber, 8 iz sürücü köpek de götürüldü. 
     Yardım malzemesi taşıyan ikinci uçağın da öğleden sonra Pakistan'a hareket etmesi bekleniyor. 
     Yardım kuruluşları ise ortaklaşa düzenlenen kampanya çerçevesinde "800800" nolu ortak bir hesap açtıklarını duyurdular. Hollanda hükümeti, depremin duyulmasının ardından bölgeye bir milyon avro para yardımı yapılacağını bildirmişti. 
     
     JAPONYA 

     Japonya, Pakistan'a tıbbi bir ekip gönderecek. 
     Dışişleri Bakanlığı yetkilisi Hokuto Kaya, 21 doktor, hemşire ve diğer tıp uzmanlarından oluşan ekibin yarın Lahor'a ulaşacağını ve daha sonra depremden en çok etkilenen bölgelere karayoluyla gideceğini kaydetti. 
     Ekibin Pakistan'da yaklaşık 2 hafta kalacağını belirten Kaya, Dışişleri Bakan Yardımcısı Shuzen Tanigawa'nın da Pakistanlı yetkililerle yardım ihtiyaçları hakkında görüşmek üzere bugün İslamabad'a gideceğini söyledi. 
     
     MALEZYA 

     Malezya'nın Pakistan'a 50 yardım görevlisi gönderdiği ve 1 milyon dolar bağış yapacağı belirtildi. 
     Malezya Ulusal Güvenlik Konseyi'nden yapılan açıklamada, kurtarma personeli, doktor ve hükümet yetkililerinden oluşan bir ekibin Pakistan'a hareket ettiği kaydedildi. Bu ekibin de Pakistan'da 2 hafta kalması bekleniyor. 
     Malezya Başbakanı Abdullah Ahmed Bedevi, ülkesinin depremden etkilenen Hindistan ve Afganistan'a da yardım göndermeye hazır olduğunu söyledi. 
     
</TEXT>
</DOC>
