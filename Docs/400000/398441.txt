<DOC>
<DOCNO> 398441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo08.html </URL>
<DATE> 2005/11/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sivasspor 3 puana hasret kaldı... 
</HEADLINE>
<TEXT>

     Turkcell Süper Ligi'nin ilk 10 haftasında oynadığı futbol ve aldığı başarılı sonuçlarla futbolseverlerin beğenisini toplayan Sivasspor, son 4 maçtır galibiyete hasret kaldı. 
     Kuruluşundan buyana ilk kez çıktığı Turkcell Süper Ligi'nde, Alman teknik direktör Werner Lorant yönetiminde, ligin ilk 10 haftasında 6 galibiyet, 3 beraberlik ve 1 mağlubiyet alarak 21 puan toplayan ve futbol otoritelerinin dikkatini çeken Sivasspor, son oynadığı 4 maçta 3 mağlubiyet, 1 beraberlik alarak 22 puanda kaldı. 
     En son ligin 10. haftasında 23 Ekim'de sahasında konuk ettiği Diyarbakırspor'u 4-1 yenen kırmızı-beyazlı ekip, bu maçın ardından oynadığı Çaykur Rizespor, Fenerbahçe, Ankaraspor ve Beşiktaş maçlarında galibiyet yüzü göremedi. 
     Fenerbahçe, Çaykur Rizespor ve Beşiktaş karşında ilk golü bulan taraf olmasına rağmen sahadan yenik ayrılan Sivasspor, sadece Ankaraspor deplasmanından 1 puan çıkardı. 
     Ligin ilk 10 haftasında sadece Galatasaray'a mağlup olan ve rakip filelere 12 gol atıp, kalesinde 6 gol gören Sivasspor, son 4 maçta kalesinde 8 gol gördü, rakip fileleri ise 4 kez havalandırdı. 
     35 gündür 3 puana hasret kalan kırmızı-beyazlı ekip, gelecek hafta ligin flaş takımlarından Kayserispor karşısında galibiyet arayacak. 
     
</TEXT>
</DOC>
