<DOC>
<DOCNO> 376174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur27.html </URL>
<DATE> 2005/09/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Türkiye'nin Almanya'daki tanıtım filmi "En etkili reklam filmi" seçildi 
</HEADLINE>
<TEXT>

     Kültür ve Turizm Bakanlığı’nca hazırlanan Türkiye’yi tanıtım kampanyası çerçevesinde, Almanya’da yayınlanan reklam filmi 2005 yılının "En etkin reklam filmi" seçilirken, Avusturya’daki açıkhava ilanları 3. sıraya yerleşti. 
     Bakanlık’tan yapılan açıklamada, Almanya’nın en önemli araştırma grubu IMAS tarafından yapılan reklam etkinliği ölçümlemesi sonucunda, Türkiye’nin bu ülkede yayınlanan reklam filminin 2005’in "En etkin reklam filmi" kategorisinde birinci seçildiği bildirildi. Yine bu ülkede yayınlanan Türkiye radyo spotunun ise "En etkin radyo spotu" kategorisinde ikincilik elde ettiği belirtildi. 
     Avusturya’da ise en önemli pazar araştırmaları içerisinde yer alan GAMA Pazar Araştırması sonucunda, Türkiye’nin açık hava ilanlarının üçüncü sıraya yerleştiği bildirildi. 
     Açıklamada, "Türkiye tanıtım kampanyaları, reklam değerlendirmelerinin en önemli göstergesi olan etkinlik ölçümlerinde başarılı sonuçları ile amacına ulaşarak Alman ve Avusturyalıların beğenisini kazandığını kanıtladı" denildi. 
     Almanya’dan Türkiye’ye gelen turist sayısının 2005 yılının Ocak-Temmuz döneminde yüzde 15.98 artarak, 2 milyon 350 bin 438’e, Avusturya’dan gelen turist sayısının ise yine aynı dönemde yüzde 15.35 artarak 300 bin 393’e ulaştığı bildirildi. 
     
     BELÇİKA BASININDA TÜRKİYE’YE ÖVGÜ 
     Öte yandan, Belçika Tur Operatörleri Derneği’nce ABTO , bu ülkenin önde gelen gazetelerinden Le Libre Belgique’ye yapılan açıklamada, "uçakla gidilen tatil yöreleri listesinde Türkiye’nin İspanya’yı tahttan indirdiği" belirtildi. 
     Kültür ve Turizm Bakanlığı’nın açıklamasına göre, gazetenin haberinde, uçakla seyahat edenlerin sayısının 2005 yılında yüzde 8.2 arttığı ifade edilerek, uçakla gidilen tatil yöreleri listesinde Türkiye’nin 324 bin uçak yolcusuyla İspanya’yı geçtiği bildirildi. 
     
</TEXT>
</DOC>
