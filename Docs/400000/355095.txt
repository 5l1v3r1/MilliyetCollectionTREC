<DOC>
<DOCNO> 355095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/soneko10.html </URL>
<DATE> 2005/06/24/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
IMF'nin Türkiye'ye verdiği bütçe notu 11 üzerinden 3 
</HEADLINE>
<TEXT>

     ANKARA ANKA 

IMF’nin "Bütçeyi Kim Kontrol Ediyor Hükümet mi, Yasama Organı mı" başlıklı çalışma raporunda yapılan yasama organlarının bütçe üzerindeki gücüne ilişkin endeks sıralamasında, Türkiye 11 puan üzerinden 3 alarak, 28 ülke arasında 20’nci olabildi. 
     IMF’nin 28 ülkede yasama organlarının bütçe üzerindeki güçlerine ilişkin oluşturduğu endekste, Türkiye yalnızca 3 puan aldı. Böylece endeks sıralamasında, 28 ülke içinde Türkiye 20’inci sırada yer aldı. Meksika ve İspanya’da 3 endeks değeriyle Türkiye ile aynı konumda bulunurken, en yüksek endeks değerine sahip olan ülke ABD oldu. Yasama organlarının bütçe üzerindeki güçlerine ilişkin endekste en kötü durumdaki ülkeler sıfır endeks değeriyle Yunanistan, İrlanda ve Yeni Zelanda oldu. 
     Her yıl en az 3 yılı kapsayan bir bütçe stratejisinin yenilenerek yasama organında kabul edilip edilmediğine ilişkin ölçümde, bu yıla kadar tek yıllık bütçeler yapan Türkiye sıfır puan aldı. Ancak Türkiye gelecek yıldan itibaren 3 yıllık bütçelemeye geçecek. 
     TBMM’nin hükümet tarafından getirilen bütçe tasarısı üzerinde sınırsız bir düzeltme yetkisine sahip olup olmadığına ilişkin değerlendirmeden de Türkiye 1 puan aldı. 
     Bu endeks değeri, Türkiye’de TBMM’nin bütçe açığının değiştiremeyeceğini, ancak harcamaların dağılımını değiştirebileceğine işaret ediyor. Çalışmada, TBMM’nin bütçeyi inceleme ve görüşme süresinin ne kadar olduğuna ilişkin göstergeden de 1 puan verildi. TBMM’nin hükümetten bağımsız bir bütçe danışma ve araştırma birimine sahip olmaması nedeniyle de yasama organına teknik destek kriterinden Türkiye sıfır puan aldı. Yasama organının hükümeti harcama programına tam bir şekilde uymaya zorlayıp zorlamayacağına ilişkin ölçümde de Türkiye 1 puan alabildi. 
     Buna göre, hükümet belli sınırlara bağlı olarak fonları kısıtlama ya da yeniden tahsis yetkisine sahip bulunuyor. 
     
</TEXT>
</DOC>
