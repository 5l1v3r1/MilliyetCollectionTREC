<DOC>
<DOCNO> 379539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/siyaset/siy08.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türk Kızılayı'nı Telafer'den çıkarttı 
</HEADLINE>
<TEXT>


NAMIK DURUKAN Ankara 


ABD, operasyonlardan zarar görenlere yardım için Kuzey Irak'taki Türkmen kenti Telafer'e giden Türk Kızılayı'na "Bölgeyi terk et" uyarısında bulundu. 
Kızılay yetkilileri, yardımlar kent merkezine ulaştırılamayınca, bir bölümü Telafer dışında kurulan çadır kente indirildi. Ancak yardımların yağmalanması üzerine Kızılay yetkilileri ile bir araya gelen ABD'li askeri yetkililer, malzemelerin kendilerinin gösterdiği yerlerde depolanmasını ve dağıtımın Amerikan askerlerince yapılmasını önerdi. ABD'li yetkililer, bu öneriyi kabul etmeyen Kızılay ekibinin malzemeleri bırakarak birkaç saat içinde bölgeyi terk etmesi uyarısında bulundu. Kızılay'dan yapılan yazılı açıklamada, "Irak halkının ve Telaferli kardeşlerimizin bu yaklaşımından rahatsız olanlar, Cenevre konvansiyonları ve uluslararası insancıl hukuka aykırı olarak, ekibimizi zaman zaman taciz etmiş, hukuk dışı uygulamalara maruz bırakmıştır" denildi. 



</TEXT>
</DOC>
