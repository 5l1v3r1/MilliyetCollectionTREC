<DOC>
<DOCNO> 383756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/spor/spo07.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sporu bitmedi 
</HEADLINE>
<TEXT>


Gençlik ve Spor Genel Müdür Vekili Mehmet Atalay, doping olaylarını Türk sporunun sonu olarak adlandırmanın yanlış olduğunu söyledi, "Önemli olan ders çıkarıp, geçiş sürecini en az hasarla atlatmak" dedi 


Türkiye'de son yıllarda ard arda patlayan doping skandalları konusunda Gençlik ve Spor Genel Müdür Vekili Mehmet Atalay, ilginç yaklaşımlar sunarken, alınacak önlemleri de sıraladı 
"Herşeyden önce son günlerde yaşanan olayları Türk sporunun sonu diye adlandırmak yanlış. Ağustos'ta madalyalar, yaşanan başarılar ve tesislerle 'İşte Türkiye bu' denirken, 6 Eylül'de 'Herşey bitti' olmaz. Olayları uçlarda yaşamayı bırakmamız lazım. Sadece Türkiye'de değil tüm dünyada doping ile savaş var. WADA'nın 2003'de resmen kurulması ile dünyada dopingli yakalanan sporcu sayısında büyük artış gözlemlendi. Türkiye olarak biz de 2003'de WADA'ya Başbakan Yardımcısı katında imza attık. Ancak unutulmaması gereken bir geçiş sürecinin yaşandığıdır. Bu bir kültürüdür. Öncelikle sporcu, antrenör ve idarecilere bu kültürü aşılamak gerekir. Bu sistem tam olarak oturana kadar ufak tefek hatalar elbette olacaktır. Önemli olan gerekli dersi çıkarmak ve geçiş süresini en az hasarla atlatmak." 

WADA milat oldu 
"WADA'nın hayata geçmesiyle tüm dünyada sadece halter değil, bütün federasyonlar doping sıkıntısı ile karşı karşıya. Artık sadece müsabakada değil, yarışma dışı kontroller sporcunun hareketlerini kısıtlıyor. Biz de bu konuda çok ciddi bir çalışma içindeyiz. Atina Olimpiyatları'ndan 1 yıl önce bu çalışmayı başlattık. Sporcu, antrenör ve idarecilere konunun ciddiyetini anlatıyoruz. Kontrollerin gevşemesine imkan yok. Artık bu işten kaçış olmadığını herkes anlayacak. WADA'nın tüm kurallarına uyacağız ve bu konuda sporcu, antrenör ve idarecilerimizi bilinçlendirmeye devam edeceğiz." 

Sorun elit sporcu azlığı 
"Türkiye'nin en önemli sorunlarından birisi elit sporcu azlığı. Dünyada da dopingli çıkan sporcu sayısı fazla. Ancak o ülkeler bir şampiyonun yerine başka başarılı bir sporcusunu koyabiliyor. Sporcu sayımızı yükselttiğimiz zaman bu sıkıntının da önüne geçmiş olacağız. Sporun asıl amacı sağlıktır. Ödül, para, madalya, şampiyonluk uğruna sağlık kaybedilmemeli. Doping yaparak elde edilen para, şöhret, sağlığını kaybetmiş bir sporcuya ne kadar yarar sağlar. Bu fikri aşılamak lazım." 

TADA'yı kuracağız 
"Doping konusunda asla taviz vermeyeceğiz. Öncelikle Türkiye Anti - Doping Ajansı'nı TADA Ekim'de TBMM'den geçirip kuracağız. Böylece WADA'nın talimatıyla değil, kendi inisiyatifimiz ile her an, her yerde sporcuları kontrolden geçirebileceğiz. Bağımsız bir kuruluş olduğu için kimsenin etkisinde kalmayacak. Milli Eğitim Bakanlığı ile ortaklaşa bir proje ile okullara gireceğiz. Dopingin zararları küçük yaşta öğrenilecek. Bundan sonra yurtdışına çıkacak kafileler Doping Kontrol Merkezi'nden temiz raporu almadıkça faaliyetlere gidemeyecek. Her yıl düzenlenen Dünya Şampiyonası'nda madalya aldıysa sporcuya ödülü o yıl dört eşit taksitte verilecek. Olimpiyat şampiyonu da ödülünü dört taksitte alacak." 

Antrenörler sorumlu 
"Doping konusunda antrenörler sporculara oranla daha çok sorumlu. Sporcu müsabakaya hazırlanırken konsantrasyon sorunu yaşayabilir, yanlış hareket edebilir, eksik bilgisi olabilir. Ancak antrenörün böyle bir lüksü yok. Sağlık ekibi ile işbirliği yaparak doping konusunda dikkatli olmak zorunda. Bundan sonra sporcusu dopingli çıkan antrenörlere yaptırım getirilecek. Ceza alacaklar." 


</TEXT>
</DOC>
