<DOC>
<DOCNO> 380854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko25.html </URL>
<DATE> 2005/09/23/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Hatay Havaalanı Ulaştırma Bakanlığı'nda devrediliyor... 
</HEADLINE>
<TEXT>

     AK Parti Grup Başkanvekili ve Hatay Milletvekili Sadullah Ergin, Hatay Havaalanı'nın Ulaştırma Bakanlığı'na devredileceğini söyledi. 
     Ergin, AK Parti Hatay İl Teşkilatı'nca düzenlenen ''İstişare Toplantısı''nda yaptığı konuşmada, uzun süreden beri yapım aşamasında olan Hatay Havaalanı'nın hafta sonunda, Başbakan Recep Tayyip Erdoğan'ın da katılımıyla Ulaştırma Bakanlığı'na devredileceğini belirtti. 
     Havaalanı inşaatının sadece İl Özel İdaresi'nin ödenekleriyle bitirilmesinin mümkün olmadığını ifade eden Ergin, ''Bu sorun, il özel idarenin sırtında kambur gibi duran bir sorun. Bunu bir an önce çözümleyeceğiz. Devir çalışmaları son aşamada ve hafta sonu bu sorunu çözeceğiz'' dedi. 
     AK Parti Hatay Milletvekili Mehmet Soydan da, İskenderun Körfezi'nde 2 bin 200 ton toksik atık yüküyle batan M V Ulla gemisinin, 20 gün sonra battığı yerden çıkarılacağını belirtti. 
     Batan gemiyle beraber yörede balıkçılık sektörünün durma noktasına geldiğini belirten Soydan, şöyle konuştu 
     ''Hatay'da, çok sayıda balıkçı esnafı batan gemiden etkilenmişti. Gemi bölge halkına çok zarar verdi. Çalışmalar teknik arızalardan ve betonlaşmadan dolayı defalarca kez durdu. Ama artık yolun sonuna geldik. 20 gün içinde eğer yeni bir sorun çıkmazsa gemiyi denizden çıkartacağız.'' 
     
</TEXT>
</DOC>
