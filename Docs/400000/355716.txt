<DOC>
<DOCNO> 355716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/ekonomi/aeko.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF 'kur ayarlamasına ihtiyaç olabilir' demiş 
</HEADLINE>
<TEXT>


AKP'nin 'izin vermediği' için bir yıldır 'yayımlanamayan' IMF uzman raporu nihayet yayımlandı. IMF'nin 2004 yılının temmuz ayında 'döviz kurlarının ayarlanmasına ihtiyaç olabileceği' uyarısında bulunduğu ortaya çıktı 

Ahmet Erhan Çelik - Ankara 

Devlet Bakanı Ali Babacan'ın "Böyle bir rapor yok" dediği 2004 temmuz tarihli rapor, 19 Mayıs 2005 tarihinde IMF'nin resmi internet sitesinde yayımlandı. IMF ana sözleşmesinin 4. maddesine istinaden gerçekleştirilen konsültasyon ile 8. gözden geçirme görüşmelerinin sonuçlarının değerlendirildiği raporun özeti 2004 yılının mayıs ayında, teknik hesaplamaların yer aldığı eki ise 2004 temmuz ayında tamamlandı. Türkiye Masası Şefi Rıza Moghadam başkanlığındaki heyet tarafından hazırlanan ve ekleriyle birlikte 142 sayfa tutan birbiriyle ilişkili iki raporda dikkat çeken tespitler şöyle 

Ayarlama ihtiyacı 
Yüzde 5'lik büyüme hedefi ile yüzde 12'lik enflasyon hedefi yılsonunda aşılacak görülmekle birlikte ekonomi, yüksek talep artışı ve cari açığın bir ülkenin döviz gelirleri ile giderleri arasındaki farkı ifade eden gayri safi milli hasılanın yüzde 4'üne yaklaşmasının getireceği sorunlarla karşılaşabilir. Gelişmekte olan pazarlarla uyumlu şekilde ikincil piyasada faiz oranlarının yükselmesi ve kurdaki değerlenme iç talebin baskılanmasına katkıda bulunacaktır. Ancak bu yeterli olmazsa yetkililer cari açıktaki kötüleşmeyi kontrol altına alacak mali tedbirler almak durumunda kalacaktır. Mali tedbirler yetersiz kalırsa döviz kurlarında dış borcu ve enflasyonu artırmak pahasına "ayarlama yapma" ihtiyacı olacaktır. 

Sıcak para tartışması 
Babacan'ın "dalgalı kurda devalüasyon olmaz" diyerek karşı çıktığı bu görüşlerin üzerinden bir yıl geçti, ekonominin makro dengeleri ise programlanandan daha farklı bir seyir izledi. Milli hasıla 2004 sonunda yüzde 5 yerine yüzde 9.9 büyüdü, enflasyon ise yüzde 12'in altına çekildi. 
Büyüme ve enflasyon sonuçları başarı olarak gösterilirken cari açıktaki kötüleşme endişe verici bir çizgi izledi. 2004 sonunda 15.5 milyar dolar seviyesini bulan cari açık, milli hasılanın yüzde 5.2'sine ulaştı. IMF'nin kur ayarlaması uyarısında bulunduğu dönemde cari açıkla ilgili beklentiler milli hasılanın yüzde 4 seviyesinde bulunuyordu. 
Türkiye ekonomisi son iki yılda 23.5 milyar dolar cari açık verdi. Bu açığın yüzde 70'i net hata noksan kalemi dahil kısa vadeli portföy girişi ile finanse edildi. Bu gelişmeler üzerine başlayan "sıcak para" tartışmaları ise halen devam ediyor. 

IMF 2007'ye kadar seçim beklemiyor IMF uzman raporunda üç yıl boyunca "genel seçimlere" ihtiyaç bulunmadığı ifade edilirken, hükümetin mevcut Meclis çoğunluğuyla birlikte sosyal güvenlik ve bankacılık gibi alanlardaki yapısal reformları gerçekleştirmek için "emsali görülmemiş" bir fırsat yakaladığı vurgulandı. 
Ancak aradan bir yıl geçtiği halde hem sosyal güvenlik hem de bankacılıkla ilgili reform mevzuatı yasalaşmadı. IMF'de ilk gözden geçirme görüşmesinde hükümete Meclis tatile girmeden her iki yasanın da geçirilmesi şartını getirdi. Meclis bu şartı karşılayabilmek için geçen haftadan beri yoğun mesai yapıyor. 

IMF'den uluslararası mesaj IMF uzman raporunun yine bizzat IMF'nin ısrarıyla yayınlandığı öğrenildi. Uluslararası fonlara ve yatırımcılara Türkiye'nin riskli alanlarını ve kırılganlıklarına dikkat çekmeyi amaçlayan raporun "hükümet gevşedi" eleştirilerinin arttığı bir dönemde yayımlanması dikkat çekici bulundu. 


</TEXT>
</DOC>
