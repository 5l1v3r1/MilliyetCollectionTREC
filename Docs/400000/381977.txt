<DOC>
<DOCNO> 381977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo31.html </URL>
<DATE> 2005/09/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ertuğrul Sağlam Alex'in attığı frikik golü, planlarımızı altüst etti... 
</HEADLINE>
<TEXT>

     Turkcell Süper Ligi takımlarından Kayserispor'da, teknik direktör Ertuğrul Sağlam, geçen hafta deplasmanda oynadıkları Fenerbahçe maçında, Alex'in attığı frikik golünün, planları altüst ettiğini, oyunun seyrini değiştirdiğini söyledi. 
     Sağlam, Karpuzatan'daki Kadir Has Kulüp Tesisleri'nde düzenlediği basın toplantısında, 3-0 yenildikleri Fenerbahçe karşısında, 75. dakikaya kadar futbolcularından istedikleri verimi aldıklarını kaydetti. 
     Fenerbahçe'nin müthiş bir taraftar desteği altında oynadığını belirten Sağlam, şöyle devam etti 
     ''Alex'in attığı frikik golü planlarımızı altüst etti, oyunun seyrini değiştirdi. Bu dakikadan sonra biraz daha risk almaya başladık, ancak bu riski biraz abartınca kalemizde 2 gol daha gördük. Maçtan sergilediğimiz futbolun karşılığı olmayan bir skorla ayrıldık. Buna rağmen Kayseri'yi en iyi şekilde temsil ettik.'' Sağlam, bu hafta sonu sahalarında yapacakları Ankaraspor maçının hazırlıklarına da başladıkları bildirdi. 
     Bu maçta elde edecekleri galibiyetin kendilerini ligdeki eski konumlarına getireceğini ifade eden Sağlam, ''Ankaraspor maçını kazanarak, 8 haftada 15 puan toplamak bizim için mutluluk verici olacak. Taraftarlarımızı da maça davet ediyorum ve Fenerbahçe Şükrü Saracoğlu Stadı'nda bizim yaşadığımız olumsuz havayı, tezahüratlarıyla hem Ankaraspor'a hem de hakemlere yaşatmalarını istiyorum'' dedi. 
     Sağlam, gazetecilerin soruları üzerine, sakatlığı nedeniyle İstanbul'da tedavi gören Ali Turan'dan devre arasından önce beklentilerinin olmadığını bildirdi. 
     Çaykur Rizespor maçında kırmızı kart gören Mehmet Topuz'un Fenerbahçe maçında oynayamadığını anımsatan Sağlam, bu futbolcunun büyük bir üzüntü içinde olduğunu belirtti. 
     Sağlam, büyük hedefleri kovalarken psikolojik desteğe de ihtiyaç duyulduğunu ifade ederek, ''Samsunspor'da görev yaptığım dönemde bir psikologdan destek alıyorduk, ancak bu sanki futbolcuların psikolojik sorunları varmış gibi yanlış anlaşılıyor. Büyük hedeflere motive olmak için bu desteğe ihtiyaç var. Burada da psikolojik desteğe ihtiyaç duyuyoruz. Samsun'da birlikte çalıştığımız bir profesörden ileriki dönemlerde psikolojik destek alacağız'' diye konuştu. 
     
</TEXT>
</DOC>
