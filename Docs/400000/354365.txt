<DOC>
<DOCNO> 354365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko12.html </URL>
<DATE> 2005/06/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Medya ve eğlence sektörü durgunluğu üzerinden atacak... 
</HEADLINE>
<TEXT>

     Büyüme hızı son yıllarda önemli oranda yavaşlayan dünya medya ve eğlence sektörünün yeni teknolojilerle tekrar atağa kalkacağı bildirildi. 
     Danışmanlık şirketi PricewaterhouseCoopers'ın ''Global Eğlence ve Medya Sektörüne Bakış'' raporuna göre, 2001 yılında yüzde 2.4, 2002 yılında yüzde 4.7, 2003 yılında yüzde 5.4 ve son olarak 2004 yılında yüzde 7.8 büyüyen global medya ve eğlence sektörü, 2005-2009 döneminde yıllık ortalama yüzde 7.3 büyüme gerçekleştirecek. 
     Böylece gazete satışları, reklam harcamaları ve sanal kumar gelirleri de dahil olmak üzere geçen yıl 1.2 trilyon dolarlık büyüklüğe ulaşan global medya ve eğlence sektörü, yüzde 50 genişleyerek 2009 yılında 1.8 trilyon dolarlık hacme erişecek. 
     Yeni teknolojilerin yaygınlaşması yanında Çin ve Rusya gibi ülkeler, global medya ve eğlence sektörünün güçlü büyümesinde etkili olacak. 
     Rapora göre Çin'de 2004 yılında 46 milyar dolar olan sektör büyüklüğü, 2008 yılında 122 milyar dolara çıkacak. Böylece Çin, Japonya'yı geride bırakarak Asya'nın en büyük medya ve eğlence pazarı haline gelecek. 
     Geçen yıl 12 milyar dolar olan Rusya medya ve eğlence sektörü ise 2009 yılında 23 milyar dolar ile neredeyse ikiye katlanacak. 
     Rapor, doygunluğa ulaşan ABD ve AB gibi pazarların önümüzdeki 5 yılda gelişmekte olan ülkelere kıyasla oldukça yavaş büyüyeceğini ortaya koyuyor. 
     PricewaterhouseCoopers tarafından hazırlanan raporun bir diğer önemli bulgusu ise geleneksel medya olarak tanımlanan gazetelerin internet medyası karşısında güç kaybetmeleri. Rapora göre, gazete satışlarıyla gazetelerin reklam gelirleri, önümüzdeki 5 yıllık dönemde yıllık yüzde 3.3 artarken, internet reklamları ve erişim için üyelik gelirlerindeki artış yıllık yüzde 16.9 olacak. 
     
</TEXT>
</DOC>
