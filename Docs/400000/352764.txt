<DOC>
<DOCNO> 352764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/guncel/gun06.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Örtbas etme gayretindeler' 
</HEADLINE>
<TEXT>


Tuğrul Türkeş, babası Alparslan Türkeş'in mezarının açılması olayında, "Bana suçlu gibi davrandılar" dedi 

ÖNDER YILMAZ Ankara 

Eski MHP Genel Başkanı Alparslan Türkeş'in oğlu Tuğrul Türkeş, babasının mezarının açılması olayının kapatılmak istendiğini öne sürdü. Emniyet'te ifadesi alınırken suçlu muamelesi gördüğünü belirten Türkeş, soruşturmanın bizzat savcı tarafından yapılması için başvuruda bulundu. 

Tahribat yok 
Türkeş'in suç duyurusunun ardından savcılıkça başlatılan soruşturma kapsamında sivil polisler önceki gün Türkeş'in mezarının bulunduğu yere giderek inceleme yaptı. Mezarda herhangi bir tahribat bulunmadığını tespit eden polisler, tutanak hazırlayarak anıtmezardan ayrıldı. Polis, başlatılan soruşturma kapsamında Türkeş'in mezarı başında sürekli nöbet tutan ülkücü gençlerin ardından, oğul Türkeş'in ifadesini aldı. Türkeş, Milliyet'e, ifadesinin 2 saat 15 dakika sürdüğünü belirterek, şunları söyledi 
"Polis suçlu gibi muamele yaptı. Olayı örtbast etmek gayreti içine girdiler. Bana bir soruyu 15 kez sorup 'doğru değil, değil mi ' diyerek yönlendirmek istediler. Niçin bu kadar agresif olduklarını sorup 'bana suçluymuşum gibi muamele yapıyorsunuz' dedim. İfade sırasında avukatım duruma müdahale etmek zorunda kaldı. Biz çıkışınca 'siz yanlış anlamışsınız' gibi ciddi olmayan bir tarzda açıklama yaptılar." 

Savcıya başvurdum 
Türkeş, polisin olayı kapatmaya dönük davranış içine girdiğini savunarak, "Bugün dün savcılığa 2. kez başvuruda bulundum. Olay kapatılmak isteniyor" diye konuştu. 
MHP Genel Sekreteri Cihan Paçacı ise "olayın kapatılması için baskı yapmalarının söz konusu olmadığını" dile getirerek, gelinen aşamada olayın savcılık tarafından karara bağlanacağını, sonucu beklediklerini vurguladı. 




</TEXT>
</DOC>
