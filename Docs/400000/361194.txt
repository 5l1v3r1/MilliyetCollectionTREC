<DOC>
<DOCNO> 361194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/ekonomi/eko02.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancı sermayeye ihtiyaç var' 
</HEADLINE>
<TEXT>


Merkez Bankası Başkanı Serdengeçti, enflasyon hedefinin yakalanabilmesi ve ekonomik istikrarın korunabilmesi için üç önemli uyarı yaptı. Serdengeçti, yabancı sermayenin de ihtiyaç olduğunu söyledi 

ANKARA Milliyet 

Merkez Bankası Başkanı Süreya Serdengeçti, CNBC - e'de katıldığı canlı yayında yüksek bir büyüme oranı isteniyorsa Türkiye'nin yabancı sermayeye ihtiyacı olduğunu vurguladı. Bu vurguyu yaparken yurtiçi yatırımların istenen istihdam artışı için yeterli olmayacağına dikkat çekti. Serdengeçti'nin ikinci uyarısı, ücret artışlarıyla ilgiliydi. 
Enflasyonun kontrol altında tutulması için talebe dikkat çeken Serdengeçti, ücretlere fazla reel zam yapılmaması gerektiğini söyledi. 
Bu uyarıyla da reel ücret artışlarının, talebi artırarak enflasyonu yükseltici bir etkisi olacağına dikkat çekti. Bir diğer uyarı ise üç yıldır aşağı doğru bir trend izleyen faiz oranlarında yine indirim beklenmesine rağmen iç talepteki artış ve petroldeki yükselişin maliyetler üzerindeki etkisinin yoğun bir şekilde ortaya çıkmasının, faizin artırılmasına neden olabileceğiydi. 
Faiz artışı yatırım ve tüketim artışını frenleyeceği için fiyat artışlarını da kontrol altında tutmaya yarıyor. 

1 - 'Sürdürülebilir büyüme için yabancı sermaye şart' Serdengeçti, yabancı sermaye tartışmalarına "konunun çok yönlü bir sorun olduğuna" işaret ederek katıldı. Serdengeçti şöyle konuştu 
"Yüksek, sürdürülebilir büyüme oranı istiyorsak ve her ne kadar tasarruflarımız kamuda artıyorsa da milli gelire oranının birçok ülkenin seviyesinde olmadığını ve akşamdan sabaha olamayacağını da kabul ediyorsak, bizim yabancı sermayeye ihtiyacımız var. Hem yabancı sermayeyi istemeyiz, hem de istihdam sorunlarına cevap bulalım derken bunları düşünmek gerekiyor." 
Serdengeçti, cari işlemler açığı konusunda da döviz kurundan kaynaklandığı varsayılsa bile bundan çekinmemek gerektiğini söyleyerek, "Dalgalı kura geçtiğimizden beri döviz kurunda, cari açık ya da başka nedenlerle Türk Lirası'nda 7 kere hızlı değer kaybı gördük. Gerekiyorsa bu tekrar olabilir. Onun için herkes risklerine dikkat etsin" dedi. 

2 - 'Ücretlerdeki artış para politikasında sıkıntı yaratır' Serdengeçti, reel ücretlerdeki sektörel farkların sıkıntı yaratabileceği uyarısında bulundu. İç talepten de endişe ediliyorsa ücretlere fazla zam yapmanın bir takım zararları olabileceğine dikkat çeken Serdençti, reel ücretlerdeki yükselmenin sonuçlarını şöyle anlattı "Para politikası alanında da faiz artışı gelir. İç talep daha da tehdit eder hale gelirse zorunlu karşılıklarda artış yapılır. Ama şu anda bunun koşulları yok." 
"Büyümenin hız kestiği" yönündeki değerlendirmelere katılmadığını belirten Serdengeçti, önceki dönemin baz etkisinin dikkate alınmadığına işaret ederek şöyle konuştu "Bu nedenle ikinci çeyrekteki büyüme rakamları da çok yüksek olmayacaktır. Aynı nedenle, durgunluk olduğu anlamına gelmez. Ancak üçüncü çeyrekle beraber en azından baz etkisinin ortadan kalkacağını biliyoruz. Orada tekrar yüksek rakamlar da söz konusu olabilecektir." 

3 - 'Talep ve petrol fiyatı çok yükselirse faizi artırırız' Serdengeçti, bu ay faiz indirimine gidilmemesiyle ilgili soru üzerine, "Sosyal güvenlik reformu zamanında çıkmış olsaydı, IMF'yle ilgili gözden geçirme ertelenmiyor olsaydı dahi faizleri düşürme imk nı yoktu" dedi. 
Serdengeçti, sosyal güvenlik reformunun çıkmayacağı üç aylık süre içinde Merkez Bankası'nın da faiz indirimine gitmeyeceği yönündeki öngörülerin de doğru olmadığını belirtti. İç taleple ilgili endişelerinin daha fazla gerçekleşmesi, petrol fiyatlarının etkilerinin yoğun bir şekilde ortaya çıkması ve enflasyon hedeflerinin tehdit altına girmesi durumunda faiz artırımına gidilebileceğini belirten Serdengeçti, "Ancak şu anda böyle bir durum yok" dedi. 


</TEXT>
</DOC>
