<DOC>
<DOCNO> 368230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/spo04.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da ipler gerildi 
</HEADLINE>
<TEXT>


Karadeniz ekibinin zirvesinde gerilim yaşanıyor. Başkan Aktuğ ile Teknik Direktör Güneş'in, sezon açılışında, Fatih Terim'in de katıldığı bir yemekte sert şekilde tartıştıkları iddia edildi 

ADNAN SUNGUR DHA 


Bordo - Mavili kulüpte, görüş ayrılığı yaşayan Başkan Atay Aktuğ ile Teknik Direktör Şenol Güneş arasında soğuk rüzg rlar esiyor. Aktuğ ile Güneş'in, Milli Takımlar Başdanışmanı Fatih Terim'in de katıldığı sezon açılışındaki yemekte tartıştıkları, ancak bu olayın kamuoyundan sır gibi saklandığı belirtildi. 
Başkan Aktuğ'un, transferlerin geç yapıldığı şeklindeki eleştirilerini sık sık dile getiren Şenol Güneş'e, sorumluluk alma konusunda kendisini yalnız bıraktığı siteminde bulunup, takımın tam hazır olmadığını söylediği öğrenildi. Güneş'in ise bu eleştiriye, "Bana 6 futbolcu alma sözü verdiniz. Ne yazık ki hemen hemen hiçbirini alamadınız. Tolga'yı satmayın dedim ancak sattınız. Birçok iş bana danışılmadan yapıldı. Nasıl sorumluluk alacağım " şeklinde karşılık vererek Başkan Aktuğ'a tepki gösterdiği vurgulandı. Futbol Federasyonu Bölge Koordinatörü Ali Kemal Denizci'nin tansiyonun yükselmesi üzerine araya girdiği, Şenol Güneş'in de yemekten erken ayrıldığı kaydedildi. 
Aktuğ ile Güneş arasındaki görüş ayrılıkları bu tartışma sonrasında da devam etti. Güneş, Anorthosis'le deplasmanda oynanan maçta kırmızı kart gören Yattara'nın haksız şekilde oyundan atıldığını söylerken, Aktuğ ise Gineli futbolcuyu kovabileceğini dile getirdi. 

Yattara'ya zam yolda 

Trabzonspor Kulübü Basın Sözcüsü İbrahim Şahin, Kayserispor maçının yıldızı İbrahim Yattara'nın yıllık ücretine daha önce alınan karar gereği zam yapılacağını açıkladı.Şahin, "Yattara bizim için değerli bir oyuncu ve taraftarımızın sevgilisidir. Onun Trabzonspor'a yapacağı hizmetler var. Yattara'nın da aralarında yer aldığı bazı futbolculara iyileştirme yapacağız" dedi. Asbaşkan Ömer Sarı'nın, Gineli futbolcunun menajeri Adnan Demir ile önceki gün masaya oturduğu öğrenildi. Sarı, "Tüm futbolcularla görüşüyorum. Yattara da bunlardan biri. Verdiğimiz sözü tutacağız" açıklamasını yaptı. Kayserispor maçında sergilediği performansla büyük moral bulan Yattara'nın, iyileştirme konusunda ısrarlı olduğu öğrenildi. 

Enflasyon itirazı 

Enflasyonun düşmesi Fatih Tekke'nin hesaplarını bozdu Tecrübeli golcünün sözleşmesinde yer alan, "Zamlar, TÜFE - TÜFE'ye göre yapılacak" maddesi yüzünden sıkıntı yaşadığı ve "Mevcut şartlarda zam yetersiz kalır" dediği öğrenildi. Geçen sezon 1 trilyon 650 milyar liraya oynayan, bu sezon ise 1 trilyon 850 milyar alması gereken Fatih'in yöneticilerle görüşerek, "Enflasyonun yüzde 15-20 olacağını tahmin ediyordum, ancak çok düşük kaldı. Bunu kabul edemem" dediği vurgulandı. 

Çek Jun'a özel ilgi 

Kayserispor'u yenerek moral bulan Bordo - Mavili takım, Konyaspor'la hafta sonu deplasmanda oynayacağı lig maçının hazırlıklarına başladı. Hafif sakatlığı bulunan Gökdeniz'in düz koşuyla yetindiği antrenman çift kaleyle noktalandı. Teknik Direktör Şenol Güneş'in hafta boyunca yapılacak idmanlarda Trabzonspor formasını ilk kez Kayserispor karşılaşmasının son bölümlerinde giyen Çek golcü Jun'la yakından ilgileneceği belirtildi. 


</TEXT>
</DOC>
