<DOC>
<DOCNO> 392867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur16.html </URL>
<DATE> 2005/11/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yangın nedenlerinde sigara ilk sırada 
</HEADLINE>
<TEXT>

     İstanbul’da bu yılın 9 aylık döneminde çıkan 11 bin 510 yangının yüzde 38’ine sigara yol açtı. 
     İstanbul Büyükşehir Belediyesi İtfaiye Daire Başkanlığı verilerinden derlenen bilgilere göre, İstanbul İtfaiyesi, Ocak ile Eylül ayları arasında 11 bin 510 yangına müdahale etti. Yangın çıkan yerlerin 404’ü tamamen, 3 bin 189’u kısmen yandı. 7 bin 917 yangın ise başlangıçta söndürüldü. 
     İtfaiyenin müdahale ettiği yangınlar arasında ilk sırayı, yüzde 38’lik oranla 4 bin 334 ot ve çöp yangınları aldı. Bunu 3 bin 250 
     olayla konut yangınları, 773 olayla kara nakil aracı yangınları izledi. Aynı dönemde 402 imalathane, 255 lokanta, 144 depo-ardiye, 132 baraka-samanlık, 122 gecekondu, 105 orman-fundalık, 58 fabrika, 49 marangozhane, 38 okul, 37 fırın, 28 hastane ve sağlık kuruluşu, 27 resmi daire, 23 banka, 18 gemi, 13 otel, 7 cami ve 2 benzin istasyonunda yangın çıktı. 1693 yangın ise diğer yerlerde meydana geldi. 
     
     SİGARA HEP İLK SIRADA 
     Yangın nedenleri arasında ilk sırayı, geçen yıllarda olduğu gibi yine sigara aldı. Bu süre içindeki yangınların yüzde 38’i olan 4 bin 354 olaya sigara neden oldu. 
     Yangın nedenleri arasında sigarayı elektrik kontağından kaynaklanan 2 bin 240 yangın izledi. 
     Kentte, bacadan kaynaklanan 913, çocukların ateşle oynamasının yol açtığı 497, kıvılcım sıçramasından 481, ütü, ocak ve elektrikli aletlerin sebep olduğu 423 yangın çıktı. 
     Kasıtlı ve sebebi bilinmeyen 301, LPG parlamasından 242, fuel oil, benzin parlamasından 60, doğal gazdan 46, patlama nedeniyle 41, kimyasal madde tutuşmasıyla 15, diğer nedenlerle de 1897 yangın kayıtlara geçti. 
     İtfaiye, aynı dönemde 2 bin 467 can kurtarma ve 198 su tahliyesi de gerçekleştirdi. Ayrıca, güvenlik tedbirlerine ilişkin 1627 konuda görev aldı. 
     
</TEXT>
</DOC>
