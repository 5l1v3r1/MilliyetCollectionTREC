<DOC>
<DOCNO> 391772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur01.html </URL>
<DATE> 2005/11/02/ </DATE>
<TIME> 04.25 </TIME>
<AUTHOR>  </AUTHOR>
<HEADLINE>
Rum milletvekilinin 'Bayrak İndirmesi' olayının yankıları sürüyor... 
</HEADLINE>
<TEXT>

     KKTC Başbakan Yardımcısı ve Dışişleri Bakanı Serdar Denktaş, Avrupa Parlamentosu AP Rum Milletvekili Marios Matsakis'in, Akıncılar bölgesinde KKTC'nin askeri bir nöbet yerine tırmanarak buradaki Türk bayrağını indirmesini, ''bir delinin yaptığı hareket'' olarak niteledi. 
     Denktaş, Birleşmiş Milletler BM ve Avrupa Birliği AB nezdinde protesto girişimlerinde bulunulduğunu ifade ederek, protestolarının devam edeceğini bildirdi. 
     Bölgeye bayrağın yeniden çekildiğini ve daha geniş kapsamlı kontrol altına alındığını kaydeden Serdar Denktaş, Bayrağın indirilmesinin KKTC yasalarına göre suç olduğuna işaret etti. Denktaş, ''Bu tür tahrikler, Kıbrıs'ta Türklüğün yok olmasını sağlayamaz'' dedi. 
     Matsakis'in yaptığının cezasını mutlaka çekeceğini ifade eden Bakan Denktaş, kendi halkını küçük düşürdüğü gerekçesiyle, bir sonraki seçimde Rum halkının oylarıyla ya da AP'den dışlanarak Matsakis'in cezalandırılacağını söyledi. 
     
     PAPADOPULOS ''TİYATRO'' 
     Rum yönetimi lideri Tasos Papadopulos da, başkanı olduğu Demokratik Parti'nin DİKO AP milletvekili olan Marios Matsakis'in, Akıncılar'da Türk bayrağını indirmesi olayını ''tiyatro'' olarak niteledi. 
     ''Böylesi tiyatral eylemlerin önemli bir sonuç sağladığını sanmadığını'' ifade eden Papadopulos, Matsakis'in eyleminin kişisel olduğunu, hiç kimseyi temsil etmediğini söyledi. 
     
</TEXT>
</DOC>
