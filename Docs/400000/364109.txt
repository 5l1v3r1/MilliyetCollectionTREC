<DOC>
<DOCNO> 364109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy19.html </URL>
<DATE> 2005/07/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yunan Bakan Yardımcısı Türkiye'nin AB hedefini destekliyoruz 
</HEADLINE>
<TEXT>

     Yunanistan Dışişleri Bakan Yardımcısı Evripidis Stilyanidis, Yunan hükümetinin de Türkiye’nin AB hedefine ulaşmasını desteklediğini bildirdi. 
     Fener Rum Patrikhanesi’ni ziyaret eden Stilyanidis, önce patrikhanenin bahçesindeki kiliseye girerek mum yaktı. Ardından Patrik Bartholomeos ile bir araya gelen Stilyanidis, yaklaşık 2,5 saat süren bir görüşme yaptı. 
     Görüşmenin ardından Türk ve Yunan basın mensuplarına açıklamada bulunan Stilyanidis, iki ülke arasında ekonomik ve siyasi ilişkilerin yanı sıra sivil toplum arasındaki işbirliğinin de geliştirilmesinin gereği üzerinde durduklarını söyledi. 
     Görüşmede, Türkiye’nin AB’ye girmesinde patrikhanenin önemli rol oynayacağının altını çizdiğini ifade eden Stilyanidis, "Patrikhanenin Türkiye’nin Avrupa perspektifine olumlu destekleri var. Yunan hükümeti de Türkiye’nin AB hedefine ulaşmasını destekliyor" dedi. 
     Patrik Bartholomeos da Stilyanidis ile Türk-Yunan ilişkilerini konuştuklarını, her ikisinin de iki ülke arasındaki işbirliğini gönülden desteklediklerini söyledi. 
     Stilyanidis’in Türkiye’de Türk işadamları ve politikacılarla bir araya gelerek konuşmasının, bu dostluğa verdiği önemin bir simgesi olduğunu dile getiren Bartholomeos, görüşmede ayrıca patrikhanenin çevreyle ilgili çalışmalarını konuştuklarını kaydetti. 
     Bartholomeos, Mayıs 2006’da Brezilya’da Amazon nehrinde organize edecekleri "6. Beynelmilel ve Dinlerarası Çevre Sempozyumu"nun hazırlanması konusunda fikir teatisinde bulunduklarını, ayrıca yakında Yunanistan Başbakanı’nın Türkiye’ye yapacağı ziyarete değindiklerini kaydetti. 
     Görüşmede, Türkiye’nin AB’ye girme perspektifini de dile getirdiklerini vurgulayan Bartholomeos, şunları kaydetti 
     "Avrupa’sız bir Türkiye, Türkiye’siz bir Avrupa tasavvur edilemez. Böyle bir durum herkese zarar verir. Türkiye’nin tam üye olarak Avrupa’ya dahil edilmesini herkes bütün imkanlarıyla desteklemelidir. Patrikhanemiz de senelerden beri bunu yapıyor. 
     Memnuniyetle görüyorum ki, Yunanistan hükümeti de bu perspektife büyük destek veriyor. AB üyesi 25 ülke arasında en büyük desteği veren Yunanistan’dır. Yunanistan hükümeti, çok kararlı bir şekilde Türkiye’nin AB yolunu desteklemektedir." 
     
</TEXT>
</DOC>
