<DOC>
<DOCNO> 364817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur34.html </URL>
<DATE> 2005/07/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Define avcıları, cami bahçesinde 7 metre kuyu kazdı 
</HEADLINE>
<TEXT>

     Erzurum’da, Esat Paşa Camisi’nin bahçesindeki tarihi mezarlıkta kaçak kazı yapan define avcıları, 7 metre derinliğe inerek hazine aradı. 
     AA muhabirinin edindiği bilgiye göre, din alimlerinin mezarlarının bulunduğu belirtilen ve 1900’lü yıllara ait olduğu sanılan tarihi mezarlıkta, 4. kez kimliği belirlenemeyen define avcılarınca kaçak kazı yapıldı. 
     Kazıda, define avcılarının, hazine bulmak umuduyla bir mezarı 7 metre kazdıkları belirlendi. 
     Caminin 24 yıllık imamı Musa Şekerci, halk arasında bu mezarlıkta hazine bulunduğuna dair söylentiler olduğunu belirterek, bu nedenle define avcılarının gece mezarlığa gelerek kaçak kazı yaptıklarını ve mezarların metrelerce derinliğine kadar indiklerini söyledi. 
     Şekerci, "Camide verdiğim vaazlarda, sohbetlerimde bile halka burada hazine olmadığını anlatıyorum. Bu mezarlıktaki dördüncü kaçak kazı. Ayrıca bizim dinimizde mezarlığa saygı vardır. Burada kazı yapanlarda bu saygı da yok" dedi. 
     
     -"HAYATLARINI TEHLİKEYE ATMIŞLAR" 
     Kaçak kazı yapılan alanda incelemelerde bulunan Erzurum Müze Müdürü Mustafa Erkmen de define avcılarının, mezarlığın 7 metre kadar derinine indiklerinin belirlendiğini söyledi. 
     Define avcılarının hayatlarını tehlikeye atarak bu işi yaptıklarını ifade eden Erkmen, "7 metre aşağıda havasız ve dar bir alan var. Buraya kadar inmişler" dedi. 
     Erzurum’da bu tür olayların zaman zaman yaşandığına dikkati çeken Erkmen, vatandaşların, bazı kişilerin asılsız iddialarına mezar kazacak kadar inandığını kaydetti. 
     Halkın bu söylentilere inanmaması gerektiğini ifade eden Erkmen, "Bir yerde hazine bulunduğuna dair şüphesi olan varsa, gelip bizimle konuşabilir. Biz kendilerine kanuni prosedür çerçevesinde yardımcı olabiliriz" dedi. 
     Esat Paşa Camisi’nde kazılan mezar, yapılan incelemelerin ardından tekrar kapatıldı. 
     Define avcılarının yakalanması için çalışma başlatıldığı bildirildi. 
     
</TEXT>
</DOC>
