<DOC>
<DOCNO> 368622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko17.html </URL>
<DATE> 2005/08/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Cips üreticileri patates sıkıntısına rağmen büyüdü... 
</HEADLINE>
<TEXT>

     Türkiye'nin önde gelen patates ve mısır cipsi üreticisi Frito Lay'in, sanayilik patates temininde karşılaştığı zorluğa karşın, bu yılın 6 ayında, geçen döneme göre cirosunu yüzde 33 oranında artırdığı bildirildi. 
     Frito Lay Genel Müdürü Fahhan Özçelik, Türkiye'de 5.3 milyon ton patates üretimi yapılmasına karşın, bu rakamın ancak 120 bin tonunun sanayide kullanılabildiğini belirtti. 
     Patates temini sıkıntılarına karşın 6 aylık veriler değerlendirildiğinde geçen yılın aynı dönemine göre ciro bazında yüzde 33'lük büyüme gerçekleştirdiklerini kaydeden Özçelik, şunları söyledi 
     ''Mısır cipsinde büyüme oranımız, tonaj olarak yüzde 50'nin üzerinde olmasına karşın patateste ise ihtiyacımız olan kalitede ürün elde edilememesi nedeniyle oran geçen yılın altında kaldı. Ancak, İspanya Frito Lay'den gerçekleştirdiğimiz işlenmiş ürün patates cipsi ithalatı ile bu açığı bir nebze olsun kapatabildik. Sonuçta da cirosal bazda büyüme yakalayabildik.'' Özçelik, yıl sonu hedeflerinin bu büyüme trendini korumak olduğunu ifade ederek, ''Yeni ürün tanıtımlarımızı sürdürmek, müşterilerimize sunduğumuz hizmet kalitesini ve ürün teşhir ekipmanlarımızın çeşitliliğini ve kullanım alanlarına uyumunu artırmak için yoğun bir çalışma içindeyiz'' dedi. 
     Kapasite artırımı konusunda yılbaşından itibaren başlanan yatırımları sonuçlandırmayı hedeflediklerini kaydeden Özçelik, şöyle devam etti 
     ''Kapasite artırımı ile gelen ek atık su arıtım sisteminin yatırımını da tamamladık. Yeni ürünler için pazarlama, araştırma ve geliştirme bölümlerimizin oluşturduğu portföy çerçevesinde yeni ekipman ve kalite sistemlerini yönelik yatırımlarımız var.'' 
     
</TEXT>
</DOC>
