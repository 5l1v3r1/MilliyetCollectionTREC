<DOC>
<DOCNO> 368078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo08.html </URL>
<DATE> 2005/08/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kleberson şoka girdi 
</HEADLINE>
<TEXT>

     Atatürk Havalimanı’ndaki coşkulu karşılama sonrası şaşkına dönen Kleberson, hayatında ilk kez böyle bir olaya tanıklık ettiğini söyledi. 
     
     Yere basamadı 

     Beşiktaş’ın son bomba transferi Jose Kleberson Pereira dün öğleden sonra İstanbul’a geldi. Atatürk Havalimanı’nda yaklaşık 300 ateşli Siyah - Beyazlı taraftarın gösterdiği ilgi nedeniyle büyük şaşkınlık yaşayan Brezilyalı futbolcu, bineceği araca kadar omuzlarda götürüldü. Daha sonra sağlık kontrolünden geçmek için Acıbadem Hastanesi’ne giden Sambacı, hava alanında gerçekleştiremediği basın toplantısını burada yaptı. İşte Kleberson’un konuşması 
     
     Ailton etkeni 

     İspanya’dan da teklifler vardı. Ancak Beşiktaş’ın sunduğu şartlar çok daha iyi olduğu için İstanbul’u tercih ettim. Gelmeden önce Ailton ile görüştüm. Kendisi bana Türk Futbolu, Türkiye, Beşiktaş ve İstanbul hakkında çok olumlu şeyler anlattı. Beşiktaş’ın ihtiyacını biliyorum. Ben de bir an önce çalışıp, hocanın gözüne girip formayı giymek istiyorum. Manchester ile kampa katıldım, Uzak Doğu’ya giderek hazırlık maçları oynadım. Şu an tam kapasite ile hazırım.'' 
     
     İnönü’ye çıkacak 

     Pazar günkü maçta taraftarın karşısına çıkacağım. Beşiktaş tercihimin doğruluğunu gelişimde anladım. Havalimanındaki karşılama beni şok etti. Dünyanın bir başka yerinde, kim olursa olsun hiç bir futbolcuya böyle bir karşılama yapılmaz. Mükemmeldi. En son geçen yıl Eylül ayında milli takımda oynadım. Ancak daha sonra zaman zaman kadroya giremedim. Bazı sorunlar vardı. Beşiktaş’ta bütün maçlarda oynayıp yeniden milli takıma gideceğim.'' 
     
     Bugün imzalıyor 

     Kleberson bugün öğle saatlerinde basın mensupları önünde resmi sözleşmeye imza atacak. Yarın İngiltere’ye dönecek olan Brezilyalı oyuncu, perşembe günü ise Ada’dan Liechtenstein’e geçecek ve Vaduz maçı için bu ülkeye gelen kafileye katılacak. 
     
     Numarası 15 

     Yönetim, Manchester United’da 15, Brezilya Milli Takımı’nda ise 8 numaralı formaları giyen Kleberson’a, İkisi de boşta. Hangisini tercih edersin'' sorusunu yöneltti. Sambacı futbolcu, Ada ekibinde olduğu gibi yine 15 numarayı tercih etti. 
     
     Vaduz’a karşı yok 

     Lyon’da çekilen kuradan bir gün sonra UEFA’ya gönderilen futbolcu listesinde ismi bulunmayan Kleberson, bu nedenle Vaduz ile oynanacak iki karşılaşmada da forma giyemeyecek. Ancak Sambacı, Beşiktaş’ın turu geçmesi halinde UEFA Kupası 1. turunda Siyah - Beyazlı renkler altında mücadele edecek. Manchester United’la Uzakdoğu’ya giderek hazırlık kampı geçiren Brezilyalı futbolcu, yeni takım arkadaşlarıyla ise bugün buluşacak. Kartal’ın saat 19.00’da yapacağı antrenmana, yeni transfer Kleberson da katılacak. 
     
     41 kere maşallah 

     Kleberson, İstanbul’a ayak basar basmaz sağlık kontrolünden geçirildi. Acıbadem Hastanesi’nde bir dizi teste tabi tutulan Brezilyalı futbolcunun, herhangi bir sağlık sorununun olmadığı kaydedildi. Bu raporların hemen Türkiye Futbol Federasyonu’na da iletileceği ve Kleberson’un lisansının çıkartılacağı bildirildi. Sambacı, Carlos Alberto Parreira ve Antonio Carlos Zago ile görüşmelerinin de transferde etkili rol oynadığını ifade etti. 
     
     Jose Kleberson Pereira kimdir 

     19 Haziran 1979 doğumlu... 1.75 boyunda, 64 kilo ağırlığında. Atletico Paranese’de yıldızı parladı. 2001’de takımını Brezilya Şampiyonu yaptı. Scolari’nin davetiyle 2002’de milli takımda göreve başladı. 2002’de Dünya Şampiyonu olan takımda da yer aldı. 2003’te Manchester United’a transfer oldu, 2003-2004 sezonunda ligde oynadığı 12 maçta 2 gole imza koydu. O sezon Şampiyonlar Ligi’nde 3 maç oynadı. Geçen sezon Premier Lig’de 8 maç, Şampiyonlar Ligi’nde 3 maçta sahaya çıktı. İki ayağını da çok iyi kullanıyor. 

     
</TEXT>
</DOC>
