<DOC>
<DOCNO> 361026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko34.html </URL>
<DATE> 2005/07/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Tüzmen Arjantin ile Türkiye'yi birebir karşılaştırmak mümkün değil 
</HEADLINE>
<TEXT>

     Devlet Bakanı Kürşad Tüzmen, Arjantin ve Türkiye'nin dinamiklerinin birbirinden çok farklı olduğunu belirterek, ''Arjantin ve Türkiye'yi birebir karşılaştırmak mümkün değil'' dedi. 
     Tüzmen, İstanbul Ticaret Odası'nda İTO ihracatla ilgili sektör temsilcilerinin sorunlarının ele alındığı toplantıya katıldı. 
     Salona girişte gazetecilerin sorularını yanıtlayan Tüzmen, bir basın mensubunun Devlet Bakanı ve Başbakan Yardımcısı Abdüllatif Şener'in yabancı sermayeye ilişkin açıklamasını anımsatması üzerine, Türkiye'nin dış ticarette çok büyük rakamlara imza atabilen bir ülke konumuna geldiğini, yabancı sermayenin de dış ticarette böyle ciddi büyüme yapan ülkeye gelmesinin gayet normal olduğunu söyledi. 
     Yabancı sermaye için kardan önce ilk şartın istikrar olduğunu vurgulayan Tüzmen, Türkiye'de şu anda istikrarın tam olarak sağlandığını, tek parti iktidarıyla makro dengelerin yerli yerine oturmuş durumda bulunduğunu kaydetti. 
     Yabancı sermayenin böylesine ciddi bir Türkiye'ye doğru gelmesini çok sağlıklı bir gelişme olarak gördüğünü ifade eden Tüzmen, dış ticaretteki açık tartışmalarına da değinerek, dış ticaret açığının toplam dış ticarete oranının şu anda yüzde 21'ler civarında olduğunu, son 10 yılda ise bu rakamın her zaman yüzde 23.6 civarında bulunduğunu söyledi. 
     ''Demek ki daha sağlıklı, daha güzel göstergeleri, daha büyük hacimlerle sağlıyoruz'' diyen Tüzmen, dolayısıyla endişe edilecek bir durum olmadığını, istikrarlı bir şekilde yola devam edildiğini söyledi. 
     Tüzmen, ''Arkadaşlar, herkes Ocak ayında uzun ve sıcak yazdan bahsediyordu. Arkadaşlar, yazı ortaladık ve yolumuza sağlıklı bir şekilde devam ediyoruz'' diye konuştu. 
     
     ARJANTİN 
     Kürşad Tüzmen, bir gazetecinin ''Sizce uzun vadede Türkiye, Arjantin'e dönebilir mi '' sorusu üzerine, şöyle konuştu 
     ''Türkiye ile Arjantin'in dinamikleri çok farklı. Sayın Başbakan Yardımcısı'nın açıklaması kendi içinde tutarlılıkları olan, kendi makro ekonomik göstergeleri tahlil yaptığı zaman, kendi içinde, kendi mantığıyla tutarlı olan şeyler. Ama ben size şunu söyleyeceğim Arjantin'in ekonomisiyle Türkiye'nin ekonomisi, Arjantin'in, Türkiye'nin dinamikleri son derece farklıdır. Arjantin ile Türkiye'yi birebir karşılaştırmak mümkün değil. Belli noktalarda karşılaştırma sağlayabilirsiniz. Türkiye hiçbir zaman kendi doğal kaynaklarının üstüne güvenerek bir ekonomi modeli koymadı. Türkiye'nin kendi kaynakları, insan kaynağı üzerine koyduğu bir ekonomi var ve bununla başarı sağlıyor. Güney Amerika ülkelerinde yaşanan, sabah erken kalkanın ihtilal yaptığı ülkelerle bizi kıyaslamamak lazım.'' Tüzmen, ihracat sektörü temsilcileriyle bir araya geldiği toplantıda ise Türkiye'nin uzun yıllardan sonra bindelerle ifade edilen dünya ticaretinden aldığı payın, ilk kez yüzde 1'i geçtiğini söyledi. 
     Tüzmen, ''Bu 1'i yakalamak çok önemli. Çünkü yanına sıfır ilave edebilirsiniz. 1 olmazsa hiçbir şey olmaz. 1 de olsa bir pay alıyoruz. Bu da çok kat edilecek yolumuz olduğunu gösteriyor'' diye konuştu. 
     Geliştirilen ihracat stratejilerinden de bahseden Tüzmen, ''Bir tek şansızlığım var kur 1.600-1.700 olsaydı şu genç yaşımızda 100 milyar doları hep birlikte görecektik. Böyle giderse 2008'de görebiliriz. 2010'da belki 100 milyar avro deriz'' dedi. 
     
</TEXT>
</DOC>
