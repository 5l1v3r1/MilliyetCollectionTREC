<DOC>
<DOCNO> 362232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/dunya/adun.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşmanlığını raporlaştırdı 
</HEADLINE>
<TEXT>


Yunan kilisesi lideri Başpiskopos Hristodulos, hazırlattığı raporda, "Türk tsunamisi her şeyi yıkıyor" diyor. Rapora Yunan basını sert tepki gösterdi 

Taki Berberakis - Atina 


Yunan Ortodoks Kilisesi lideri Başpiskopos Hristodulos'un, "Türkiye, Türk - Yunan yakınlaşması ve Türkiye'nin Avrupa Birliği AB üyeliğine karşıt" görüşlerini rapor haline getirerek dağıtması Atina'da büyük tepki çekti. 
"Türkiye kapıya dayandı" isimli ve "Türkiye İslam yüzlü ancak, Avrupa maskeli" altbaşlıklı 14 sayfalık raporun yazarı olarak Hristodulos'un "özel danışmanı" işaret ediliyor ancak isim verilmiyor. Rapor, Hristodulos'un bir kartvizitiyle birlikte yakını olan metropolitlere ve politikacılara dağıtıldı. 
Raporda Türkiye'ye karşı izlenen politikalar için geçmişteki Simitis iktidarı ve şimdiki Karamanlis hükümeti eleştiriliyor. Raporun ilk 3 bölümünde Türk - AB ilişkileri ele alınıyor ve AB liderleri, "AB'yi bilinçsizce Hıristiyansızlaştırma çabası sarf etmekle" suçlanıyor. 

Helenizm zararlı çıkıyor 
Raporun Türk - Yunan ilişkileri ile ilgili 4. bölümü "Helenizme karşı Türk tsunamisi" başlığını taşıyor. Bu bölümde, "Gerçek şudur ki, Türkiye ne zaman Avrupa'ya yakınlaşsa Helenizm zararlı çıkıyor... Batılı görünen Türklerin faaliyetleri Helenizm için felaket oluyor ancak Yunanlılara ders olmuyor... Tarihe bakıldığında görülüyor ki, çabuk inanan Yunanlı, komşusunun kardeş kılığına bürünmüş riyak rlığına kanıyor, Yunanlı aldatılıyor... Her defasında Helenizm için daha büyük felaket oluyor, her şeyi yerle bir eden Türk tsunamisi oluyor" ifadeleri yer alıyor. Raporda, "17 Aralık 2004'te başlatılan sözde dostluk dönemi, matematiksel bir doğrulukla Helenizme büyük darbe getirecektir, Helenizm daha da küçülecektir" denildi. 
Hristodulos'un "eşe dosta" dağıttığı rapor, Yunan basınında büyük tepki gördü. TaNea gazetesi, "Hristodulos'tan yeni marifetler" başlıklı haberinde, "Yunan kilise lideri, dışişleri bakanlığına soyunuyor" ifadesini kullandı. Elefterotipiya ise, "Türk düşmanı Hristodulos" manşetini attı. Gazete, "Türkiye'nin AB üyeliğini destekleyen Patrik Bartholomeos ile Hristodulos arasında bir tartışma ilginç olurdu" ifadesine de yer verdi. 


</TEXT>
</DOC>
