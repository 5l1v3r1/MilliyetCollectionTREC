<DOC>
<DOCNO> 398019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur16.html </URL>
<DATE> 2005/11/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fidyeciler para gelmeyince işadamını öldüresiye dövdüler 
</HEADLINE>
<TEXT>

     
     Mehmet AKTARAN İSTANBUL, DHA 
     
İSTANBUL Kocamustafapaşa'da önceki gün Azeri işadamı Hasan Aliyev’i kaçıran 3 kişi, ölümle tehdit ettikleri işadamından 1 milyon dolar fidye istedi. 
     Parayı veremeyeceğini söyleyen Aliyev'i Kadıköy Hasanpaşa'da bir evde tutan kimliği belirsiz kişiler, kendilerinin örgütçü olduklarını ve parayı vermemesi halinde öldüreceklerini söyleyerek işadamına işkence yaptı. İşkence sırasında işadamının bağırışlarını duyan çevredeki vatandaşların olayı polise bildirmesi üzerine, polis sözkonusu eve operasyon yaptı. Operasyon sırasında fidyeciler kaçmayı başarırken Azeri işadamı başından ağır şekilde yaralı olarak kurtarıldı. Hemen olay yerine ambulans çağıran polis ekipleri, Aliyev'i Haydarpaşa Numune Hastanesi'ne kaldırdı. Durumunun ağır olduğu öğrenilen işadamının yoğun bakımda tutulduğu öğrenildi. İstanbul Organize Suçlar Şube Müdürlüğü ekipleri, olayla ilgili soruşturmayı derinleştirerek sürdürürken, doktor nezaretinde ifadesine başvurulan işadamının kendisini kaçıranları tanımadığını ve görmesi halinde sadece birini tanıyabileceğini söylediği bildirildi. Öte yandan Hasan Aliyev'in Azerbaycan Cumhurbaşkanı Haydar Aliyev'in akrabası olduğu da iddia edildi. 
     
</TEXT>
</DOC>
