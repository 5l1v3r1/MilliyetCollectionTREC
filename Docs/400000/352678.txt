<DOC>
<DOCNO> 352678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur21.html </URL>
<DATE> 2005/06/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Okulda mezuniyet eğlencesine polis engeli 
</HEADLINE>
<TEXT>

     Murat ÇAĞLAR VAN, DHA 

VAN’da, Atatürk İlköğretim Okulu son sınıf öğrencilerinin mezuniyet eğlencesi, izin alınmadığı gerekçesiyle polis tarafından engellendi. Orkestra ve davul zurna eşliğinde eğlenen öğrenciler, polisin eğlenceyi kesip dağılmalarını istemesi üzerine aileleriyle birlikte evlerine dönmek zorunda kalırken, okul müdürünün karakola götürülmek istenmesi gerginliğe neden oldu. 
     Okullarını bitirmenin sevincini yaşayan son sınıf öğrencileri, okul yönetiminin bahçede düzenlediği eğlenceyle kutlamak istedi. Saat 19.30'da okul bahçesinde toplanan öğretmenler, öğrenciler ve veliler, orkestanın çaldığı müziklerle dans edip, davul zurna eşliğinde halay çekti. Onlara, çevreyi gezerken müziği duyup eğlenceye katılan Belçika, Güney Kore ve İsviçreli turistler de eşlik etti. 
     Orkestranın çaldığı pop müzik eşliğinde coşan öğrenciler saat 21.00 sıralarında karşılarında polisi gördü. Polisler, çevrede oturanlardan gürültü nedeniyle gelen şikayet ve okul yönetimince Emniyet Müdürlüğü’nden izin alınmadığı gerekçesiyle eğlencenin bitirilip, öğrencilerin ve velilerin dağılmasını istedi. Bu arada, Okul Müdürü Cesim Ateş de ifadesi alınmak üzere karakola götürülmek istenenince gerginlik çıktı. Müdür Ateş, eğlence için Milli Eğitim Müdürlüğü’nden gerekli izni aldıklarını belirterek, Ben mezuniyet gecesi düzenlemek için Milli Eğitim Müdürlüğü’nden izin aldım. Burası resmi bir kurum ve öğrencilerimiz mezuniyetlerini kutluyor. Çevreden kimsenin rahatsız olacağını tahmin etmiyorum çünkü bu okulda onların çocukları da eğitim görüyor'' dedi. Polisler Cesim Ateş'i karakola götürmekten vazgeçti. 
     Polislerin ısrarı üzerine eğlenceyi kesip kutlamaları yarım kalan öğrenciler, aileleriyle birlikte evlerine döndü. 
     
</TEXT>
</DOC>
