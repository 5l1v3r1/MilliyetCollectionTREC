<DOC>
<DOCNO> 365879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonspo03.html </URL>
<DATE> 2005/07/31/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Fenerbahçe-Everton maçında silah ateşlendi 1 yaralı 
</HEADLINE>
<TEXT>

     Bulut MÜLHİM DHA 

      İSTANBUL Atatürk Olimpiyat Stadı’nda Fenerbahçe ile İngiliz ekibi Everton arasında yapılan hazırlık maçında stada silah sokuldu. Fenerbahçe'nin 5-0 kazandığı maçta ilk gol sonrası ateşlenen silahtan çıkan kurşunla 1 kişi yaralandı. 
     İngiltere Primier Ligi ekiplerinden Everton ve Fenerbahçe, Atatürk Olimpiyat stadında bu akşam hazırlık maçı yaptı. Karşılaşmanın 25'inci dakikasında Tuncay'ın attığı ilk gol sonrası ayağa kalkan Fenerbahçe tarafatarı Yusuf Bahar, sol bacağına isabet eden kurşunla yaralandı. Kurşunun üst tribünden geldiğini söyleyen Yusuf Bahar, Küçükçekmece İlçe Emniyet Müdürlüğü’ne bağlı polis aracıyla Bakırköy Devlet Hastanesi’ne kaldırıldı. Bahar, burada yapılan tedavisinin ardından, ifadesi alınmak üzere Küçükçekmece İlçe Emniyet Müdürlüğü’ne götürüldü. 
     Birçok insanın üst araması yapılmadan stada alındığını öne süren Yusuf Bahar, Gol sevinciyle ayağa kalktım, o esnada ayağımda bir acı hissettim. Yukarı tribünden atılan bir kurşun, sekerek bacağıma girmiş'' dedi. Bahar ayrıca, maçın bitimine 15 dakika kala, hiçbir üst araması yapılmadan dışarıda bekleyen seyircilerin stada alındığını iddia etti. 
     
</TEXT>
</DOC>
