<DOC>
<DOCNO> 357297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun35.html </URL>
<DATE> 2005/07/01/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
'Türkiyesiz Bir Avrupa'da Zevk Yok'a yanıt... 
</HEADLINE>
<TEXT>

     AK Parti İstanbul Milletvekili ve Başbakan Recep Tayyip Erdoğan'ın Dış Politika Danışmanı Egemen Bağış, Türkiye'nin Avrupa Birliği'nin AB Balkan Ural genişleme tartışmasının puslu ortamında kaybedilemeyecek kadar önemli bir ülke olduğunu söyledi. 
     27 Temmuzda Wall Street Journal gazetesinin Avrupa baskısında Mattehew Kaminski imzasıyla yayınlanan ''Türkiyesiz Bir Avrupa'da Zevk Yok'' başlıklı yazıya yanıt veren Bağış, Türkiye'nin AB arzusunun AB'nin Balkanlar ve Urallara doğru genişleme ikilemi çerçevesinde ele alınamayacağını belirtti. 
     Türkiye-AB ortaklığının, Doğu Avrupa ve Balkan kökenli işçilerin henüz ekonomik bir tehdit değil Varşova Paktı üniformaları içerisinde askeri bir tehdit oldukları bir döneme dayandığını kaydeden Bağış, Türkiye'nin üyelik sürecinin 1963 yılında başladığını ve bu sürecin ülkenin modern demokrasiler ve piyasa ekonomilerinin eşit bir ortağı olma hedefini sembolize ettiğini bildirdi. 
     Türkiye'nin bu yolculuğuna, daha dün, Berlin Duvarı'nın yıkılmasından sonra başlamadığını kaydeden Bağış, Türkiye'nin yıldır NATO'nun önde gelen bir üyesi olarak Balkanlar'dan Urallara ve Ortadoğu'ya uzanan bir bölgeyi korumak suretiyle Batı Avrupa'nın güvenlik ve refahını savunduğunu vurguladı. 
     Türkiye'nin AB ile ilişkilerinin, Birliğin oluşmaya başladığı zamanlara dayandığını belirten Bağış, bugün de 4 milyon civarında Türk vatandaşının AB ülkelerinde yaşayarak bu ülkelerin ekonomilerine katkıda bulunduğunu kaydetti. Bağış, bu sayının bazı AB üyesi ülkelerin nüfusundan fazla olduğuna dikkati çekti. 
     Türk parlamenter demokrasisinin 85 yaşında olduğuna ve bunun 200 yıllık geçmişe sahip bir batı yanlısı güçlü modernizasyon sürecine dayandığını belirten Bağış, Türkiye'nin geleneksel bir Müslüman ülkenin kendi kendisini reforme edebileceğinin, Avrupa ve ABD ile ittifak içinde modern demokratik gelenekleri ve liberal ekonomiyi devam ettirebileceğinin tarihi bir örneğini oluşturduğunu ifade etti. 
     1,5 milyarlık Müslüman dünyasında Türkiye'nin AB'ye eşit üye olabilecek en uygun ülke olduğunu kaydeden Bağış, aksi takdirde AB'nin Hıristiyan-hakim bir birlik olacağını belirtti. Bağış, terör, radikalizm ve Batı karşıtı duyguların bombardımanı altında bulunan İslam dünyasının AB'nin Türkiye'ye muamelesini yakından izlediğini de kaydetti. 
     AB'nin çoğunluğu Müslüman olan Türkiye ile eşit bir ortak olarak işbirliği mi yapacağına yoksa Türkiye ve böylece İslam dünyasıyla sınırları üzerinde yeni bir Berlin Duvarı mı kuracağına karar vermesi gerektiğine işaret eden Bağış, ''Umarız AB 21. Yüzyılda en büyük korkumuz olan bir 'medeniyetler çatışmasını' ateşlemez. Ayrıca, Türkiye Balkan Ural genişleme tartışmasının puslu ortamında kaybedilemeyecek kadar önemli bir ülkedir'' dedi. 
     
</TEXT>
</DOC>
