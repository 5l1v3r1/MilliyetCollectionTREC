<DOC>
<DOCNO> 372851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo35.html </URL>
<DATE> 2005/08/25/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Beşiktaş'ta şimdi gözler yarın çekilecek olan kurada... 
</HEADLINE>
<TEXT>

     UEFA Kupası 2. ön eleme turu rövanş maçında Liechtenstein’ın FC Vaduz takımını eleyen Beşiktaş, kupada 1. turda yer almaya hak kazandı. 
     Deplasmandaki ilk maçta rakibini 1-0 yenen siyah-beyazlılar, İstanbul’daki rövanşta 1-0 yenik duruma düştüğü maçı 5-1 kazanarak, tur atladı. 
     
     RAKİP YARIN BELLİ OLUYOR 
     UEFA Kupası’nda Galatasaray ile birlikte Beşiktaş’ın 1. turdaki rakibi yarın belli olacak. 
     Monaco’da TSİ 14.00’te başlayacak kura çekiminde Beşiktaş, Galatasaray gibi seri başı olarak yer alacak. 
     80 takımın mücadele edeceği 1. turda maçlar 15 ve 29 Eylül’de 
     yapılacak. 
     
     AİLTON’UN BOŞU YOK 
     Beşiktaş’ın Brezilyalı futbolcusu Ailton Gonçalves Da Silva, siyah-beyazlı formayla çıktığı 3. resmi maçta da fileleri havalandırmayı başardı. 
     Deneyimli futbolcu, Turkcell Süper Ligi’nde Denizlispor ve Gençlerbirliği maçlarının ardından FC Vaduz’a da 1 gol atarak, golcü kimliğini konuşturdu. 
     76. dakikada yerini Ahmet Dursun’a bırakan Ailton, Ankara’daki 
     Gençlerbirliği maçının aksine bu kez yedek kulübesine giderken Teknik Direktör Rıza Çalımbay’ın elini sıkarak, hocasıyla öpüştü. 
     
     CORDOBA PENALTI ATMAK İSTEMEDİ 
     Beşiktaş’ın 83. dakikada kazandığı penaltı atışında, kaleci Cordoba ısrarlara rağmen atışı kullanmadı. 
     Atışı kullanmak üzere topu eline alan Ahmet Dursun, taraftarların Cordoba lehine tezahüratı üzerine Kolombiyalı kaleciye dönerek topu gösterdi ve atışı kullanmak isteyip istemediğini sordu. Cordoba olumsuz yanıt verince atışı kullanan Ahmet Dursun, topu filelere gönderdi. 
     Bu arada Beşiktaş’ın yeni transferlerinden Adem Dursun, siyah-beyazlı formayla ilk resmi golünü attı. 
     
     EN FARKLI SKORLU 2. GALİBİYET 
     FC Vaduz’u 5-1 yenen Beşiktaş, Avrupa kupalarında en farklı skorlu 2. galibiyetini aldı. 
     Siyah-beyazlılar, 2002-2003 sezonunda UEFA Kupası 1. tur rövanş maçında deplasmanda Bosna-Hersek’in FK Sarajevo takımını 5-0 yenerek, aynı zamanda Türk takımlarının da şimdiye dek deplasmanlarda elde ettiği en farklı skorlu galibiyete imza koymuştu. 
     Öte yandan, Beşiktaş’ın Avrupa kupalarındaki en golcü yabancı futbolcusu Pancu, gol sayısını 9’a çıkardı. 
     
</TEXT>
</DOC>
