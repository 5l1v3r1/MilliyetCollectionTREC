<DOC>
<DOCNO> 355742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/siyaset/siy04.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Burun kanatmaz iktidara geliriz 
</HEADLINE>
<TEXT>


ÖNDER YILMAZ Osmaniye 


MHP Genel Başkanı Devlet Bahçeli, partisini, "hiç kimsenin burnunu kanatmadan iktidara taşıyacaklarını" söyledi. "Yeniden Ergenekon" adıyla hareket başlatan Bahçeli, dün Osmaniye'de, parti içindeki muhaliflerini hedef aldı. Bahçeli, Ramiz Ongun'un, "MHP'li hep sokaktaydı, bundan sonra da sokakta olacak" sözleriyle, ABD ve AB'den gelen "Milliyetçilik akımını durdurun" mesajlarını eleştirdi. Ülkücülerin sokağa çekilmek istendiğini savunan Bahçeli, "Bunu yapmaya kalkışanlar lüks villalarda viskilerini yudumluyor. Sokakta değil iktidarda olmak istiyoruz" dedi. Türban konusunda Başbakan Recep Tayyip Erdoğan'a yüklenen Bahçeli, AKP için de "Aldatma ve Kandırma Partisi" ifadesini kullandı. 


</TEXT>
</DOC>
