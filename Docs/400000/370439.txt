<DOC>
<DOCNO> 370439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/ekonomi/eko11.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TEB'den KOBİ'ye ücretsiz hizmet 
</HEADLINE>
<TEXT>


EKONOMİ SERVİSİ 

TEB Genel Müdürü Varol Civil, KOBİ'lerin finansal ihtiyaçlarının yanı sıra, firmalara değer katmaya yönelik olarak bilgi ve teknoloji ihtiyaçlarını da karşılayan "KOBİ Gelişim Paketi" ile yeni bir dönem başlatacaklarını söyledi. 
TEB'in KOBİ bankacılığındaki deneyimlerini BNP Paribas'ın know-how'uyla birleştirerek, KOBİ'lere butik bankacılık hizmeti vermeye başladığını belirten Civil, "Bugüne kadar gerçek bankacılıktan para kazandık. Böyle yapmaya da devam edeceğiz. Her yıl 20 şube açacağız. Önümüzdeki 3 yıl içinde 200 şubeye ulaşmak istiyoruz" dedi. 

KOBİ moda oldu 
Civil, TEB'in geçen yılın ilk yarısına göre bu yılın ilk 6 ayında net k rının yüzde 98 artışla 42.1 milyon YTL olarak gerçekleştiğini, kredilerde yüzde 35 artış sağladıklarını, bankanın ticari ve kurumsal firmalara verdiği kredinin ağırlıkta olduğunu, bireysel kredilerde ise son 2 ayda büyüme yaşadıklarını bildirdi. Civil, "Türkiye'de KOBİ bankacılığı şu anda moda. Hemen hemen bütün bankalar bu alanda ilerliyor. Türkiye ekonomisi büyüdükçe ve makro eğilimler olumlu yönde gittikçe bu, firmalarımıza da olumlu yansır." 
TEB Ticari Bankacılık Genel Müdür Yardımcısı Turgut Boz da, Türkiye'de yaklaşık 1.9 milyon adet işletme bulunduğuna işaret ederek, bu işletmelerin yüzde 99'unun AB uyumlu KOBİ tanımına girdiğini belirtti. 

Destek paketi 
"KOBİ Gelişim Paketi" ile butik KOBİ bankacılığını başlattıklarını belirten Boz, paket içinde destek hattı, TEB KOBİ Akademi, teknolojik destek ve kredi çözümleri bulunduğunu anlattı. 
Boz, masraf doğuran kalemlerin dışındaki hizmetlerin ücretsiz olduğunu ve KOBİ'lerin yoğun olduğu bölgelere gittiklerini kaydetti. 




</TEXT>
</DOC>
