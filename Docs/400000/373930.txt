<DOC>
<DOCNO> 373930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur62.html </URL>
<DATE> 2005/08/29/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Kesk Başkanı ''Bizim açımızdan anlaşma zemini doğmamıştır'' 
</HEADLINE>
<TEXT>

     KESK Genel Başkanı İsmail Hakkı Tombul, Başbakan Recep Tayyip Erdoğan ile yaptıkları görüşmede, 2006 yılında memur maaşları için ayrılan ek ödeneğin 4 katrilyon liranın altında olduğunun ifade edildiğini belirterek, "Bizim açımızdan mali konuda bir anlaşma zemini doğmamıştır" dedi. 
     Tombul, Başbakanlık Merkez Binası’nda yaptığı açıklamada, Başbakan Erdoğan ile yaptıkları görüşmede memur maaşlarına 2006 yılında yapılacak zamla ilgili olarak ayrılan ek ödeneğin 4 katrilyonun altında olduğunun ifade edildiğini söyledi. 
     Bu açıklamanın kendileri açısından kabul edilebilir olmadığını dile getiren Tombul, "Bizim açımızdan mali konuda bir anlaşma zemini doğmamıştır" dedi. 
     Tombul, görüşmelerin süreceğini ve mali konularda olumlu bir gelişme olmasını umduklarını belirtti. 
     Görüşmede, öğretmenlere her yıl ödenen "Eğitime hazırlık ödeneğinin" okullarda hizmetli olarak çalışan memurlara da yansıtılmasını talep ettiklerini kaydeden Tombul, Başbakan Erdoğan’ın Milli Eğitim Bakanı Hüseyin Çelik’i telefonla arayarak bu konuda bir çalışma yapılmasını istediğini ifade etti. 
     Tombul, Başbakan Erdoğan’a, ayrıca "Tüm Bel-Sen’in 130’u aşkın belediyede yaptığı toplusözleşmelerin İçişleri Bakanlığı tarafından yayınlanan bir genelge ile geçersiz sayıldığını ve belediye başkanlarına bu sözleşmelere dayanılarak yapılan ödemelerle ilgili zimmet çıkarılacağı" bilgisini verdiklerini anlattı. 
     Başbakan Erdoğan’ın bunun üzerine Devlet Bakanı ve Başbakan Yardımcısı Mehmet Ali Bakan Şahin’e, İçişleri Bakanı Abdülkadir Aksu ile görüşerek, bu konuda bir çalışma yapılmasını isteğini kaydetti. 
     İsmail Hakkı Tombul, bir soru üzerine, şu anda en düşük memur maaşının 560 YTL olduğunu anımsatarak, son taleplerinin bu rakamın 800 YTL’ye çıkarılması olarak belirlediklerini sözlerine ekledi. 
     
</TEXT>
</DOC>
