<DOC>
<DOCNO> 396615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/spor/aspo.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçuş kartı iptal 0-1 
</HEADLINE>
<TEXT>


Gaziantep önünde varlık gösteremeyen Beşiktaş, defansta yine büyük hatalat yaptı. Erman'ın golüyle sahadan boynu bükük ayrıldı, artık UEFA Kupası'na bel bağladı 


90 dakika 

Bilal Meşe 

Beşiktaş zaten diken üstünde Gelecek için iyi sinyaller vermiyor. Her maça inanılmaz baskı içinde çıkıyor, bir gol bulmak için yırtınıyor, ama çarşıya pirince giderken, evdeki bulgurdan da oluyor 
Bu tabloda bir de başkan Yıldırım Demirören, Antalya'dan "istifa" sinyalleri gönderiyor. Bırakın takımın ışık vermesini, yönetim kurulu da SOS veriyor 
Yönetim Kurulu'nun da çatlak verdiği yerde, lig başından bu yana sürekli kan kaybeden Kartal'ın yeniden zirveye uçmasını kim bekleyebilir 
Gaziantep'in de hakkını yememek gerekir. Kolektif futbol adına iyi oyun çıkardılar, iyi savunma yaptılar, çok adamla rakip kaleye yüklendiler, bir gol buldular, zamana karşı oynadılar. 

Tombul golcü 
Hele hele bir Lazarov vardı ki sahada, izledikçe hayranlık duyduk. Oyunu sürekli rakip alana yıktı, adam eksiltti, pozisyonlar üretti, sahada yıldızlaştı. Bir Lazarov'a bakın, bir de Beşiktaş'ın büyük umutlarla getirdiği Tombul Golcü Ailton'a. Brezilyalı futbolcu oyunda kaldığı süreçte iki şut attı, geri kalan bölümlerde yalan rüzgarıydı 
Oyuna istekli başlayan Beşiktaş 2.dakikada gole çok yaklaştı. Ailton sağdan ceza alanı yayı üzerine hareketlenen İbrahim Akın'ı gördü. Genç futbolcu kaleci ile karşı karşıya kaldı, çaprazdan sert vurdu, Hasagiç'ten döndü. 
9'da Lazarov savunmanın duraklamasından iyi yararlandı, Cordoba ile karşı karşıya kaldı. Aşırtmasını Kolombiyalı kaleci son anda tokatladı. 
14'te Ahmed Hassan kafayla topu altı pasa indirdi, Ailton vurdu, kaleciden döndü. Bu kez Ahmed Hassan vurdu, top yine kaleciden döndü. 
19'da soldan kazanılan serbest atışta Tümer Metin'in kısa düşen pasıyla Lazarov buluştu, topla rakip kaleye indi. Solundan hareketlenen Ahmet'i gördü, bu oyuncu arka direğe kesti, Erman yükseldi ve kafayı çaktı 0-1 

Kör döğüşü 
47'de Kartal'ı az adamla yakalayan Lazarov soldan indi, ceza alanına girdi, Cordoba'nın üzerinden topu aşırdı. Meşin yuvarlak az farkla auta gitti. 
56'da El Taib soldan Lazarov'u kaçırdı. Tecrübeli futbolcu ceza alanına girdi, yerden kesti, İvanov gelişine kötü vurdu. 
Bu dakikadan sonra Tigana tüm riskleri göze aldı ve üç değişiklik yaptı. Ama bu değişiklik rakip kalede sadece kör döğüşü yarattı. 80. dakikada maç başından bu yana müthiş sabır gösteren seyirci patlayınca, baskı altında oynayan Kartal'ın eli-ayağına dolaştı. 86'da Selçuk Dereli, İvanov'un Çağdaş tarafından ceza alanı içinde düşürülmesine penaltı vermeyerek tecrübesine gölge düşürdü. 
Evet, artık ne camianın ne de seyircinin sabrı kaldı Yönetim radikal kararlar almak zorundadır. İstifa mı ederler, yoksa olağanüstü kongre yaparak, yeniden güvenoyuna mı giderler, bilmiyoruz. 
Bildiğim bir gerçek var ki o da Kartal'ın kan kaybından can vereceğidir 

Tamirci Tigana 

CENGİZ MALGIR 

Malatya deplasmanında 1-1 berabere kalan, Sevilla ile oynanan UEFA Kupası'nda da Sevilla'ya 3-0 ile boyun eğen Beşiktaş'ta, Teknik Direktör Tigana, İnönü Stadı'nda taraftarın önüne çıktığı ilk maçtan da üzgün ayrıldı. 
Daha ileri gitmeleri için çok işleri bulunduğunu söyleyen Fransız çalıştırıcı, herkesten yardım istedi, "Oyuncularım psikolojik olarak oldukça hassas bir dönemdeler. Çok kırılgan durumdalar. Bunu tamir etmeliyiz" dedi. 
Sakatlıklardan yakınan, takımdaki problemleri görebilmek için tesislerde kaldığını vurgulayan Tigana, basın mensuplarının "Problemi bulup, teşhisi koydunuz mu Bunları çözecek misiniz " sorusuna şu yanıtı verdi 
"İnşallah. Tek değil, birçok problem var. Önce başkanla görüşmem lazım. Sorunları önce orayla konuşmalıyım. Beni buraya sorun olduğu için çağırdılar ve bunu çözmek için buradayım." 
Beşiktaş'ın Fransız Teknik Direktörü, yaşadığı sıkıntıyı belirtmek için başının çok ağrıdığını söyledi, "Bu akşam uyumak için hap alacağım ve yarın da yeni bir gün başlayacak" ifadesini kullandı. 

Çağdaş cezalı 

Gaziantepspor karşısında sarı kart gören Çağdaş, dün cezalı duruma düştü. Daha önce Çaykur Rizespor, Kayserispor ve Konyaspor maçlarında sarısı bulunan siyah - beyazlı futbolcu, dün de sarı kart görüp, bunları dörtledi. Çağdaş, bundan dolayı takımının Sivasspor ile oynayacağı karşılaşmada görev yapamayacak. 

RAKAMLARLA MAÇ 
Yeni Kartal Nail 
Kartal'ın 18 yaşındaki forvet oyuncusu Nail Tilbaç, Gaziantepspor karşılaşmasında ilk kez sahaya çıktı. Oyuna Ailton'un yerine giren ve 14 kez topla buluşan genç oyuncu, rakip kaleye 1 şut çekti ve bunda isabetli oldu. 7 isabetli pas veren oyuncu, 4 top kazandı, 5 top kaybetti.Gaziantepspor'a üç puan getiren golün sahibi Erman Güraçar, son dört sezonda ilk golünü kaydetti. Erman, maçta 45 kez topla buluştu, 25 top kazandı, 9 top kaybetti. Kırmızı - siyahlılar, bu sezonki tüm galibiyetlerini deplasmanda kazandı. Gaziantepspor, iç sahada oynadıkları 6 maçta sadece 5 puan kazanabildi. Beşiktaş, bu sezon iç sahada oynadığı 7 maçta 10 puan kaybetti. Bu karşılaşmalarda 3 galibiyet, 2 beraberlik, 2 mağlubiyet alan Kartal, rakiplerine 11 gol atarken, 8 gol yedi. Beşiktaş ile Gaziantepspor arasında oynanan son 5 karşılaşmada beraberlik elde edilmedi. Bu maçlardan 3'ünü Beşiktaş kazanırken, 2 karşılaşmadan da Gaziantepspor galibiyetle ayrıldı. 

MAÇIN HAKEMİ 
Selçuk Dereli ilk yarıda Koray'ın faullük, hatta kartlık hareketlerini iyi süzemedi. İkinci yarıya iyi başladı, ancak son 10 dakikada yine büyükleri koruma içgüdüsü ortaya çıktı. Çağdaş'ın elle kestiği tehlikeli pozisyona 'devam' dedi. Oysa Çağdaş ikinci sarıyı görmeliydi. Aynı Çağdaş'ın, İvanov'u arkadan iterek penaltıya neden olduğu pozisyonda komik bir kararla Gaziantep'in aleyhine el verdi. Çağdaş yine ikinci sarılık hareket yapmıştı. 

MAÇTAN NOTLAR 
Kritik gün 
Beşiktaş'ta Başkan Yıldırım Demirören'in "Görevi bırakıyorum" açıklamaları sıcaklığını korurken, yönetim bugün bir araya gelecek, istifa krizini tartışmaya açacak. Yöneticilerin tüm ısrarlarına karşın Gazintepspor maçına gelmeyen Demirören'in bugün yapılacak toplantıda, istifa konusundaki düşüncelerini arkadaşlarına anlatması bekleniyor. 

'Hak ettik' 
Gaziantepspor Teknik Direktörü Faruk Hacıbegiç, galibiyeti hak edecek bir futbol ortaya koyduklarını söyledi. Boşnak çalıştırıcı, "Takımlarını iyi desteklediler. Biz de Beşiktaş karşısında iyi mücadele ettik ve elimize geçen şansı değerlendirdik. Zaten buraya galibiyet için gelmiştik" dedi. 

Yakışmadı 
Yenilginin stresi, Beşiktaşlı futbolculara fair - play'i unutturdu. Gaziantepliler, Sedat'ın sakatlandığı pozisyonda topu taca attı. Siyah - beyazlılar, topu rakibe vermek yerine, atak yapınca, kırmızı - siyahlılar tepki gösterdi. 

Terim maçta 
Milli Takımlar Teknik Direktörü Fatih Terim, dün ekibiyle birlikte Beşiktaş - Gaziantepspor maçına geldi. İlk 45 dakikayı izleyen Terim, İsviçre maçıyla ilgili olarak bir basın toplantısı düzenleyebileceğini söyledi. 

İstenmeyen adam 
Dortmund taraftarı, kendilerine transfer olacağı söylenen Ailton'u istemiyor. Alman ekibinin dünkü Hertha Berlin maçında, "Ailton mu Hayır istemiyoruz" pankartı açıldı. Brezilyalı futbolcu, Köln Express gazetesine, transfer etmek isteyen kulüplerin aramasının yeterli olacağı açıklamasını yaptı. 


</TEXT>
</DOC>
