<DOC>
<DOCNO> 367439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur33.html </URL>
<DATE> 2005/08/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
"Bebekler karışmış" diyen acılı baba iddiasından vazgeçti... 
</HEADLINE>
<TEXT>

     Erciyes Üniversitesi EÜ Tıp Fakültesi Hastanesi Yenidoğan Servisi’nde ölen 6 bebekten birinin babası olan Ömürlü Orhan, kendisine yanlış bebek verildiği iddiasından vazgeçti. 
     Yozgat’ın Boğazlıyan İlçesi’ne bağlı Dereçepni Köyü’nde oturan Ömürlü Orhan, kendisine yanlış bebek verildiği iddiasıyla, bebek ölümlerini soruşturan Cumhuriyet Savcılığı ve EÜ Tıp Fakültesi Hastaneler Başhekimi Prof. Dr. Mehmet Doğanay ile görüştü. 
     Orhan, kendisine ölen bebeklerin cesetlerinin fotoğraflarının gösterildiğini ve bebek cesetlerinde yanlışlık olmadığına inandığını belirtti. 
     Eşi hastanede doğum yaptıktan sonra bebeğin 16 gün kuvözde kaldığını anlatan Orhan, şöyle devam etti 
     "Cesedi alıp köyümüze götürmüştük. Cesedi yıkayan kadınlar, bebeğin erkek olduğunu söylediler. Buna rağmen, olayın şokuyla sağlıklı düşünemediğimiz için cesedi bozulmaması düşüncesiyle toprağa verdik. Daha sonra karışıklığın düzeltilmesi için suç duyurusunda bulunmak amacıyla Cumhuriyet Savcılığı’na geldim. Bebeğimin morgda çekilmiş fotoğrafını gördükten sonra yanlışlık olmadığına kanaat getirdim. Şikayetçi olmaktan vazgeçtim. Büyük ihtimalle bebeğe yapılan otopsinin izleri nedeniyle cenazeyi yıkayan kadınlar, bebeğin cinsiyetini yanlış teşhis etmişler." Hollanda’da yaşayan Ömürlü Orhan’ın eşi Filiz Orhan, 15 yıl çocuk hasreti çektikten sonra bir kız çocuğu dünyaya getirmişti. Ancak, Orhan çiftinin ’Esma’ adını verdiği kızı, Eü Tıp Fakültesi Hastanesi’nde enfeksiyon nedeniyle 5 bebekle birlikte hayatını kaybetmişti. 
     
</TEXT>
</DOC>
