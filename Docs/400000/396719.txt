<DOC>
<DOCNO> 396719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko29.html </URL>
<DATE> 2005/11/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Türkiye, AB'nin 6. büyük pazarı oldu... 
</HEADLINE>
<TEXT>

     Yılın ilk 8 ayına ait dış ticaret verilerine göre Türkiye ABD, Çin, Rusya, İsviçre ve Japonya'nın ardından AB'nin 6'ncı büyük pazarı oldu. 
     AB'nin resmi istatistik kurumu Eurostat, bu yılın Ocak-Ağustos dönemini kapsayan dış ticaret rakamlarını açıkladı. Buna göre ilk 8 ayda ihracatı 680.7 milyar avro, ithalatı da 743.9 milyar avro olan AB'nin dış ticaret açığı 63.1 milyar avro seviyesinde gerçekleşti. 
     Geçen yılın aynı döneminde 37.8 milyar avro olan AB'nin dış ticaret açığının bu yıl hızlı artmasında, petrol fiyatlarının yükselmesi etkili oldu. Makine, taşıt ve kimya sektörlerinde fazla veren AB, bu sayede enerji sektöründe meydana gelen dış ticaret açığını kısmen dengelemiş oldu. 
     Ocak-Temuz 2005 döneminde AB içi ticaret de dikkate katıldığında çoğunluğun aksine dış ticaret fazlası veren üye ülkeler ise 109.1 milyar avroyla Almanya, 22.7 milyar avroyla Hollanda, 22.4 milyar avroyla İrlanda, 11.2 milyar avroyla İsveç, 6.7 milyar avroyla Belçika, 5 milyar avroyla Danimarka, 3.5 milyar avroyla Finlandiya ve 1.3 milyar avroyla Çek Cumhuriyeti olarak sıralandı. 
     AB üyesi diğer ülkelerin tamamı bu dönemde dış ticaret açığı verirken, listenin başında 65.5 milyar avroyla İngiltere, 47.2 milyar avroyla İspanya, 19.3 milyar avroyla Fransa ve 19.2 milyar avroyla Yunanistan yer aldı. 
     AB'nin Ocak-Ağustos dönemindeki dış ticaretinin ülkelere göre dağılımında Türkiye, ön sıralardaki yerini konudu. 
     ABD'nin 160.6 milyar avro ile ilk sırada yer aldığı AB'nin en çok ihracat yaptığı ülkeler sıralamasında Türkiye, 26.1 milyar avro ile Norveç, Güney Kore, Hindistan ve Kanada gibi dünyanın büyük ekonomilerinin önünde 6'ncı sırayı aldı. Bu dönemde AB'nin Türkiye'ye ihracatı yıllık yüzde 5 arttı. 
     AB'nin en çok ithalat yaptığı ülkeler sıralamasında ise Türkiye ABD, Çin, Rusya, Japonya, İsviçre ve Norveç'in ardından 7'nci olarak sıralandı. Bu yılın ilk 8 ayında Türkiye'nin AB'ye olan ihracatı, yüzde 8 artışla 21.4 milyar avro oldu. Bu durumda Türkiye, 2004 yılının Ocak-Temmuz döneminde 5.1 milyar avroyu bulan AB ile olan ticaretinden kaynaklanan açığı bu yılın aynı döneminde 4.7 milyar avroya indirmeyi başardı. 
     
</TEXT>
</DOC>
