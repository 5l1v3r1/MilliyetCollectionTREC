<DOC>
<DOCNO> 381237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur29.html </URL>
<DATE> 2005/09/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Van'da ölü ele geçirilen 2 teröristin kimlikleri sahte çıktı... 
</HEADLINE>
<TEXT>

     Van'da, güvenlik güçleriyle terör örgütü PKK mensupları arasında çıkan çatışmada ölü ele geçirilen 2 teröristin kimliklerinin sahte olduğu belirlendi. 
     Alınan bilgiye göre, Emniyet Müdürlüğü Terörle Mücadele Şubesi ekiplerince, önceki gece Hacıbekir Mahallesi Doğu Caddesi'nde ölü ele geçirilen 2 teröristin üzerinden çıkan ''İkbal Altındal'' ve ''Selçuk İnci'' adına düzenlenmiş kimliklerin sahte olduğu tespit edildi. 
     Devlet Hastanesi morgunda 3 gündür bekletilen 2 teröristin cenazelerini almak için herhangi bir başvurunun yapılmadığı belirtildi. 
     Hacıbekir Mahallesi'nde, güvenlik güçleri ile terör örgütü PKK mensupları arasında çıkan çatışmada 3 terörist ölü ele geçirilmiş, 6 kişi de gözaltına alınmıştı. 
     Bu arada, dün Gürpınar İlçesi'nde Emniyet Müdürlüğü ekiplerince ölü ele geçirilen ''Ferit'' kod adlı teröristin Iraklı olduğu belirlendi. Cenazenin, Cumhuriyet Savcılığı'ndan alınan izinle Gürpınar'da toprağa verildiği bildirildi. 
     
</TEXT>
</DOC>
