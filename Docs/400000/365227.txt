<DOC>
<DOCNO> 365227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/guncel/gun01.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, belediye başkanını kaçırdı 
</HEADLINE>
<TEXT>


Sülbüs Dağı'nın turizme açılması için yapılan çalışmaları incelemek üzere dağa giden Bingöl'ün Yayladere Belediye Başkanı AKP'li Haşim Akyürek, PKK tarafından kaçırıldı 

ADİL ÖNAL DHA, İSTANBUL ANKA 

Terör örgütü PKK, Tunceli'de komando er Coşkun Kırandi'nin ardından Bingöl'ün Yayladere Belediye Başkanı AKP'li Haşim Akyürek'i de kaçırdı. 
Akyürek 50 , festivaller düzenlenmesi planlanan Sülbüs Dağı'nın turizme açılması için yapılan çalışmaları incelemek üzere önceki gün 14.30 sıralarında Almanya'dan gelen arkadaşı Zülfü Çoban ile birlikte, kendi kullandığı özel otomobiliyle, ilçeden 2 kilometre uzaklıktaki dağa gitti. AKP Bingöl İl Başkanı Yusuf Coşkun'un verdiği bilgilere göre Akyürek, buradan kısa süre sonra ayrılarak ilçeden 10 kilometre uzaklıktaki Çalıkağıl köyüne geçti ve dönüşte yolu bir grup PKK'lı tarafından kesildi. Akyürek'in arkadaşı serbest bırakılırken, PKK'lılar Akyürek'i yanlarına alarak kırsal alana doğru yöneldi. 
Teröristlerin Akyürek'le birlikte kaçırdıktan sonra serbest bıraktığı Zülfü Çoban, olayı şöyle anlattı "Yayladan dönerken, 20 - 25 yaşlarındaki 4 kişi önümüze çıktı. Çalıkağıl köyüne götürüldük. Sonra 30 erkeği köy meydanına topladılar. Örgüt propagandası yaptıktan sonra yiyecek istediler. Un ve şeker aldıktan sonra gittiler. Başkanı 3 - 4 gün misafir edeceklerini söylediler." 

Geniş çaplı operasyon 
Evli ve 3 çocuk babası Akyürek'in kaçırılmasının ardından güvenlik güçleri bölgede geniş çaplı operasyon başlattı. Sülbüs Dağı'nda havadan ve karadan operasyonlar sürerken, il merkezi ve ilçelerde de şüpheli kişi ve araçlar kontrol edildi. Batman köyü kırsalında da PKK'lıların bulunduğu ihbarı üzerine, İl Emniyet Müdürlüğü'ne bağlı çok sayıda özel harek t timi de operasyon başlattı. 
Akyürek'in yakınları, üzüntü içerisinde olduklarını, Akyürek'in kim tarafından kaçırıldığını bilmediklerini ifade ederken AKP'nin Bingöl Milletvekili Ferzi Berdibek de Akyürek'in makam aracıyla Çalıkağıl mevkiine kadar götürüldüğünü, aracın askerler tarafından Çalıkağıl'da bulunduğunu kaydetti. Berdibek, "Sivil toplum örgütleri ortak bir deklarasyon yayımlamalıdır. Seçilmiş bir insana saygı gösterilmelidir, bir an önce de serbest bırakmalıdırlar" diye konuştu. 
Akyürek'in kaçırılmasını Yayladere halkının iradesine yönelik bir hareket olarak değerlendiren Bingöl İHD Başkanı Rıdvan Kızgın da kalıcı barış ve sorunların diyalogla çözülmesi için yoğun çabalar sarf ederken, toplumsal gerginliği artırıcı olay ve uygulamalardan kaygılandıklarını belirtti. 
Er Coşkun Kırandi'nin sağ salim ailesine kavuşması için uygun koşulların yaratılması çabalarında henüz sonuç alınmadan, Akyürek'in kaçırılmasının bu çabaların boşa çıkarılmasına yönelik olduğunu kaydeden Kızgın, "Haşim Akyürek'in derhal serbest bırakılmasını istiyoruz" dedi. 

Bingöl'de DEHAP'tan belediye başkanı yok 

Bingöl'de AKP'den il merkezi ve 5 ilçe belediye başkanı toplam 6 belediye başkanı bulunuyor. DYP'den de bir ilçe belediye başkanının bulunduğu ilde, DEHAP'tan ilçe belediye başkanı bulunmuyor. 


</TEXT>
</DOC>
