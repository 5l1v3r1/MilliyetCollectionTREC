<DOC>
<DOCNO> 366461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo37.html </URL>
<DATE> 2005/08/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Rum basını Anorthosis, tek başına cehenneme gönderildi 
</HEADLINE>
<TEXT>

     DHA 

KIBRIS Rum Kesimi’nde yayınlanan gazeteler, Şampiyonlar Ligi 2’nci ön eleme turu rövanş maçı için dün akşam Ahorthosis takımının Suriye üzerinden Trabzon’a gitmesine geniş yer ayırdı. Rum basını Rum takımının hiçbir devlet desteği almadığını savunurken, Yunan Elefterotipia gazetesi Rum lider Tasos Papadopulos’un Anotrhosis’e her türlü maddi ve manevi destek sağlanması için futbol federasyonuna talimat verdiğini yazdı. 
     Alithia gazetesi, "Rum takımı hiçbir hükümet desteği olmadan Trabzon’a gitti" derken, DİSİ Basın Sözcüsü Tasos Mitsopulos’un "Türkiye ek protokolü imzaladı. Hükümet Larnaka’dan doğrudan uçuşta ısrar etmeliydi" şeklindeki talebine yer verdi. Gazeteye konuşan DİSİ Başkan Yardımcısı Lefteris Hristoforu da KKTC’den Trabzon’a 20 bin bayrak gönderilmesine işaret ederek Rum yönetiminin Rum takımını yalnız bırakmasını eleştirdi. 
     Mahi, "DİSİ devleti pasiflikle suçladı" derken, "Anorthosis tek başına cehenneme gönderildi’ başlığını kullandı. Politis ise Trabzon’a doğrudan uçuş talep eden DİSİ’nin önerisinin Rum hükümeti tarafından ’zamansız’ olarak nitelendirildiğine dikkat çekti. 
     Simerini ise Rum heyetine Rum AB milletvekili Yannakis Matsis’in de eşlik ettiğini, Matsis’in Anorthosis takımı taraftarı olarak ve Avrupa Parlamentosu üyesi olduğu için gözlemci olarak da gittiğini yazdı. Matsis, adadan ayrılmadan önce Anortisis’in Trabzonspor’la yapacağı maçta herhangi bir olay çıkmasını beklemediğini, Türkiye’deki birçok yetkiliyle temasa geçtiğini ve bu yönde güvence aldığını da söyledi. 
     
     ELEFTEROTIPIA PAPADOPULOS DESTEK TALİMATI VERDİ 

     Rum tarafında hükümete Anorthosis’in yalnız bırakıldığı yönünde eleştiriler yapılırken, Yunan Elefterotipia gazetesi Rum Kesimi lideri Tasos Papadopulos’un yarınki maç öncesinde, Rum futbol federasyonuna Anorthosis’e her türlü maddi ve manevi yardımda bulunması için talimat verdiğini yazdı. KKTC Dışişleri Bakan Yardımcısı Serdar Denktaş’ın Trabzon’a 20 bin KKTC bayrağının gönderildiğini açıkladığına dikkat çeken gazete, Türk ve KKTC basınının olaya siyasi bir yön verdiğini de savundu. 

     
</TEXT>
</DOC>
