<DOC>
<DOCNO> 378899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun21.html </URL>
<DATE> 2005/09/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Financial Times İran nükleer uzlaşma önerecek 
</HEADLINE>
<TEXT>

     İngiltere'de yayımlanan Financial Times gazetesi, İran'ın nükleer programına uluslararası düzeyde ortaklık önereceği ve böylece programın silah amaçlı kullanılmayacağına dair garanti vererek, uzlaşma arayacağını öne sürdü. 
     İddiasını üst düzey İranlı diplomatlara dayandıran gazete, İran Cumhurbaşkanı Mahmut Ahmedinecad'ın BM Genel Kurulu'nda yarın yapacağı konuşmada bunu aktaracağını savundu. 
     İranlı bir diplomatın, ''İran, uranyum zenginleştirme çalışmaları için uluslararası bir işbirliği önerecek ve buna Avrupa, Rusya, Çin ve Güney Afrika'yı davet edecek. Böylece İran'ın nükleer çalışmalarını, başka herhangi bir amaca yöneltmeyeceğinden emin olunacak'' dediğine işaret eden gazete, İran'ın önerisinin sadece yeni nükleer tesisleri içermediğini, halen ülkede bulunan tesislerin de bu öneriye dahil olduğunu yazdı. 
     Financial Times, İran'ın önerisinin önemli nükleer tesisleri içerip içermediği konusunun yeterince açık olmadığını ve Batılı diplomatların önerinin hükümetleri tarafından kabul göreceği konusunda kuşkuları bulunduğunu da bildirdi. 
     
</TEXT>
</DOC>
