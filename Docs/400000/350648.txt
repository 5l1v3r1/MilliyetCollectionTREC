<DOC>
<DOCNO> 350648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun42.html </URL>
<DATE> 2005/06/10/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
"Greenactive PR", Türkiye'nin adını dünyaya duyurdu 
</HEADLINE>
<TEXT>

     Türkiye’nin önde gelen halkla ilişkiler ajanslarından "Greenactive PR", halkla ilişkilerin "Oscarı" kabul edilen Silver Anvil ödül töreninde, kendi kategorisindeki en büyük ödülü alarak büyük bir başarıya imza attı. 
     New York’taki ödül töreninde, halkla ilişkilerin anavatanında devlerle yarışan Greenactive PR, bugüne kadar bu törende ipi göğüsleyen tek Türk firması olarak dünya halkla ilişkiler tarihine de adını yazdırdı. 
     Dünyanın her tarafından halkla ilişkiler mesleğini sürdüren 20 bini aşkın üyeye sahip olan dünyanın en büyük halkla ilişkiler oluşumu Amerika Halkla İlişkiler Derneği’nin PRSA her yıl geleneksel olarak düzenlediği yarışmasına bu yıl toplam 666 proje başvurdu. Şubat sonunda yapılan başvurular 125 kişilik jüri tarafından değerlendirilerek 100 finalist belirlendi. 25 Mart’ta finalistlerini açıklayan PRSA’in listesindeki 100 finalistin Avrupa ve Türkiye’den finale kalan tek ajansı Klazomenai Projesi ile Greenactive oldu. 
     Silver Anvil ödülleri için daha önce Avrupa ve Türkiye’den finale kalan bir proje olmamıştı. 
     Unilever Komili için 8 yıldır sürdürdüğü Klazomenai projesiyle, Kurum Marka İtibar Yönetimi dalında başvurduğu PRSA 2005 Silver Anvil için finalist olmaya hak kazanan greenactive PR, ödül töreninde güçlü rakiplerini geride bırakarak kendi kategorisindeki en büyük ödülün sahibi oldu. 
     Greenactive PR ve Unilever Komili’yi temsil etmek için Türkiye’den gelen grup, kazanılan ödülün Greenactive, Unilever Komili ve Türkiye için önemini vurgularken bu projenin zeytinyağının anavatanının Türkiye olduğunu da bütün dünyaya duyurması bakımından önemli olduğunu dile getirdi. 
     Greenactive’in Unilever Komili için hazırladığı Klazomenai Projesi, İzmir Urla’da İyonlara ait 2500 yıllık bir zeytinyağı işliğinin ayağa kaldırılarak, dönemin tekniğiyle üretime geçirilmesini kapsıyor. 
     Greenactive’in kazandığı Silver Anvill ödülleri, kamuoyunun şekillendirilmesine yönelik profesyonel, uzmanlık, yaratıcılık ve becerileriyle her yıl güncel sorunlara başarıyla ulaşmış halkla ilişkiler çalışmalarına veriliyor. En yüksek profesyonellik standartlarını taşımak zorunda olan bu çalışmalarda, finalist projelerin tüm program, planlama uygulama ve değerlendirme süreçleri dikkate alınıyor. 
     Halkla ilişkiler sektöründe Azade Başağa ve Ertuğrul Kale yönetiminde 16. yılını kutlayan Greenactive, bugüne kadar 7 kez Uluslararası Halkla İlişkiler Derneği IPRA ve bir kez de Birleşmiş Milletler Ödülü’ne değer görüldü. 
     
</TEXT>
</DOC>
