<DOC>
<DOCNO> 357272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun09.html </URL>
<DATE> 2005/07/01/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Irak İçişleri Bakanı 6 ayda 8 bin sivil, polis ve asker öldürüldü 
</HEADLINE>
<TEXT>

     Irak’ta son altı ayda direnişçilerin saldırıları sonucu 8 binden fazla sivil, polis ve askerin öldüğü bildirildi. 
     CNN televizyonuna bir demeç veren Irak İçişleri Bakanı Bekir Cabbur, ’terörist’ olarak nitelediği direnişçilerin Ocak ayından bu yana 8 bin 175 kişiyi öldürdüğünü, 12 bin kişiyi de yaraladığını söyledi. 
     Daha fazla ölüme yol açtığı için direnişçilerin bombalı arabalarla saldırılar düzenlemeyi tercih ettikleri belirtilirken, ABD Savunma Bakanlığı aynı dönemde öldürülen Amerikan askeri sayısının 307 olduğunu açıkladı. 
     İnternetteki www.iraqbodycount.net sitesine göre, savaşın başladığı 20 Mart 2003 tarihinden bu yana Iraklı sivil kaybına yönelik yapılan gayrı resmi tahminler 22-100 bin arasında değişiyor. Pentagon ise sivil kayıplar hakkında herhangi bir açıklama yapmaktan kaçınıyor. 
     Öte yandan, ABD’nin Irak’ta yeterli sayıda askeri bulunduğunu söyleyen Cabbur, artık esas önem verilmesi gerekenin Irak askerlerinin eğitilmesi olduğunu ifade etti. Irak güvenlik güçlerinin düzenlediği ’Şimsek Operasyonu’ neticesinde 1500 şüphelinin tutuklandığını belirten Cabbur, bunlardan 500’ünün daha sonra serbest bırakıldığını kaydetti. Cabbur, Irak ve ABD askerlerinin, Bağdat çevresinde 60 kilometre yarıçapında bir bölgede söz konusu operasyonun ikinci safhasını başlatmaya da hazır olduğunu belirtti. 
     Irak polis gücünün 67 bin kişiye ulaştığını da söyleyen Cabbur, bu sayının 200 bini bulmasını umduğunu, ancak mali sıkıntılardan dolayı silah ve ekipman sağlamakta sıkıntılar yaşadıklarını kaydetti. 
     Bu arada, Amerikalı kaynaklar, Irak’ta hala 15-20 bin civarında direnişçi bulunduğunu tahmin ediyor. Ancak direnişçilerin çekirdeğini oluşturan grup sadece yüzlerle ifade ediliyor. 
     
</TEXT>
</DOC>
