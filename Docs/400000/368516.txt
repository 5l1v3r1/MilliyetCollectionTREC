<DOC>
<DOCNO> 368516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/siyaset/axsiy02.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'liler heyeti 'çok genç' buldu 
</HEADLINE>
<TEXT>


KKTC'ye gelen heyettekilerin yaşları ve giysileri eleştiri konusu olunca Serdar Denktaş açıklama yaptı Genç olmaları yanıltmasın 

SEFA KARAHASAN Lefkoşa 


KKTC Sanayi Odası'nın KTSO davetlisi olarak, "incelemelerde bulunmak üzere" önceki gece adaya gelen ABD heyeti dün temaslarına başlarken, Rum yönetimi ABD heyetine tepki gösterdi. 
Rum yönetimi sözcüsü Kipros Hrisostomidis, ABD heyetinin ziyaretinin, "gayrı resmi bir ziyaret veya tatil amaçlı" olduğunu ileri sürdü. AKEL Genel Sekreteri ve Meclis Başkanı Dimitris Hristofyas da, ABD'lilere tepkisini, "Kıbrıslı Rumların referandumdaki tutumları nedeniyle cezalandırıcı tavır içerisindedirler" sözleriyle gösterdi. 

Olumsuz haberler 
Serdar Denktaş, ABD Senatosu ve Kongre üyelerinin yardımcıları ve danışmanları oldukları açıklanan 7 kişilik heyetin, Ercan Havaalanı'na spor kıyafetlerle gelmesi, kameralardan yüzlerini saklaması, basına görüntü vermek istememesi ve çok genç olmaları nedeniyle KKTC ve Rum basınında çıkan olumsuz haberlerden dolayı görüşme öncesi açıklama yapma gereği hissetti. Denktaş, heyetin ABD Kongresi'nde çalışmaları yürüten ve Kongre üyelerinin tüm rapor ve konuşmaların yazılması gibi çalışmalarını yapan, 'mutfakta' çalışan kişiler olduğuna dikkat çekerek, "Genç olmaları kimseyi yanıltmasın. Kıbrıs'ta ne olup bittiğini kendi gözleriyle görmeleri önemli" dedi. 
Adaya gelen 2. ABD heyeti, LeAnne Holdman, Megan Medley, Sean Hughes, Stephen Schatz, Sarah Greer, Ike Brannon, Elizabeth McDonnell'dan oluşuyor. KKTC Cumhurbaşkanı Mehmet Ali Talat'la da dün görüşen ABD heyeti, 14 Ağustos'ta adadan ayrılacak. 

Erel Hayal kırıklığı 

Kıbrıs Türk Ticaret Odası KTTO Başkanı Ali Erel, ABD heyetinin iş bitirici, karar verici insanlar olmadığını, bunun da genel anlamda Kıbrıs Türk halkı üzerinde hayal kırıklığı yarattığını söyledi. 
Erel, "Bu ziyaretler Kıbrıs Türkü'nün beklentilerini yükseltmek için yapılıyor. Bu hareketlerin somut adımlarla desteklenmemesi, iş çevrelerince hoş karşılanmıyor" dedi. 


</TEXT>
</DOC>
