<DOC>
<DOCNO> 371640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sondun07.html </URL>
<DATE> 2005/08/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Şaron, çekilmeye direnenleri holigan olarak nitelendirdi... 
</HEADLINE>
<TEXT>

     İsrail Başbakanı Ariel Şaron, Gazze'den çekilmeye şiddet göstererek direnenleri kınayarak, bunun ''holigancılık'' olduğunu söyledi. 
     Haftalık bakanlar kurulu toplantısının açılışında konuşan Şaron, Yahudi göçmenlerin liderlerini de siyasi çıkarları için göçmenlerin acısından yarar sağlamakla suçladı. Bunun, Şaron'un bir zamanlar siyasi müttefikleri olan liderlere en sert saldırısı olduğu belirtiliyor. 
     Bakanlar kurulu toplantısında, göçmenlerin şemsiye örgütü Yeşa Konseyi'nin, ''Gazze'den çıkarılanların İsrail'de çadır kampı kurması'' talebine değinen Şaron, bunun ''tahrik'' olduğunu söyledi. Şaron ''Kendi siyasi çıkarları için insanların acı çekmesini isteyenler var'' diye konuştu. 
     Hükümet, tahliye edilenler için apartmanlar ve otellerde barınma imkanı sağlıyor ve çadır kent tekliflerini siyasi oyun olarak nitelendiriyor. 
     Çoğu göçmenin sorumlu davrandığını, evlerini kendiliklerinden terk etmeseler de askerlere de direnmediklerini belirten Şaron, göçmenleri desteklemek için Gazze'ye sızan radikalleri sert bir dille eleştirdi. 
     ''Bunların yaptıkları holigancılıktır'' diyen Şaron, bunda sadece o kişilerin değil, onları kışkırtan ve yönlendirenlerin de suçlu olduğunu söyledi. 
     Bakanlar kurulu toplantısında, tahliyeye tabi 25 yerleşim biriminden kalan 6'sının sökülmesinin resmen onaylanması bekleniyor. 
     
</TEXT>
</DOC>
