<DOC>
<DOCNO> 377182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonyas08.html </URL>
<DATE> 2005/09/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fransızlar, Bartın’da dinozor arıyor 
</HEADLINE>
<TEXT>

     
     Halil TEKİN BARTIN, DHA 
     
FRANSA Paris Tabiat Tarihi Müzesi Paleontoloji Bölümü ve İstanbul Teknik Üniversitesi’nden İTÜ gelen 5 uzman, Güzelcehisar, Çakraz, Arıt ve çevresinde dinozor fosili bulmak için çalışmalara başladı. 
     Paris Tabiat Tarihi Müzesi Paleontoloji Bölüm Başkanı Prof. Dr. Şevket Şen, dinozor ve sürüngen uzmanları Sophie Sanchez, Alain Ronan ve Sebastian Steyer ile İTÜ Avrasya Yer Bilimi Enstitüsü Müdürü Prof.Dr. Okan Tüysüz, bölgede öncelikle dinozor fosili veya izlerini bulmaya çalışacak. 
     Prof. Dr. Okan Tüysüz, Bartın ve çevresinde 200 milyon yaşında kayaların bulunması üzerine tahminle yola çıktıklarını ve çalışmalar sırasında dinozor fosilleri bulacaklarına inandıklarını belirtti. 
     Çalışmaların ilk etapta 10 gün süreceğini belirten Tüysüz, Amacımız dinozor fosili bulmak. Çevredeki kaya ve oluşumlara baktığımızda Avrupa’da dinozor yaşayan bölgelerdeki aynı özellikleri taşıdığını gördük. Kayaların oluşma dönemlerinde çok sıcak bir iklim ve zaman zaman yağışların olduğu tespit ediliyor. Bu konuda uzman olan Paris Tabiat Tarihi Müzesi’nden arkadaşlarımız geldi, çalışmalarımız başladı. Kayaların aralarında dinozor fosili veya izlerini arıyoruz. Bartın'ın yanı sıra Kastamonu’nun Azdavay İlçesi'nde de araştırma yapacağız'' dedi. 
     
</TEXT>
</DOC>
