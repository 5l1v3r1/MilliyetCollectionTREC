<DOC>
<DOCNO> 375686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun11.html </URL>
<DATE> 2005/09/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Galler kıyılarında küçük bir uçak kayboldu 
</HEADLINE>
<TEXT>

     Galler kıyılarında dün tek motorlu bir uçak kayboldu. Uçağı aramak için dün akşam başlatılan çalışmalar sürüyor. 
     Piper Cherokee tipi uçağın bulunması için denizden ve havadan tekneler ve helikopterlerle yapılan arama çalışmaları devam ederken, uçakta bulunan iki kişinin akıbeti bilinmiyor. 
     Uçağın dün öğlen saatlerinde İrlanda'nın Waterford kentinden havalandığı ve Galler'in Cardiff kentine gitmekte olduğuna dikkat çeken yetkililer, uçağın radarlar aracılığıyla son olarak Galler'in Strumble Head bölgesinde görüldüğünü, daha sonra izinin tümüyle kaybedildiğini açıkladı. 
     Bu arada, bölgede seyir halinde bulunan bütün gemilere, arama çalışmalarına destek olmaları çağrısında bulunuldu. 
     Arama çalışmalarının, İngiliz Kraliyet Hava Kuvvetleri'nin İskoçya'daki Kinloss üssünden koordine edildiği kaydedildi. 
     Kraliyet Hava Kuvvetleri sözcüsü, arama çalışmalarının şiddetli yağış, nem ve sis yüzünden güçlükle yapılabildiğini, yine de umutlarını yitirmediklerini, sonuç alıncaya kadar arama çalışmalarını sürdüreceklerini söyledi. 
     
</TEXT>
</DOC>
