<DOC>
<DOCNO> 385657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/siyaset/axsiy02.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de 'sevinen' altı milletvekili 
</HEADLINE>
<TEXT>


'3 Ekim için 'Türkiye'nin statüsü yükseldi' diyen İnal Batu'dan sonra Hasan Aydın, Mehmet Tomanbay, Zeynep Damla Gürel, Memduh Hacıoğlu, Mehmet Kartal ve Abdülkadir Ateş de sonucun başarı olduğunu söyledi 

EZELHAN ÜSTÜNKAYA Ankara 


CHP Genel Başkanı Deniz Baykal, Türkiye'nin AB'ye tam üyelik müzakerelerine başlamasına ilişkin 3 Ekim kararını yorumlarken "Beni zorla sevindirmeye çalışıyorlar. Zorla sevinemem. Bunun nesine sevineceğim" derken, karara CHP'lilerden destek geliyor. Karar için "Türkiye'nin statüsü yükseldi" diyen CHP Hatay Milletvekili İnal Batu'nun ardından diğer CHP'liler de parti yönetiminin aksine kararın tarihi olduğunu ve Türkiye'yi birinci lige çıkardığını söyledi. CHP'li milletvekillerinin görüşleri şöyle 

'Yönetim yanıltılıyor' 
Hasan Aydın İstanbul 3 Ekim, 2 Ekim'den iyidir. Dönüşüm noktasıdır. Sonuçta müzakeredir ve bizim de istediklerimiz var. Türkiye'nin onuru korunarak müzakere edilir. Karanlık tablo yok. Bana göre CHP yönetimini dış politika uzmanları yanıltıyor. 
Mehmet Tomanbay Ankara Genel merkezin fazla eleştirel, gerçeklerden uzak yaklaşımı oldu. Genel Başkan, "17 Aralık kararları kabul edilmeseydi 3 Ekim Müzakere Çerçeve Belgesi daha olumlu olurdu" diyor. Mantık hatası var. 17 Aralık kabul edilmeseydi, 3 Ekim olmazdı. Pazarlık sürecinin başlaması bile olumlu bir gelişme. Türkiye 3 Ekim'le birinci lige çıktı. 
Zeynep Damla Gürel İstanbul 3 Ekim kararı özü itibarıyla Türkiye'ye eşik atlatan bir karar oldu. Tarihi karar. Bölünme kaygısını anlamıyorum. AB çokkültürlülük barındırıyor. Türkiye'nin AB üyeliğini AB içinden yeşiller ve sosyal demokratlar destekliyor. Bu nedenle CHP yönetiminin bu kesimlerle iletişimi artırarak, Türkiye'nin tezlerini gündeme getirmesi gerek. 
Memduh Hacıoğlu İstanbul Bubi tuzakları iddialarına katılmıyorum. 3 Ekim tarihi bir karardır. 3 Ekim'e karşı çıkanlar, bu karar alınmasaydı ekonomi ne hale gelirdi düşünüyorlar mı 
Mehmet Kartal Van AB, Türkiye'nin 42 yıllık hayali. Müzakerelere bir yerden başlamak gerekiyor. Türkiye, her zaman masadan kalkabilir. 
Abdülkadir Ateş Gaziantep Görüşmelerin başlamasının başlamamasından daha iyi olduğuna inanıyorum. Müzakerelere başlanması için CHP'liler de gayret gösteriyor. Avrupa'daki kardeş partilerle dirsek temasını devam ettirmek gerek. 


</TEXT>
</DOC>
