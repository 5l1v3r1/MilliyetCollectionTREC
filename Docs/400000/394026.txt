<DOC>
<DOCNO> 394026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun22.html </URL>
<DATE> 2005/11/11/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ürdün'de otel saldırılarında 120 kişi gözaltında... 
</HEADLINE>
<TEXT>

     Ürdün'ün başkenti Amman'da 3 otele düzenlenen bombalı saldırılarla ilgili soruşturmada en az 120 kişinin gözaltına alındığı bildirildi. 
     Kimliğinin açıklanmasını istemeyen üst düzey polis yetkilileri, ülkenin değişik kesimlerinde sürdürülen operasyonlarda, çoğunluğu Iraklı ve Ürdünlü olmak üzere değişik milliyetlerden en az 120 kişinin gözaltına alınarak sorgulandığını belirtti. 
     AP'ye açıklama yapan bir yetkili, ''Bu kişilerin olaylara karışıp karışmadığını veya intihar komandolarına yardım edip etmediğini bilmiyoruz. Birçoğu tamamen suçsuz da olabilir'' dedi. 
     İçişleri Bakanı Avni Yirfas da Iraklılar dahil değişik milliyetlerden şüphelilerin sorgulandığını doğruladı. 
     ''Saldırıyı düzenleyenlere ulaşmamızı sağlayabilecek kanıtlar topluyoruz'' diyen Yirfas, kaç kişinin, nerede gözaltına alındığı konusunda açıklama yapmadı. 
     Saldırıyı Irak'taki El Kaide örgütü üstlenirken, intihar komandolarının Iraklı olabileceği belirtiliyor. 
     Hyatt otelindeki saldırıyı düzenleyen komandonun, kendini havaya uçurmadan önce lobidekilerle Irak aksanıyla konuştuğu ileri sürülüyor. 
     
</TEXT>
</DOC>
