<DOC>
<DOCNO> 354071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo20.html </URL>
<DATE> 2005/06/21/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Atletizmde Elvan şoku 
</HEADLINE>
<TEXT>

     Rekortmen milli atlet Elvan Abeylegesse, Akdeniz Oyunları'na katılamayacak. 
     İstanbul'da hafta sonu yapılan Avrupa Kupası 2. Lig yarışmalarında, 3 bin ve 5 bin metrede aldığı birinciliklerle topladığı 24 puanla Türkiye'nin 1. lige çıkmasında büyük katkıda bulunan milli atletin, böbreğindeki ve karın kasındaki problemlere karşın piste çıktığı öğrenildi. 
     Kupa yarışları öncesinde girdiği sağlık kontrolünde sağ böbreğinde 2 adet taş tespit edilen ve karın kasında ise 7 mm'lik yırtık görülen rekortmen atlet, yarın İspanya'nın Almeira kentine hareket edecek Akdeniz Oyunları kafilesinden affını istedi. 
     
     DÜNYA ŞAMPİYONASI ENDİŞESİ 
     Abeylegesse'nin antrenörü Ertan Hatipoğlu, ENKA Holding Onursal Başkanı Şarık Tara'nın konuyla yakından ilgilendiğini belirterek, ''Böbrekte tespit edilen 2 taştan biri her an düşebilecek pozisyona girmiş. Bu riski göze alamadık. Sorun taşın kırdırılmasıyla çözülecek'' dedi. 
     Karın kasının alt kısmındaki yırtığın da özel çalışmalar ve fizik tedaviyle düzeltileceğini belirten Hatifoğlu, ''Avrupa Kupası'nda özellikle 5 bin metre yarışının ardından Elvan'ın sancıları oldu. Yaklaşık 10-15 günlük bir tedavi dönemine ihtiyacımız var. Helsinki'de yapılacak Dünya Şampiyonası öncesi tedirginiz. Tedaviyi bir an önce tamamlayıp çalışmalara tekrar başlamak zorundayız. Elvan, sıkıntıları yüzünden Avrupa Kupası'na bile hafif antrenmanlarla hazırlandı'' diye konuştu. 
     
</TEXT>
</DOC>
