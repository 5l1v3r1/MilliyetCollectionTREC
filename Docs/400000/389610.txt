<DOC>
<DOCNO> 389610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur20.html </URL>
<DATE> 2005/10/25/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
KTÜ profesörü Güner'in katil zanlıları müebbet hapsi çarptırıldı 
</HEADLINE>
<TEXT>

     Trabzon’da, Karadeniz Teknik Üniversitesi KTÜ öğretim üyesi Prof. Dr. Sadettin Güner ve 3 yaşındaki oğlu Selçukhan ile Engin Bayramoğlu’nun öldürülmesi, 2 kişinin de yaralanması olaylarına karıştıkları iddia edilen tutuklu 2 sanık, ağırlaştırılmış müebbet hapis cezasına çarptırıldı. 
     Trabzon Ağır Ceza Mahkemesi’ndeki duruşmaya "şahısta hata sonucu 2 kişiyi öldürme, taammüden ve kan davası güderek 1 kişiyi öldürme, 2 
     kişiyi kasten öldürmeye tam teşebbüste bulunma, ruhsatsız silah taşıma" suçlarından tutuklu yargılanan İsmet Meral ile Burak Reis katıldı. "Delilleri yok etme, suç işleyenleri saklama" iddiasıyla tutuksuz yargılanan Sevim Gömleksiz ve Özdemir Cici ile müştekiler Prof. Dr. Sadettin Güner’in eşi Melek Güner ve Engin Bayramoğlu’nun babası Nihat Bayramoğlu ise duruşmaya gelmedi. Tutuklu sanıklar İsmet Meral ve Burak Reis’i ağırlaştırılmış müebbet hapis cezasına çerptıran mahkeme heyeti, tutuksuz yargılanan Sevim Gömleksiz ve Özdemir Cici’nin beraatine karar verdi. Trabzon’un Boztepe Mahallesi’nde, 7 Ocak 2005 gecesi, Prof. Dr. Sadettin Güner, eşi ve 3 çocuğuyla otomobiliyle seyir halindeyken silahlı saldırıya uğramış olayda Prof. Dr. Güner ile 3 yaşındaki oğlu Selçukhan hayatlarını kaybetmişlerdi. Aynı mahallede, 1 gün sonra silahlı saldırıya uğrayan Engin Bayramoğlu ölmüş, otomobilde bulunan 1’i çocuk 2 kişi yaralanmıştı. Her iki olayla ilgili olarak yapılan operasyonlarda, İsmet Meral ve yeğeni Burak Reis, kullandıkları silahlarla birlikte yakalanmış, gözaltına alınan zanlılar, çıkarıldıkları mahkemece tutuklanmıştı. 
     
</TEXT>
</DOC>
