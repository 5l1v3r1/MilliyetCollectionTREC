<DOC>
<DOCNO> 366127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo14.html </URL>
<DATE> 2005/08/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
12 Dev Adam, Avrupa Şampiyonası hazırlıklarını sürdürüyor... 
</HEADLINE>
<TEXT>

     A Milli Erkek Basketbol Takımı, eylül ayında Sırbistan-Karadağ'da düzenlenecek 34. Avrupa Şampiyonası hazırlıklarını İstanbul'da sürdürüyor. 
     Abdi İpekçi Spor Salonu'nda, antrenör Bogdan Tanjevic nezaretinde yapılan çalışmaya, sol ayak arka adalesinde sakatlığı olan Ender Arslan ile dün akşamki antrenmanda sol ayak bileğindeki sakatlığı nükseden Fatih Solak katılmadı. İki oyuncunun durumu bugün Prof. Dr. Burhan Uslu'nun yapacağı kontrollerden sonra belli olacak. 
     Çalışmanın ilk etabında teknik ve taktik çalışmalar yapan A milliler, ikinci bölümde ise kondisyoner Paulo Bellati yönetiminde kondisyon çalışması gerçekleştirdi. 
     Antrenör Bogdan Tanjevic, takım hakkında bir şeyler söylemek için henüz erken olduğunu belirterek, "Çalışmalarımıza başlayalı henüz 3-4 gün oldu. Ama oyuncularımın motivasyonu beni memnun ediyor. Sporcularımın çoğu hem fizik hem de kafa olarak hazır geldiler kampa, bu da çalışmalarımızı olumlu yönde etkiliyor" dedi. 
     
</TEXT>
</DOC>
