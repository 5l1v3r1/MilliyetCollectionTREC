<DOC>
<DOCNO> 360764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy21.html </URL>
<DATE> 2005/07/13/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Baykal Başbakan ampulu kadar konuşsun 
</HEADLINE>
<TEXT>

     CHP Genel Başkanı Deniz Baykal, etkili bazı kesimlerin, hükümet içinde bazı etkili çevrelerle işbirliği içinde hareket ettiğini iddia etti. 
     Baykal, HÜRPARTİ Genel Başkanı Yaşar Okuyan’ı TBMM’deki kabulünde yaptığı konuşmada, özelleştirme politikalarına özel sektörün ve iş çevrelerinin karşı çıktığını öne sürdü. 
     Kıbrıs konusuna da değinen Baykal, hükümetin Ankara Protokolü’nün yaygınlaştırılmasıyla ilgili ek protokolü imzalayacağını söyledi. Bu imzanın Kıbrıs Rum Kesimi’ni tanıma anlamına gelip gelmediği konusunda hükümetin ne düşündüğünü soran Baykal, protokol metnine, "imzanın Kıbrıs Rum Kesimi’ni tanımak anlamına gelmediği şerhinin" düşülmesi gerektiğini belirtti. 
     Hükümetin, son zamanlarda Kıbrıs konusunda bir şey söyleyemediğini savunan Baykal, Kıbrıs konusunda Londra-Zürih anlaşmalarının bir temel olmaktan çıkacağını kaydetti. 
     Protokol için TBMM’nin hükümete imza yetkisi vermediğini, MGK’da ve Bakanlar Kurulu’nda bir karar alınmadığını ifade eden Baykal, "İmzayı, Türkiye’nin Brüksel’deki temsilcisi atacak. Atılan imza izlenen bütün politikaları çürütecek. Türkiye’nin Brüksel’deki büyükelçisine, kim ’o imzayı at’ talimatını veriyor. Kim ona bu yetkiyi verdi, öğrenmek istiyorum" diye konuştu. 
     Ek Protokolün imzalanmasından sonra ’Kıbrıs Rum Kesimi’ sıfatının kullanılamayacağını, yerine "Kıbrıs Devleti’ denileceğini iddia eden Baykal, KKTC’yi kimsenin devlet olarak kabul etmeyeceğini ancak Rum Kesimi’nin Kıbrıs Devleti olarak kabul edileceğini söyledi. Baykal, Rum gemi ve uçaklarının da protokolün imzasından sonra Türkiye’ye geleceğini öne sürdü. 
     
     ALMANYA 
     Türkiye’nin, AB’ye tam üyelik için Kıbrıs davasından taviz vereceğini savunan Baykal, "18 Eylül’de Almanya’da seçim var. Bu seçimden sonra ne olacak Kıbrıs davasından en büyük ödünü vereceğiz, AB ile başlayan müzakerelerin bir süre sonra tam üyeliğe değil de özel statüye yönelik hale getirilmek istendiğine hep birlikte tanık olacağız" dedi. 
     Baykal, "Türkiye nereye gidiyor " sorusunun temel bir soru olduğunu ifade ederek, bu soru etrafında herkesin ortak bir dayanışma içine girmesini istedi. Baykal, "Meydanın boş olduğunu zannetmesinler. Hükümet zannetmesin..." dedi. 
     Deniz Baykal, etkili bazı kesimlerin, hükümet içinde bazı etkili çevrelerle işbirliği içinde hareket ettiklerini de iddia etti. 
     
     OKUYAN’IN İDDİALARI 
     HÜRPARTİ Genel Başkanı Yaşar Okuyan ise Baykal’ın değerlendirmelerine katıldıklarını bildirerek, "Bugün Türkiye, Cumhuriyet tarihinin hiçbir döneminde olmadığı kadar hem Cumhuriyet’in temel kazanımlarının tasfiyesi hem üniter devlet yapımızın tasfiyesi hem de başta Kıbrıs olmak üzere dış politikadaki hiçbir dönemde karşılaşmadığımız ölçüde, son derece talihsiz bir sürecin içinde sürükleniyor" diye konuştu. 
     "Gün, bu gündür. Artık devlete, Cumhuriyete, Türkiye’nin geleceğine sahip çıkma günüdür" diyen Okuyan, parti ayrımı gözetmeksizin yurtseverlik çizgisinde her kesimin Türkiye’ye sahip çıkmasını istedi. 
     
     ÖZELLEŞTİRME 
     Okuyan, Meclis’in son haftasında çıkarılan özelleştirme ile ilgili yasa konusunda eleştirilerde de bulundu. 
     "Talanın, yasal bir kılıfa oturtulacağını" iddia eden Okuyan, "Bu özelleştirmeler, seçimler ve demokrasi açısından gelecekte etkili olacak. O zaman yeni bir ekonomik güç ve sınıf oluşturulacak" diye konuştu. 
     Terörün hiçbir dönemde bu kadar kendi kendine bırakılmadığını ileri süren Okuyan, şehit cenazelerindeki feryatların Anadolu’yu kaplamak üzere olduğunu söyledi. 
     AB raporlarında "Türkiye Cumhuriyeti" ifadesinin yer almadığını, onun yerine "Türkiye" kelimesinin kullanıldığını iddia eden Okuyan, AK Parti’nin iç politika kaygılarını, dış politikanın ana stratejisine dönüştürdüğünü öne sürdü. 
     Teslimiyetçi politikalarla Türkiye’nin tasfiye edilme noktasına getirildiğini söyleyen Okuyan, tüm kesimleri Türkiye’ye sahip çıkmaya çağırdı. 
     
     SORULAR 
     Baykal, bir gazetecinin "ABD yönetimi, ’Türkiye, sadece kendi topraklarında operasyon yapabilir. Irak’a giremez’ açıklaması yaptı. 
     Bunu nasıl değerlendiriyorsunuz " sorusunu yanıtlarken de şöyle konuştu 
     "Elbette Türkiye kendi sınırları içinde her türlü tedbiri alma imkanına sahiptir. Ama Türkiye’ye yönelik terörün nereden güç aldığını herkes biliyor. ABD’nin bu açıklaması çok doğal karşılanabilir ama bunun bir ön şartı var Irak sınırları içindeki terör odakları etkisiz kılınır. Türkiye’deki teröre Irak’tan bir destek gelmez, bunun gereği yapılır o zaman mesele yok. C-4’ler nereden geliyor Bunu ortadan kaldırsınlar. Irak’ta etkin olanlar kimse, tedbir almalı. 
     ABD ikiz kulelere yapılan saldırılar nedeniyle ’terörle mücadelenin icabıdır’ deyip Irak’a geliyor. Türkiye her gün Irak’taki terör odaklarının bedelini ödüyor ve Türkiye’ye ’Sakın ha sen çıkma’ deniliyor. Bu, bir çelişkidir." 
     
     "TERÖR YÜKSELİYOR DİYORUZ..." 
     Bir gazetecinin, Başbakan Recep Tayyip Erdoğan’ın, sabah saatlerinde muhalefeti eleştirerek, "Güneş balçıkla sıvanmaz" dediğini ifade etmesi üzerine Baykal, şöyle konuştu 
     "Başbakanın görevi, Türkiye’deki muhalefet etme anlayışından şikayet etmek değildir. Başbakanın görevi, muhalefetin iktidara yönelik eleştirilerine icraatıyla gerekiyorsa da açıklamalarıyla cevap vermektir. Başbakan bunu bırakmış... Biz ne söylüyoruz, ’terör yükseliyor’ diyoruz. Ne güneşi, ne balçığı... Boğazına kadar batmışsın. O, ampulü kadar konuşsun, güneşe yönelmesin. Gerçekler ortada... Türkiye, terör tehlikesine hızla yöneliyor, muhalefet olarak bundan şikayet etmek hakkımız değil mi ABD’ye gittiği zaman Irak politikasıyla ilgili itirazlarını unutan kim 
     Çok çabuk ağlaşmaya başladı Başbakan... Muhalefetten çok çabuk şikayet etmeye başladı. Daha dün bir, bugün iki... Bu kadar anlayışlı, sorumlu bir muhalefet var. Başbakan işine baksın. Başbakan işini yapamıyor. Başbakan ABD’nin büyük işadamları ile düşüp kalkıyor, Türkiye’deki milyonlarca fakir insanı unutuyor. ABD’deki işadamları ile ve kendisini destekleyen güç çevreleriyle ilişkileri, gerçeğin ortaya çıkmasını engellemeye yetmez. 
     Tabii il başkanlarının önüne geçmiş, orada esip savuruyor. Onu da anlayışla karşılarız." 
     
</TEXT>
</DOC>
