<DOC>
<DOCNO> 367981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun14.html </URL>
<DATE> 2005/08/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Böylesi görülmedi 'Küllerimiz Bernabeu'ya saçılsın' 
</HEADLINE>
<TEXT>

     İspanya'da 300'den fazla kişi, öldükten sonra küllerinin, Real Madrid takımının maçlarını oynadığı Santiago Bernabeu Stadı'na saçılması için başvuruda bulununca, futbolda fanatizmin sonunun olmadığı bir kez daha görüldü. 
     Real Madrid Kulübü, fanatik taraftarlarından değişik başvurular alırken, son olarak Hıristiyan inancına göre öldükten sonra yakılan cesetten kalan küllerin Santiago Bernabeu Stadı'na saçılması talebiyle karşı karşıya kaldı. 
     Real Madrid Kulübü, küllerin stada saçılmasıyla ilgili talebe ilk aşamada olumsuz bakmasına rağmen, Real hayranlarını hayal kırıklığına uğratmamak amacıyla küllerin bir stada saçılmasını dini veya yasal açıdan engelleyen bir yasa olup olmadığını öğrenmek amacıyla belediyeye danıştı. 
     Belediye yetkilileri ise kendilerinin bu konuda yapabileceği hiçbir şey olmadığını belirtip, sorumluluğun tamamen Santiago Bernabeu Stadı sorumlularına ait olduğunu ifade ettiler. 
     Ölülerinin küllerinin stada saçılmasına İspanya'da ilk izin Sevilya kentinde verilirken, fanatik bir Real Betis taraftarının külleri Manuel Ruiz de Lopera Stadı'na dökülmüştü. 
     İngiltere'nin ünlü Liverpool Kulübü de hayranlarına bu hakkı veriyor. 
     
</TEXT>
</DOC>
