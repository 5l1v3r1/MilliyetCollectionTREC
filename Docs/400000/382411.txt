<DOC>
<DOCNO> 382411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/dunya/adun.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'yle 4 Ekim krizi 
</HEADLINE>
<TEXT>


Avrupa Parlamentosu, Ek Protokol'ü onaylaması gerektiği halde, TBMM'nin, olası 'Kıbrıs'ı tanımıyoruz' deklarasyonunu bahane ederek oylamayı erteledi ve 3 Ekim sonrasının ilk krizinin tohumunu ekti 

Güven Özalp - Starsbourg 


Avrupa Parlamentosu AP , Gümrük Birliği'ni tüm Avrupa Birliği AB ülkelerine genişleten Ek Protokol'ün onaylanmasını erteledi. Türkiye'nin AB üyeliğine karşı olduklarını dün de net bir şekilde dile getiren Hıristiyan Demokratların girişimiyle gündeme gelen erteleme, 3 Ekim'de müzakerelerin başlaması konusunda hukuki etkiye sahip değil. Ancak bu erteleme, hem müzakere sürecindeki ilk krizi yaratma potansiyeline sahip hem de siyasi etki yaratabilecek nitelikte. 
Hıristiyan Demokratların, Ek Protokol'ü ertelemesinin ardında öncelikle TBMM'de belgenin nasıl onaylanacağını görmek istemesi yatıyor. TBMM, "Ek Protokol"ü daha önce hükümetin yayımladığı Kıbrıs deklarasyonuyla birlikte onaylamayı düşünüyor. Türkiye karşıtı gruplar da bu unsuru Türkiye'nin işini zorlaştırmak için "yeni bir bahane" olarak kullanmak istiyorlar. 

Rehn'in mektubu 
Hıristiyan Demokratların ertelemeyi sağlamasında AB Komisyonu'nun Genişlemeden Sorumlu Üyesi Olli Rehn'in AP Dışişleri Komisyonu Başkanı Elmar Brok'a gönderdiği ve "Türkiye'deki onay sürecine ilişkin olarak Türk hükümetinden daha fazla açıklama isteyebileceğini bildiren" mektubun bu yaklaşımın "tetikleyicisi" olduğu vurgulanıyor. Rehn, dün yaptığı konuşmada ise Ek Protokol'ün nasıl onaylanacağı konusunda AB Komiseri olarak garanti veremeyeceğini belirterek, "Türkiye parlamenter demokrasiye sahip bir ülke. Zor bir süreç ama bunun için benden garanti beklemek anlamsız" dedi. 
Rehn, AP'nin bugün aldığı karardan üzüntü duyduğunu belirterek, "Bu bir erteleme, ret değil. Bu karar Türkiye'nin imzayı onaylamanın, onu da uygulamanın izlemesi konusundaki taahhütlerine bağlı kalmasını sağlamamız açısından elimizi güçlendirmiyor" dedi. Rehn, "Erteleme, müzakerelerin başlaması üzerinde etkiye sahip değil. Protokole ilişkin şart imzaydı, o da yerine getirildi" dedi. 

Neden önemli 
Protokol'ün AP'de de onaylanması gereği, AB'nin karar mekanizmasından kaynaklanan bir zorunluluk. AB Konseyi'nin onay verdiği bu belgeye AP'nin de "olur" vermesi gerekiyor. Bu olurun verilmemesi hukuki açıdan belgenin geçerliliğinde sorun yaratıyor ve belge yürürlülüğe giremiyor. 
AP, belgenin onayını erteleyerek Türkiye'nin protokole ilişkin olarak atacağı adımları görmek istiyor. Bunun ardında ise Türkiye'nin yayımladığı Kıbrıs deklarasyonunun TBMM'deki onay sürecine dahil edilmemesi talebi yatıyor. Belgenin iki tarafça da onaylanmaması nedeniyle konu sürüncemede kalacak. Bu da müzakere sürecinde olumsuz etki yaratacak. AP'deki Türkiye karşıtları bu unsuru kullanarak müzakere sürecinde Ankara'yı köşeye sıkıştırmaya çalışacak. 

Türkiye tartışması Salon bomboş 


Peşin hükmün fotoğrafı 

Yukarıdaki fotoğraf Reuters muhabiri tarafından Strasbourg'daki Avrupa Parlamentosu AP Genel Kurulu'nda dün yapılan Türkiye tartışması sırasında çekildi. Sıralar bomboştu. Belli oluyordu ki, kimsenin Türkiye'nin AB'ye girişinin Birlik açısından önemi ve müzakere koşulları gibi konularda tartışmaya ya da yapılan tartışmaları dinlemeye ihtiyacı yoktu. Çünkü hükümler peşin olarak verilmişti. Nitekim, oylama vakti geldiğinde o boş sıralar AP üyeleriyle doldu ve üyeler Türkiye'nin AB üyeliğine 'Ermeni soykırımı'nı tanıma koşulunu getirerek daha da ağırlaştırdıkları kararı oylayarak kabul ettiler. 

Türkiye oylaması Herkes yerinde 




Avusturya acil toplantı istiyor 

Müzakere Çerçevesi'ne özel ortaklık atfının konulması konusunda ısrarını sürdüren Avusturya, AB dışişleri bakanlarının olağanüstü toplanmasını istedi. İngiltere'nin girişimlerine karşın "direnci kırılamayan" Avusturya, "özel ortaklık" atfı olmasa bile bunu çağrıştıran bir atıf yapılması konusundaki ısrarını sürdürüyor. Müzakere Çerçevesi bugün yapılacak olan AB Daimi Temsilciler Komitesi'nde COREPER ele alınacak. Avusturya, özel ortaklık atfı yapılmaması halinde "aynı anlama gelecek başka bir ifadeye de razı olacağı" mesajını verdi. AB kaynakları, Avusturya'nın "Tam üyeliğe paralel yapıcı olasılıklar içeren atıf mutlaka yapılmalı" yaklaşımı içinde olduğunu belirtiyorlar. Bugünkü toplantıda uzlaşıya varılamazsa 2 Ekim'de olağanüstü dışişleri bakanları toplantısı gerçekleştirilip gerçekleştirilmeyeceğine karar verilecek. 


</TEXT>
</DOC>
