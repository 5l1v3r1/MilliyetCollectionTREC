<DOC>
<DOCNO> 387332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko33.html </URL>
<DATE> 2005/10/17/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İzmir'deki depremler sonrası 25 sigortalı DASK'a başvurdu... 
</HEADLINE>
<TEXT>

     İzmir'de yaşanan depremler sonrası Doğal Afet Sigorta Kurumu'na DASK 20-25 kadar poliçe sahibinin başvuru yaptığı bildirildi. 
     DASK Hasar Yönetmeni Müge Yolcu, depremlerin ardından poliçe sahiplerinin konutlarda meydana gelen hasarlarla ilgili internet ve telefon üzerinden başvuru yapmaya başladığını söyledi. 
     Bugün için İzmir'den 20-25 kadar başvurunun yapıldığını ifade eden Yolcu, yarın bu başvuruların sayısının artmasını beklediklerini ifade etti. 
     Yapılan başvurulara ekspertiz görevlendirilmesi için artçı sarsıntıların sona ermesini beklediklerini kaydeden Yolcu, ''Artçı sarsıntıların durmasını bekliyoruz. Yasal düzenlemelere göre son depremin ardından 72 saat geçmesi gerekiyor. Yarın tekrar değerlendirme yapacağız'' dedi. 
     İzmir'de 162 bin 514 konutun Zorunlu Deprem Sigortası bulunduğu belirtildi. 
     Konutları depremde hasar gören poliçe sahipleri, ''212 368 08 00'' nolu telefon veya ''www.dask.gov.tr'' internet adresinden başvuru yapabilecek. 
     
</TEXT>
</DOC>
