<DOC>
<DOCNO> 381162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/soneko13.html </URL>
<DATE> 2005/09/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Özelleştirmede işsiz kalanların çalıştırılması esaslarında değişiklik... 
</HEADLINE>
<TEXT>

     Özelleştirme uygulamaları sonucunda işsiz kalan ve kalacak olanların çalışma esaslarını içeren kararname ve kararların bazı maddelerinde değişiklik yapıldı. 
     ''Kamu Kurum ve Kuruluşlarındaki Geçici Mahiyetteki İşleri Yürütmek Üzere Geçici Personel İstihdamı ve Bu Personelde Aranacak Şartlar Hakkındaki Kararın Yürürlüğe Konulması Hakkındaki'' Bakanlar Kurulu kararı, Resmi Gazete'nin bugünkü sayısında yayımlanarak yürürlüğe girdi. 
     Karar ile özelleştirme uygulamaları sonucunda işsiz kalan ve bilahare işsiz kalacak olan işçilerin, diğer kamu kurum ve kuruluşlarında geçici personel statüsünde istihdam edilmelerine ilişkin esaslar ile 1 Ocak 1992-20 Ekim 2004 tarihleri arasında işsiz kalan özelleştirme mağdurlarının çalışacağı esasları içeren kararname ve kararların bazı maddelerinde değişiklik yapıldı. 
     Yapılan değişiklikle, söz konusu kararname ve kararda daha önce yer alan, devlet memurluğuna alınma genel şartlarındaki, ''Taksirli suçlar ve aşağıda sayılan suçlar dışında tecil edilmiş hükümler hariç olmak üzere, ağır hapis veyahut 6 aydan fazla hapis veyahut affa uğramış olsalar bile, Devletin şahsiyetine karşı işlenen suçlarla, zimmet, ihtilas, irtikap, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas gibi yüz kızartıcı veya şeref ve haysiyeti kırıcı suçtan veya istimal ve istihlak kaçakçılığı hariç kaçakçılık, resmi ihale ve alım satımlara fesat karıştırma, Devlet sırlarını açığa vurma suçlarından dolayı hükümlü bulunmamak'' maddesi çıkarıldı. 
     Ayrıca, istihdam edilecek geçici personele, tahsil dereceleri dikkate alınmak suretiyle ödenecek ücretlere ilişkin maddeye ''Ceza infaz kurumları ve tutukevlerinde fiilen görev yapan geçici personel, ceza infaz kurumları ve tutukevlerinin asli personeli gibi iaşe edilir'' ibaresi eklendi. Aynı maddenin, ''İlköğretim İlkokul dahil mezunlarına 15.000 gösterge rakamının memur maaş katsayısı ile çarpımından elde edilecek tutara'' ilişkin fıkrasında yer alan, '' İlkokul dahil '' ibaresi '' İlkokul mezunu veya okur-yazar dahil '' şeklinde değiştirildi. 
     
     31 ARALIK 2005'E KADAR BAŞVURU YAPILABİLECEK 
     Ayrıca, yapılan bir başka değişiklikle, 1 Ocak 1992 ila 20 Ekim 2004 tarihleri arasında gerçekleştirilen özelleştirme uygulamaları sonucu iş akdi feshedilenler, 31 Aralık 2005 tarihine kadar Özelleştirme İdaresi Başkanlığı'na başvurmaları halinde, bu esaslar dahilinde istihdam edilebilecekler. 
     Değişiklik öncesi, ''söz konusu tarihleri içeren dönemde, özelleştirme uygulamaları neticesinde, kamu tarafından iş akdi feshedilmiş olan veya altı ay içinde iş akdi özel sektör tarafından feshedilen, İş Kanunu hükümlerine tabi daimi veya geçici işçi statüsündeki personelden kapsamdışı personel hariç , müracaat tarihi itibariyle herhangi bir sosyal güvenlik kurumundan emeklilik veya yaşlılık aylığı almaya hak kazanamayanlar, bu esasların Resmi Gazete'de yayımını takip eden 60 gün içinde ÖİB'ye müracaat etmeleri halinde, bu esaslarda belirtilen hükümler çerçevesinde istihdam edilirler'' şeklinde olan madde, şöyle değiştirildi 
     ''Özelleştirme İdaresi Başkanlığına bağlı kuruluşlara iştirakler hariç yönelik 1 Ocak 1992 ile 20 Ekim 2004 tarihleri arasında gerçekleştirilen özelleştirme uygulamaları neticesinde, İş Kanunu hükümlerine tabi daimi veya geçici işçilerinden kapsam dışı personel hariç , iş akdi bu tarihler arasında kamu veya özel sektör tarafından feshedilenler, müracaat tarihi itibarıyla herhangi bir sosyal güvenlik kurumundan emeklilik veya yaşlılık aylığı almaya hak kazanmadıkları takdirde, Özelleştirme İdaresi Başkanlığı'nca istenilecek belgeleri 31 Aralık 2005 tarihine kadar teslim etmeleri halinde bu esaslarda belirtilen hükümler çerçevesinde istihdam edilirler.'' 
     
</TEXT>
</DOC>
