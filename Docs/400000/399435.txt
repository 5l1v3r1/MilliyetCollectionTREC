<DOC>
<DOCNO> 399435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonyas10.html </URL>
<DATE> 2005/11/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sekreterle konuşmasını bilen kazanıyor 
</HEADLINE>
<TEXT>

     Sekreterler, telefonda ilk cümle olarak ''iyi günler, günaydın, nasılsınız'' gibi nezaket içeren kelimelerle cümle kurmaya başlayan kişilere, daha büyük istekle yardımcı olmaya çalışıyor. 
     Konya Sekreterleri-Çalışanları Yardımlaşma ve Dayanışma Derneği KOSEYAD Başkanı Gülseren Erceylan, AA muhabirine yaptığı açıklamada, mesleklerinin büyük bölümü kişilerle birebir iletişim kurmak olan sekreterlerin, her şeyden önce çok iyi bir iletişimci olması gerektiğini belirtti. 
     Bu nedenle dernek üyelerine ve üye olmayan, ancak kamu ve özel kuruluşlarda çalışan sekreterlere diksiyon dersleri başta olmak üzere, uzman eğitmenler tarafından verilen çeşitli kurs programları düzenledikleri vurgulayan Erceylan, ''Ancak, işini iyi yapan sekreterler gelişmiş ülkelerde sadece telefonlara bakan kişiler olarak değil yönetici asistanı olarak da görülmektedir. Bizim de ulaşmak istediğimiz düzey bu'' dedi. 
     Derneğin emin adımlarla yoluna devam edebilmesi için üye kayıtlarında çok seçici davrandıklarını ve bireysel olarak tanışmadıkları kişileri üyeliğe kabul etmediklerini ifade eden Erceylan, şunları kaydetti 
     ''Sekreterlere, kendilerini geliştirebilmeleri için eğitim çalışmaları yapıyoruz, ancak çalıştığımız kurum ve kuruluşları arayan kişilerin tamamını böyle bir uygulamaya tabi tutmamız elbetteki mümkün değil. Ancak özellikle kamu kurumlarında, disiplinli ve saygın özel işletmelerde çalışan sekreterlerin yaşadığı en önemli sorun, telefonda arayan kişilerle doğru bir iletişim kurma zorluğu. Düzgün bir diksiyonla konuşan sekreterler, karşısında çekingen davrandığı için kibarlaşmaya çalışıp lafı ağzında dolaştıranlarla oldukça güç iletişim kuruyor.'' Sekreterlerle kurulan iletişimin başarısının, arayan kişinin muhatabına ulaşmasında kritik bir rol oynadığını anlatan Erceylan, sözlerini şöyle sürdürdü 
     ''Sekreterlerle başarılı bir iletişimin bazı püf noktaları olduğunu söyleyebiliriz. Bunların başında, telefonda ilk ve en önemli izlenimi oluşturan selamlama diyalogu geliyor. Sekreterler, telefonda konuşmasına 'iyi günler, günaydın, nasılsınız' gibi nezaket kelimeleri kullanarak cümle kurmaya başlayan kişilere, aradıkları muhataplarına ulaşmaları konusunda daha büyük istekle yardımcı olmaya çalışıyorlar. Çünkü her meslekte olduğu gibi gururları okşanan kişi size elinden gelen kolaylığı gösterecektir. Sekreterle iletişimde, düzgün bir diksiyon ve uygun bir ses tonunun da yabana atılmayacak olumlu etki gösterdiği akıllardan çıkarılmamalıdır.'' 
     
</TEXT>
</DOC>
