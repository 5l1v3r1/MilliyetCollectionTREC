<DOC>
<DOCNO> 350201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/aspo.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir rüya gibi 0-6 
</HEADLINE>
<TEXT>


Yunanistan maçından sonra eleştiri yağmuruna tutulan Ay-yıldızlı ekibimiz, Kazakistan'da ayağa kalktı, Fatih 2 , Tuncay 2 , i. Toraman ve Halil ile gol şov yaptı. Komşu'nun da evinde Ukrayna'ya yenilmesiyle ikinsi sıraya çıkan millilerimiz çifte bayram yaşadı 


90 dakika 

20 yıl önceki "Biz"i yendik 
HALİL ÖZER 

Aslında bu maçın bu kadar basit olduğuna bakmayın. Daha dört gün önce Kazakistan, Ukrayna'da 2-0 yenilmiş, ama çok zor pozisyon vermişti. Dün ise ilk kez bu kadar seyirci desteğini arkasına aldı. Topa ve adama sert oynayacakları daha birinci dakikadan itibaren belliydi. Ancak A Milli Futbol Takımımız'ın son zamanlardaki pas yüzdesinin en üst düzeylerde olması, bu düşünceyi daha baştan bitirdi. 
Tabii ki Yunanistan maçının kadrosundaki farklılık sonuca etken oldu. Tuncay'ın kadroya dahil olması, Gökdeniz'in yerinin Emre'ye daha yakın bulunması, Milli Takımımız için dün çok önemliydi. Yıldıray olmayınca Emre'nin yalnızlığı bu şekilde giderildi. Üstelik oyun kanatlara da yansıyınca Kazakistan çöktü. 

Fark açıktı 
Aradaki fark çok açıktı. Kazak futbolu, bizim 20 yıl önceki halimizi hatırlatıyor. Kötü zemine rağmen futbolcularımızın bu maçta sergiledikleri aşırı ciddiyet farkı getirdi. Son ana kadar gol peşinde koştular, rakibi hiç küçümsemediler ve oyundan hiç kopmadılar. Ve tabii ki sahanın yıldızı hiç şüphesiz Tuncay'dı. Sol kanadı sürekli arşınladı, birbirinden nefis iki gol attı. Emre ise çıkıncaya kadar sahada bir maestroydu. Odak noktası hep o idi. Sadece Necati biraz durgundu. 
Keşke şu Yunan maçını kazanabilseydik. O zaman bu yarım düzine bize daha keyifli gelecekti. Ancak işin en sevindirici yanı, basın tribününde bile Hakan Şükür lafını duymamak oldu. 

Yanal umut saçtı 

Milli Takım'ın Teknik Direktörü, Kazakistan galibiyetinin ardından iddialı konuştu. Ersun Yanal, "Bu takım 2006'ya gidecek. Ben ve oyuncularım buna yürekten inanıyoruz" dedi 

A Milli Takım Teknik Direktörü Ersun Yanal, farklı Kazakistan galibiyeti sonrası oyuncularından övgüyle bahsetti, "Bu takım 2006'ya gidecek. Ben ve oyuncularım buna inanıyoruz" yorumunu yaptı. Milli Takım'ın sahaya her şeyini yansıttığını söyleyen Yanal, "3 - 0'dan sonra oyunun kontrolünü elimize geçirdik. İyi ve genç bir takımız. Önümüz açık ve bu takım başarılı olacaktır" diye konuştu. 
Yunanistan maçında gösterilen tepkinin pozitif etkisi olamayacağına da dikkat çeken Yanal, sözlerini şöyle sürdürdü 
"O maçın da 3'te 2'sinde çok iyi oynamıştık. Sadece gol yoktu. Benim ülkemde artık güzel futbol da alkışlanmalı. Umarım birgün o da olur. Kazakistan önünde disiplinli olmamız çok olumluydu". 
Bir serbest atışta Ümit ile Hamit arasında yaşanan anlaşmazlığın sorulması üzerine ise Ersun Yanal, "Otorite boşluğu yok. Benim serbest atış için üç oyuncum var. Hamit, Ümit ve Emre. Otorite bilgi ve deneyimdir, biz de saygı duyarız" dedi. 
Milli Takımlar Sorumlusu Serdar Güzelaydın ise "Almanya için dokuz puanlık serimiz kaldı. İhtiyacımız olan bir skordu. Çünkü grup ikinciliğini muhtemelen averaj belirleyecek" ifadelerini kullandı. 

Tekke'den sitem var 

Yunanistan maçının ardından eleştirilen Fatih Tekke, Kazakistan önünde attığı iki golle moral buldu. Tekke, "Biz bayrak için mücadele ediyoruz. İyi olunca baştacı ediliyorsunuz. Kötü oynayınca da yerin dibine sokuluyorsunuz. Bu Türkiye'nin gerçeği. Yunanistan maçında sakat oynadım ama bu dikkate bile alınmadı" dedi. 

Kalemiz düştü 

Belindeki sakatlığı nükseden Rüştü, otelde bir kez daha denendi. Tecrübeli kaleci oynayamayacağını söyleyince Ersun Yanal, Gençlerbirliği'nden Ömer'e forma verdi 

Emre Belözoğlu ve Tuncay Şanlı'nın iyileşmesine sevinen Milli Takımlar Teknik Direktörü Ersun Yanal, son dakikada Rüştü Reçber şoku yaşadı. Kazakistan'da sakatlığı yeniden nükseden ve beli kilitlenen tecrübeli file bekçisi, karşılaşma öncesinde otelde bir kez daha denendi. Ancak burada da ağrıları devam eden Rüştü, 18 kişilik maç kadrosundan çıkarıldı. Yerine, Gençlerbirliği'nden Ömer Çatkıç görev yaparken, yedek kulübesinde de Volkan oturdu. 
Dünya Kupası grup elemelerinde umudu kalmayan Kazakistan'da seyirciler ilk kez bir maça bu kadar ilgi gösterdi. Tribünlerde 500'den fazla Türk taraftar yer alırken, toplam 15 bin izleyici de dünkü mücadelede tribünlerde yer aldı. 
Karşılaşma için yoğun güvenlik önlemleri alan Kazak görevliler, stada pet şişe girmesine izin vermedi. Ev sahibi ekibin seyircileri, karşılaşma öncesinde Emre ve Tuncay'a büyük ilgi gösterdi. 
Bu arada Türkiye Futbol Federasyonu'nun yöneticilerine VIP tribününde yer bulunamadı. Bundan dolayı yetkililer taraftarlar arasında oturmak zorunda kaldı. 

Maç taktiği Erzik'ten 

Yunanistan maçı ardından, "Tek forvet hataydı. Tuncay'dan yararlanmak lazım" diyen Şenes Erzik'in eleştirisi hedefi buldu. Yanal Necati ve Tuncay'ı 11'de oynattı 

Milli Takımlar Teknik Direktörü Ersun Yanal, UEFA Asbaşkanı Şenes Erzik'in, Yunanistan ile golsüz berabere kaldığımız kritik maçtan sonra yaptığı eleştirileri dikkate aldı Erzik'in, "Fatih Tekke'nin tek forvet oynaması hataydı. Rakip ilk 15 dakikadan sonra kendi sahasında gibi oynadı. Tuncay'ın mutlaka takıma kazandırılması lazım" şeklindeki sözleri Yanal'ı harekete geçirdi. Cezalı Yıldıray'ın yokluğunda Koray'ı yedeğe çekerek, Necati'ye, Fatih'le birlikte forvette görev veren Yanal'ın, Tuncay'ı da ilk 11'de sahaya sürmesi dikkat çekti. 

MAÇIN ADAMI 
Tuncay harikaydı 
Tuncay her anlamıyla sahanın yıldızıydı. Attığı iki golde de fırsatçılığını gösterdi. Sol kanadı çok iyi kullandı, orta sahada da başarıyla görev yaptı. Çok koştu, çok çalıştı. Sezon sonu olmasına rağmen bitmek, tükenmek bilmeyen bir enerjiyle mücadele etti. Son ana kadar hırsını sahaya yansıttı. Takımını ateşleyen isimlerden birisiydi. 

GÜNÜN GOLLERİ 
3 ve 4. goller iyiydi 
90 dakikanın en güzel golleri, Milli Takımımız'ın üçüncü ve dördüncü olanlarıydı. Orta sahada Tuncay ile başlayan atak, adeta zigzagla gol oldu. Önce Tuncay Hamit'e, sonra Hamit tekrar Tuncay'a ve bu oyuncunun şık kafası harikaydı. Serkan'ın ortasını Fatih'in kafasıyla buluşturmasından önce düzenlenen organizasyon da alkış topladı. 

MAÇIN HAKEMİ 
Vasat yönetti 
Maçı iyi idare etti. Avantajları iyi kullandı. Ancak ilk yarıda Fatih Tekke ve Tolga'nın pozisyonlarına penaltı çalmaması onun eksi puanı oldu. En az futbolcular kadar koştu. Sarı kartları ise yerindeydi. Yine de acemi hareketleriyle dikkat çekti. 

MAÇIN DAKİKALARI 
Maç aslında 15 dakikada bitti 
6 Familtsev soldan ortaladı, Krokhmal kafayı vurdu, top direği sıyırıp auta çıktı. 
7 Fatih Tekke'nin ara pasıyla buluşan Tuncay topu plaseledi, ancak kaleci son anda önledi. 
8 Sağ kanattan kazanılan serbest atışı Emre kullandı. Hüseyin bomboş durumda topu dışarı attı. 
13 Hamit Altıntop sağdan sarktı, Gökdeniz'i kaçırdı. Bu futbolcu sıfıra inip ortaladı. Fatih Tekke kafayla durumu 1 - 0 yaptı. 
15 Gökdeniz'in kullandığı köşe atışını İbrahim Toraman plaseledi 2-0. 
31 İbrahim Toraman soldan ortaladı, Fatih Tekke arka direkte çok iyi yükselip kafayı vurdu, kaleci şansıyla da olsa bu topu önledi. 
41 Tuncay orta alanda bir atak başlattı. Hamit Altıntop'a güzel bir pas çıkardı. Altıntop topu sürüp ortaladı, Tuncay kafayla filelere gönderdi 3-0. 
42Macar hakem, Fatih Tekke'ye yapılan yüzde 100 penaltıyı es geçti. 
64 Fatih Tekke kaleciyle karşı karşıya kaldı, ancak Nokinov pozisyonu son anda önledi. 
80 Serkan, Gökdeniz'i kaçırdı. Bu futbolcu çok güzel ortaladı. Fatih Tekke'nin şık kafası durumu 4-0 yaptı. 
84 Karpovich'in şutu direkten döndü. 
86 Soldan gelen topu Tolga kafayla aşırttı, Halil tamamladı 5-0. 
90 1 Fatih Tekke sağ taraftan nefis bir orta yaptı, Tuncay arka direkte şık bir kafayla karşılaşmanın skorunu belirledi 6-0. 

Tarihi skor 

Milli Takımımız, tarihinde deplasmandaki en farklı galibiyetini dün Kazakistan karşısında elde etti. Bugüne kadar San Marino ve Suriye'yi Türkiye'de 7-0 yenme başarısını gösteren Ay - Yıldızlılar, 1954 Dünya Kupası'nda da Güney Kore'yi aynı skorla İsviçre'de devirmeyi başarmıştı. 

EN FARKLI SKORLARIMIZ 10 Kasım 1996 San Marino 7-0 Dünya Kupası grup eleme 20 Haziran 1954 Güney Kore 7-0 Dünya Kupası finalleri 20 Kasım 1949 Suriye 7-0 Dünya Kupası grup eleme 

KALAN MAÇLARIMIZ 
12 Ekim 2005 Arnavutluk - Türkiye 
07 Eylül 2005 Ukrayna - Türkiye 
03 Eylül 2005 Türkiye - Danimarka 

2. ELEME GRUBU TakImlar O G B M A Y P Ukrayna 9 7 2 0 15 3 23 Türkiye 9 4 4 1 19 7 16 Yunanistan 9 4 3 2 12 7 15 Danimarka 8 3 3 2 13 8 12 Arnavutluk 9 3 0 6 7 16 9 Gürcistan 7 1 2 4 10 16 5 Kazakistan 7 0 0 7 2 21 0 


</TEXT>
</DOC>
