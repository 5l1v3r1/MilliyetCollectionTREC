<DOC>
<DOCNO> 367800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun04.html </URL>
<DATE> 2005/08/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
2 asker daha öldü, ABD Irak'taki asker sayısını 30 bin azaltabilir 
</HEADLINE>
<TEXT>

     Irak’ta yol kenarına yerleştirilen bombanın patlaması sonucu, 2 Amerikan askeri öldü, 3’ü yaralandı. 
     Amerikan ordusundan yapılan açıklamada, Bağdat’ın 95 kilometre kuzeyindeki Samarra’da devriye gezen askerlere dün bombalı saldırı düzenlendiği belirtildi. 
     Saldırıda 2 askerin öldüğü, 3’ünün yaralandığı kaydedildi. 
     
     NEW YORK TIMES 30 BİN ASKER ÇEKİLEBİLİR 

     ABD'de yayımlanan The New York Times gazetesi, ABD'nin Irak'taki askerlerinin sayısını önümüzdeki ilkbaharda 20 ila 30 bin civarında azaltabileceğini yazdı. 
     Gazete, ABD Merkez Kuvvetler Komutanı Orgeneral John Abizaid tarafından yapılan değerlendirmenin geçen ay üst düzey Pentagon yetkililerine verilen gizli brifingde de dile getirildiğini kaydetti. 
     Irak'taki Amerikalı komutan General George Casey'nin ABD Savunma Bakanı Donald Rumsfeld'e, 27 Temmuz'da, Irak'ta siyasi sürecin olumlu gitmesi ve güvenlik güçlerinin kontrolü ele alması halinde asker sayısını ciddi anlamda azaltabileceklerini söylediğini kaydeden gazete, Abizaid'in değerlendirmesinde, eğer güvenlik ortamı ve siyasi gelişmeler çekilmeyi destekleyecek yönde olmazsa, Pentagon'un 2006 yılı boyunca mevcut 138 bin Amerikan askerini bölgede tutması gerekebileceği hakkında ilgilileri uyardığını da yazdı. 
     Irak'tan çekilme konusunda bir tarih belirlemekten kaçınan Başkan George W. Bush'un son olarak ''Çekilme takvimimiz Iraklıları eğitme yeteneğimize ve onları savaşmaya hazır hale getirmemize bağlı'' diyerek bu tavrını tekrarladığını kaydeden The New York Times, Irak'ta 15 Aralık'ta yapılması planlanan seçimler için güvenliği sağlamak üzere gelecek olan güçlerle görevlerini bitirenlerin normal rotasyonunun çakışması nedeniyle Aralık ayında birliklerin sayısının geçici olarak 160 bine çıkmasının beklendiğini kaydetti. 

     
</TEXT>
</DOC>
