<DOC>
<DOCNO> 369978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy19.html </URL>
<DATE> 2005/08/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Akyıldız Müsteşar, pazarlığı yöneten konumunda oturtulmak istenmiş 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, ''Başbakanlık Müsteşarı, adeta Bakan'ın yanında pazarlık masasını kontrol eden, yöneten konumunda oturtulmak istenmiştir'' dedi. 
     Akyıldız, hükümet ile sendikalar arasındaki toplu görüşmelerin ertelenmesinin ardından Başbakanlık Merkez Binası önünde yaptığı açıklamada, 20 milyon insanın temsilcilerinin bulunduğu toplu görüşme masasında oturma şeklinin, üslubunun ve yönteminin belirlenmesi gerektiğini söyledi. 
     Toplantı öncesi ve başında görüşmelerin basın aracılığıyla kamuoyunun gözleri önüne serilmesinin gerekli olduğunu ifade ettiğini anımsatan Akyıldız, ''Sayın Bakan, demokratik olma, şeffaf olma konusunda en büyük ihaleleri kamuoyunun gözü önüne açabilirken, toplu pazarlık sürecini kamuoyunun gözü önünden kaçırmaya çalışmıştır'' diye konuştu. 
     Toplu görüşmelerin 4688 sayılı kanun ve bu kanuna dayalı yönetmeliklere göre yürütüldüğünü ifade eden Akyıldız, özellikle masada oturma şekli belirlenirken, kanunun heyetler arasında eşit statüde görüşmeyi emrettiğini, Devlet Personel Başkanlığı tarafından kanuna aykırı çıkarılan bir yönetmelikle, başbakanın tayin ettiği bir devlet bakanının görüşmelere başkanlık etmesinin hükme bağlandığını belirtti. Akyıldız, kanuna aykırı bu uygulamaya karşı Türkiye Kamu-Sen olarak devlete, makama ve Devlet Bakanı ve Başbakan Yardımcısı Mehmet Ali Şahin'in şahsına saygılarından dolayı buna itiraz etmeyeceklerini söylediklerini bildirdi. 
     
     ''MASANIN ŞEKLİ YÖNETMELİĞE AYKIRI'' 
     Akyıldız, şöyle konuştu 
     ''Ancak, toplu görüşme masasının şekli bu yönetmeliğe de aykırı olarak düzenlenmiştir. Yönetmelikte yer almayan ve adeta masaya başkan, başkan vekili şeklindeki yerleşim düzeni gerçekleştirilmiştir. Sayın Başbakanlık Müsteşarı, adeta Bakan'ın yanında pazarlık masasını kontrol eden, yöneten konumunda oturtulmak istenmiştir. 
     'Hangi yönetmelikte düzenleme yaptınız' diye sorduk. Bir yönetmelik düzenlemesi yapılmamıştır. O zaman, 'Bu toplantının görüntüsü nedir, bu ne şekildir' diye sorduğumda, Sayın Bakan, 'Yani, siz mi burada oturmak istiyorsunuz ' dedi. 'Evet, orada oturmak benim hakkımdır' dedim, 'Bu heyetin başkanı benim'. Bunun üzerine Sayın Bakan, 'Bizim bunu akademik olarak sormamız lazım. O güne kadar ara veriyoruz' dedi ve ben de kendisine şunu ifade ettim 'Akademisyenlere sorabilirsiniz. Ama, pazarlık masasının toplantısını erteleyemezsiniz. Akademisyenlerden görüş alıncaya kadar bu toplantı devam eder. Cevap geldiğindeyse değerlendirme yapılır. Ama, bu görüşmelerin kesintiye uğratılması, hele hele başlamadan kesmek, hiç kimsenin hakkı değildir. Bu konuda yetki istismarı söz konusudur'. Ama Sayın Bakan, 'Toplantı ertelenmiştir' dedi ve heyetiyle masayı terk etti.'' 
     
     DİĞER KONFEDERASYONLARA ELEŞTİRİ 
     Bircan Akyıldız, en çok üyeye sahip konfederasyonun temsilcisinin kamu çalışanları heyetinin başkanlığını yapabileceğini anımsatarak, ''Eğer, diğer sendikalarımız bu konuda sıkıntı yaşıyorlarsa hukuk kurallarını öğrenmek zorundadır. O sıkıntının tecrübesizlikle ortaya çıktığını düşünüyoruz. 'Diyalog süreci sabote edilmiştir' diyenler bu süreci sabote edenin hükümet tarafı olduğunu, Kamu İşveren Kurulu tarafı olduğunu açıkça burada beyan etmek zorundaydılar'' dedi. 
     Akyıldız, burada sorunun Bakan'ın toplantıya başkanlık etmesi sorunu olduğunu, bu durumun kanunla çeliştiğini savundu. Akyıldız, Başbakanlık Müsteşarı'nın Bakan'ın yanında pazarlık masasını tahakküm altına alabilecek bir görüntüyle, yönetmelikle belirlenmemiş bir şekilde oturmasını kabul etmelerinin mümkün olmadığını dile getirdi. Akyıldız, ''Bu bize karşı masanın sabote edilmesi anlamına gelebilecek bir gelişmedir'' dedi. 
     
     ''MASAYI TERK ETMEYECEĞİZ'' 
     Akyıldız, tek taraflı olarak görüşmelerin ertelenemeyeceğini ifade ederken, şunları söyledi 
     ''Kendiliğinden erteleme kararı alamazlar. Türkiye Kamu-Sen ve heyetin başkanı olarak biz o masada oturmaya devam ediyoruz. Hükümet ve hükümeti temsil eden heyet buraya gelmek zorundadır. Gelinceye kadar buradayız. 
     Hiç kimse gelmese, biz o masada tek başımıza kamu çalışanlarını temsil etmeye devam edeceğiz. Kararlılıkla bekliyoruz.'' Bircan Akyıldız, bir gazetecinin sorusu üzerine, sorunun yalnızca bir şekil sorunu olmadığını, yaklaşık 20 milyon insanın haklarının tahakküm altına alınması olduğunu söyledi. 
     Bu arada KESK heyeti, görüşmelere yarın devam etmek üzere Başbakanlık'tan ayrıldı. 
     
</TEXT>
</DOC>
