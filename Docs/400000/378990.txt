<DOC>
<DOCNO> 378990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo01.html </URL>
<DATE> 2005/09/16/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Geretz "Böyle bir zeminde çağdışı bir oyun oldu" 
</HEADLINE>
<TEXT>

     Galatasaray Teknik Direktörü Eric Gerets, maçtan önce yenilgiyi düşünmediklerini belirterek, "Böyle bir zeminde çağdışı bir oyun oldu" dedi. 
     Gerets, maçtan sonra düzenlediği basın toplantısında, ilk 10-12 dakika iyi organize olduklarını vurgulayarak, "Gol pozisyonları bulduk. Bunu sürdürmeyi düşünüyorduk ama zemin ağırlaşınca topları sürekli ileri vurmaya çalıştık. Yenilgiyi düşünmüyorduk. Unutmayın ki bunun da bir rövanşı vardır. Turu İstanbul’da geçmek için çaba sarf edeceğiz, bu şansımız var" diye konuştu. 
     "Böyle bir zeminde çağdışı bir futbol oynandı" yorumunu yapan Belçikalı teknik adam, "Buna biz karar vermedik, sorumlular verdi. 
     Maçın hakemi en azından oynatıp oynatmama kararı aşamasında bize danışmalıydı" ifadesini kullandı. 
     Maçta golü bulmak için sistem değişikliğine gittiğini anlatan Gerets, pozisyonları yakaladıklarını, ancak öncelikle kötü zeminle boğuştuklarını anlattı. 
     Heinz’ın oyunundan memnun olduğunu dile getiren Gerets, şunları söyledi 
     "Heinz’in oyunundan memnunum. Teknik kapasitesi yüksek oyuncular için bu tür zeminler handikaptır. Takım olarak da bunu yaşadık. İyi mücadele ettik. Ama sonuçtan dolayı mutlu değilim." 
     
     NILSEN "KÜÇÜK DE OLSA TUR ŞANSIMIZ VAR" 
     Tromso’nun 33 yaşındaki teknik direktörü Steinar Nilsen ise galibiyetten dolayı memnun olduğunu belirterek, "Küçük de olsa tur şansımız var" dedi. 
     Son iki maçtır futbolcularına kızgın olduğunu anlatan Nilsen, "Ama bugünkü oyunla kendilerini affettirdiler. Biz saha şartlarının gerektirdiği gibi oynadık. Ama düzgün zeminde de oynamayı biliriz. 
     Rövanşta elimizden geleni yapacağız. Küçük de olsa bir avantajımız var" ifadesini kullandı. 
     
     NOTLAR 
     Karşılaşma sonrasında Galatasaraylı futbolcular büyük üzüntü yaşarken, 8 yıl sonra yeniden Avrupa kupalarında mücadele eden Norveç’in Tromso ekibi büyük sevinç yaşadı. 
     Tromso, en son 1997 yılında mücadele ettiği Avrupa kupasında Chelsea’yi kötü hava şartlarında kendi sahasında 3-2 mağlup ederken, tam 8 yıl sonra Galatasaray karşısında da kendileri için süper bir sonuç elde etti. 
     Ev sahibi ekibin teknik direktörü Steinar Nilsen’in, 33 yaşında ve henüz 6 ay önce futbolu bırakmış olduğu öğrenildi. 
     Kötü hava ve saha şartlarında futbolcular, çamur ve rakipleriyle aynı anda boğuşurken, oyuncuların birçoğu adeta çamurdan adama döndü. 
     Galatasaray’ın, liginde kötü durumda bulunan Tromso’ya yenilmesi yöneticileri de bir hayli üzdü. 
     Futbolcular da maç sonrasında genel olarak maçtan çok hava ve saha şartlarının zorluğundan şikayet etti. Hakan Şükür ise soyunma odasında bazı arkadaşlarının donma tehlikesi geçirdiğini söyledi. 
     
</TEXT>
</DOC>
