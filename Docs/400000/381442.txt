<DOC>
<DOCNO> 381442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/guncel/axgun01.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Treni 240 yolcusuyla havaya uçuracaklardı 
</HEADLINE>
<TEXT>


Teröristlerin 25 kilo C-4 plastik patlayıcı, 18 kilo el yapımı patlayıcı ile 3 piknik tüpü kullanarak hazırladıkları korkunç tuzak operasyon sırasında fark edildi ve katliam son anda önlendi 

RECEP DEMİRCİ Erzincan DHA 

Erzincan-Erzurum demiryolunun Sansa Deresi Demirkapı mevkiinde PKK'lı teröristlerin raylara iki ayrı noktada döşediği, uzaktan kumandalı toplam 25 kilogramlık C - 4 plastik patlayıcı, güvenlik güçleri tarafından etkisiz hale getirildi. İlk kez bu kadar çok patlayıcı ile eylem hazırlığına girişen teröristlerin hedefinin, sabah 07.30'da 240 yolcusuyla bölgeden geçen Erzurum Ekspresi'ni havaya uçurmak olduğu bildirildi. 
Demirkapı İstasyonu'nda görevli bir yol çavuşu memuru, önceki gece Sansa Deresi mevkiinde rayların üzerinde yabancı bir madde görerek yetkililere haber verdi. Bölgeye ulaşan güvenlik güçleri Sansa Deresi'nde bir grup teröristle karşılaştı. Çıkan çatışmanın ardından teröristler silahlarını bırakıp kaçarken, raylara 10'ar metre arayla iki noktada bomba yerleştirildiği belirlendi. 

Etkisi artırılmış 
Uzman ekipler, biri 5, diğeri 20 kilogram olmak üzere toplam 25 kilogram C - 4 patlayıcı, bu patlayıcıların etkisini artırmak için aynı şekilde raylara yerleştirilmiş, 3 tüp ve el yapımı patlayıcı madde ile dolu 18 kilogramlık yağ tenekesini etkisiz hale getirdi. Bu bombaların, patlaması halinde bir treni havaya uçurmaya yetecek miktarda olduğu belirtildi. Bölgede ayrıca, teröristlere ait 1 Kalaşnikov tüfek, 5 dolu şarjör, 1 uzaktan komuta tertibatı için telsiz, ve elektrik kablosu bulundu. 

Çoğu öğrenci ve asker 
Erzincan Valiliği'nden yapılan açıklamada, Ankara'dan önceki gün Kars'a hareket eden ve dün sabah saatlerinde bölgeden geçen Erzurum Ekspresi'nin hedef alıdığı kaydedildi. 14.15'te Erzurum'a ulaşan trende çoğu öğrenci ve 240 yolcunun bulunduğu bildirildi. 
Sansa Deresi mevkiine gelmeden Erzincan'ın Kemah ilçesinde yetkililerin, Erzurum Ekspresi'ni yaklaşık 3.5 saat boyunca "Yolda kaya var" diyerek beklettiği de bildirildi. Erzurum'a geldiklerinde büyük bir facianın eşinden döndüklerini öğrenen yolcular terör örgütüne lanet yağdırdı. 




</TEXT>
</DOC>
