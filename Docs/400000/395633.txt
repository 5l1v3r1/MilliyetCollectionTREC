<DOC>
<DOCNO> 395633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/magazin/amag.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Görüntülü' dayağın haberine tekzip geldi 
</HEADLINE>
<TEXT>


Önder Fırat'ın iki muhabiri dövdüğü sırada çekilen görüntüleri herkes izledi. Buna rağmen Fırat, Ankara'daki mahkemeden alamadığı kararı İstanbul'dan alarak dayak haberlerini yalanladı 

MAGAZİN SERVİSİ 

Bodrum'da, geçen temmuz ayında sevgilisi Sezen Aksu ile kendisini görüntülemeye çalışan Star TV muhabirleri Mustafa Gürhanar ile Zafer Karakaş'ı döven Önder Fırat'ın Fatih Adliyesi'nden aldırdığı tekzip kararı tartışma yarattı. 
Fırat, muhabirlere attığı dayağın görüntüleri yayımlanmasına rağmen, gazetecilerin yalan haber yaptıklarına dair tekzip kararı aldırmak için önce Ankara 25. Asliye Ceza Mahkemesi'ne başvurdu. Ancak talebi reddedildi. 

Hukuk çelişkisi 
Önder Fırat, bu kez karara itiraz etmek için İstanbul Fatih Asliye Ceza Mahkemesi'ne başvurdu. Sonuçta, Fatih Adliyesi'nden tekzip kararının reddi yönündeki kararın kaldırılması kararı çıktı. 

İtiraz edecekler 
Fırat'ın evine gizlice girip görüntü almakla ve kendilerine küfredip saldırmakla suçladığı Karakaş ve Gülhanar ise yeni tekzip kararına itiraz edeceklerini belirtti. 

Yasal yola başvuracak 
Bodrum'da olayın gerçekleşmesinin ardından hem kendilerinin hem de Önder Fırat'ın savcılığa başvurduğunu ve karşılıklı açılan davaların ek kovuşturmaya gerek olmadığı kararıyla sonuçlandığını belirten muhabirler, yasal haklarını sonuna kadar kullanacaklarını ifade etti. 

DÜZELTME VE CEVAP 
Milliyet gazetesinin 19.07.2005 tarihinde yayınlanan nüshasında "Yılmaz ve Fırat'a kınama" başlıklı haber, müvekkilin kişilik haklarını ihlal eden gerçekdışı bir haberdir. 
Cevap ve düzeltmeye konu, yayında yer alanın aksine, müvekkilin, şik yetçi olduğu Mustafa Gülnahar ve Zafer Karakaş isimli kişiler, gizlice müvekkilin evine girmişler ve görüntü almaya çalışmışlardır. Özel bir mülk sınırları içinde oldukları hususunda uyarılarak çekime son vermeleri kendilerinden istendi ise de adı geçen şahıslar adeta suni bir haber yaratmak kaygısı ile müvekkile karşı çirkin sözler sarf etmiş ve çekim yapılmaması için kamerayı kapatan müvekkilin elini hızla iterek bileğini bükmüştür. Müvekkil adı geçen şahıslar hakkında konut dokunulmazlığını ihlal, darp suçlamalarıyla Bodrum C. başsavcılığı nezdinde suç duyurusunda bulunmuştur. Müvekkil kendisi tarafından dövüldüğü iddia olunan gazetecilerin fiziksel saldırısı sonucunda 5 günde tıbbi şifa bulacak şekilde yaralanmıştır. Durum adli tıp raporu ile sabittir. Olayın mağduru olan müvekkilin, haberin gerçekliği araştırılmadan kamuoyuna gazeteci döven kişi olarak tanıtılması hukuka aykırıdır. 
Son derece dürüst, ahlaklı, başarılı ve duyarlı kişiliğiyle tanınmış bir işadamı olan müvekkilim Sn. A. Önder Fırat'ın arzusu hilafına meydana gelen tatsız olaylarda kişisel yaşam alanını yasaların tanıdığı hakla korumak istemekten başka bir niyeti yoktur, olamaz. Yukarıda da sözünü ettiğimiz gibi "Tek suçları görevlerini yapmak olan gazeteciler" gibi gerçek bilgiye ulaşmadan edilmiş cümleler aslında vatandaş açısından son derece eşitsiz bir mağduriyetin altını çizmektedirler. 
Müvekkilin, isminin bu tip haberlerde yer alması şahsını yakın çevresine ve kamuoyuna karşı zor durumda bırakmış, ayrıca toplum içinde hakkında olumsuz kanaat doğmasına neden olmuş ve en önemlisi müvekkil cevap ve düzeltmeye konu yayın ile suçlu ilan edilmiştir. 
Sonuç olarak, müvekkilin evine gizlice girilmiş, kendi evinde sözlü ve fiziksel saldırıya uğramıştır. Konu adli mercilere intikal etmiş olup, müvekkilin aldığı adli tıp raporları ve Bodrum C. Başsavcılığı'nın 2005 3935 hazırlık numaralı dosyası kapsamında da asıl mağdurun müvekkil olduğu açıkça ortadadır. Ana haber bülteninizde bu şekilde gerçeğe aykırı bir yayın yapılması, yayın ilkeleriyle de bağdaşmamaktadır. İyi bir habercinin haberin gerçek olup olmadığını araştırmak görevi vardır. 
Bu düzeltmenin yayımlanmasındaki amaç, kanunun haksız yere saldırıya uğrayanlara verdiği hak ve yetkiyi kullanarak aldatılmış kamuoyunu aydınlatmaktır. Bu hususlar kamuoyunun bilgisine sunulur. 
Saygılarımızla, 
Ahmet Önder Fırat Vekili 
Av. Gökçe Kılıç Gülsaran 


</TEXT>
</DOC>
