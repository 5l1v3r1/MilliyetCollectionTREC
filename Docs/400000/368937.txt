<DOC>
<DOCNO> 368937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko33.html </URL>
<DATE> 2005/08/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
TOKİ, Diyarbakır'da 5 bin konut yapacak... 
</HEADLINE>
<TEXT>

     Toplu Konut İdaresi TOKİ , Diyarbakır'da şimdiye kadar 5 bin konutun yapımını programladı. İdare, şimdiye kadar 2 bin 6 konutun inşaatını sürdürürken, 3 bin konut ihale aşamasında bulunuyor. İdare, Diyarbakır'da hem alt gelir grubuna yönelik sosyal projeler hem de modern uydu kent projeleri yürütüyor. 
     Alınan bilgiye göre TOKİ, Diyarbakır-Merkez-Şilbe I.-II. etap kapsamında bin 6'sı konut, 64'ü hizmetli dairesi olmak üzere bin 600 konutun inşaatını tamamladı. Konutlar, Başbakan Erdoğan'ın da katılımı ile yarın yapılacak törenle şirketten teslim alınacak. 
     Şilbe'de, geçen yıl Ocak'ta başlatılan I. etaptaki 600 konutun inşaatı, Aralık'ta, geçen yıl Mayıs'ta başlatılan II. etaptaki bin konutun inşaatı ise bu yıl Haziran'da tamamlandı. Koçoğlu İnş. ve San. Tic. A.Ş tarafından yüklenilen inşaatların toplam ihale bedeli, 48 milyon YTL düzeyindeydi. 
     Şilbe I. ve II. etaplardaki bin 6 konut, toplam 64 blokta zemin 5 katlı, brüt 98 ve 129 metrekare büyüklüklerinde projelendirildi. Birinci etaptaki 68, ikinci etaptaki 236 konut olmak üzere toplam 304 konut, 31 Ağustos 2005'e kadar sürecek açık satışa sunuldu. Konut fiyatları 98 metrekare için 36 bin 586-39 bin 451 YTL arasında 129 metrekare için 48 bin 172-51 bin 302 YTL arasında belirlendi. İsteyenler, yüzde 10 veya 25 peşinat ödeyerek, 228 YTL'den başlayan taksitlerle, 10 yıla varan vadelerle bu konutlardan alabilecek. 
     Şilbe toplu konut alanında yapılacak 24 derslikli ilköğretim okulu, ticaret merkezi ve sağlık ocağının ihaleleri de tamamlandı. İhale bedeli 3 milyon YTL olan bu tesislerin yıl sonunda tamamlanması öngörülüyor. 
     
     ALT GELİR GRUBUNA YÖNELİK UYGULAMALAR 
     Diyarbakır'da, Merkez-Üçkuyular 1. etapta, TOKİ mülkiyetindeki yaklaşık 1 milyon metrekare alanda yapılacak 484 konutun ihalesi 2 Eylül'de gerçekleştirilecek. 
     Konutlar 2 değişik tipte, toplam 35 blokta, zemin 3, z 6 ve z 7 katlı, 74 ve 130 metrekare büyüklüklerinde projelendirildi. 
     Alt gelir grubuna yönelik 74 metrekarelik 208 konut, 2 bin YTL peşin, 15 yıl vade ve yaklaşık 200 YTL taksitlerle satılacak. 
     
     UYDUKENT PROJESİ 
     Üçkuyular'da TOKİ mülkiyetindeki 1 milyon metrekare alan üzerinde, 1. etap dışında, sosyal donatıları, altyapıları ve çevre düzenlemeleriyle birlikte yaklaşık 2 bin 500 konutluk bir uydukent planlanıyor. Bu alanın imar uygulaması çalışmaları devam ediyor. 
     İhalesi hazırlık aşamasında olan bu 2 bin 500 konuttan yaklaşık bini de alt gelir grubu ve fakirlere yönelik üretilecek. 
     
     BİSMİL KONUTLARI 
     Bismil ilçesi, Şentepe mevkiinde planlanan 224 konut uygulaması, 4 Mart 2005'te yer teslimi yapılarak başlatıldı. 
     Brüt 73 metrekare büyüklüğünde 128 konut ve 75 metrekare büyüklüğünde 96 konut olmak üzere toplam 224 konut, 14 blokta zemin 3 katlı olarak inşa ediliyor. 
     Konutlarla birlikte aynı zamanda, 24 derslikli ilköğretim okulu, ticaret merkezi, cami su basmanı, şadırvan ve kütüphane de yapılacak. 
     Konut fiyatları 38 bin 763-51 bin 390 YTL arasında belirlenirken, yüzde 15 peşin, 183 YTL'den başlayan taksitlerle ve 15 yıl vadeyle satılacak. Satışlar 22 Ağustos-30 Eylül 2005 arasında yapılacak. 
     Yaklaşık 8.5 milyon YTL'ye ihale edilen konutların, ihalede gelecek yıl Şubat'ta teslim edilmesi öngörülürken, bu yıl sonunda tamamlanması öngörülüyor. 
     Aynı bölgede 2. etap olarak ilave 208 konut planlanıyor. 
     
     LİCE KONUTLARI 
     Lice'de, 168 konut uygulaması, 6 milyon YTL'ye ihale edilerek, Ekim 2004'te yer teslimi yapılarak başlatıldı. 
     Brüt 84 ve 126 metrekare büyüklüğünde projelendirilen 168 konut toplam 24 blokta zemin 3 katlı olarak inşa ediliyor. İş bitim tarihi Ekim 2005 olmasına rağmen inşaatlar yüzde 10 seviyesinde bulunuyor. 
     Bu alandan fay hattı geçtiği iddiasıyla inşaatlar bir süre durduruldu. Jeolojik ve sismolojik etüt raporları ile alanın deprem açısından tehlikeli olmadığı anlaşılınca, inşaatlar için süre uzatımı verilerek yıl sonuna kadar tamamlanması hedefleniyor. 
     Konutlar 22 Ağustos-30 Eylül 2005 arası satışa çıkarılacak. Konut fiyatları 45 bin -62 bin 800 YTL arasında belirlenirken, yüzde 15 peşin, 212 YTL'den başlayan taksitlerle 15 yıl vadeli olarak satılacak. 
     
     400 YATAKLI HASTANE 
     TOKİ tarafından Diyarbakır-Merkez'de yapılarak Sağlık Bakanlığı'na devredilecek 400 yataklı bir devlet hastanesinin proje ve ihale çalışmaları da devam ediyor. 
     Diyarbakır'da, bugüne kadar sosyal donatıları, altyapıları ve çevre düzenlemeleriyle birlikte yapımı başlatılan 2 bin 6 konutun yatırım maliyetinin yaklaşık 70 milyon YTL olduğu, ihale aşamasındaki 3 bin konutla birlikte yaklaşık 5 bin konutun yapılmış olacağı belirtildi. 
     
</TEXT>
</DOC>
