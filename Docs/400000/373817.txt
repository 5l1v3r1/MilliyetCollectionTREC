<DOC>
<DOCNO> 373817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonsiy15.html </URL>
<DATE> 2005/08/29/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Dışişleri'nden Chirac yorumu 17 Aralık'ı esas alıyoruz 
</HEADLINE>
<TEXT>

     Dışişleri Bakanlığı, 17 Aralık Brüksel zirvesinde AB tarafından Türkiye’ye verilen taahhütlere sadık kalınmasını bekliyor. 
     Fransa Cumhurbaşkanı Jacques Chirac’ın bugün Paris’te başlayan Büyükelçiler Konferansı’nın açılışında yaptığı konuşmayı AA muhabirine değerlendiren Dışişleri kaynakları, çeşitli yetkililer tarafından ayrı ayrı yapılan açıklamaları değerlendirmeyi uygun görmediklerini belirttiler ve kendilerinin 17 Aralık kararlarını esas aldıklarını kaydettiler. 
     Türkiye’nin Uyum Protokolü’nü imzalayarak AB ile müzakerelerin başlaması öncesindeki son yükümlülüğünü de yerine getirdiğine işaret eden kaynaklar, bu açıdan bakıldığında Chirac’ın konuşmasının tam metninde yer alan "Tabiatıyla taahhütler yapılmıştır ve Fransa bunlara bağlı kalacaktır" sözlerinin dikkat çekici olduğunu belirttiler. 
     Chirac’ın Büyükelçiler Konferansı’nın açılışında yaptığı konuşmanın tam metninde şu ifadelere yer veriliyor 
     "Siyasal birliğini ve yönelimini sürdürmesi için Avrupa, iç bütünlüğünün rotasını korumak zorundadır. Genişlemiş Avrupa’nın etkili biçimde işlemesini sağlayacak kurumlar bulunmadığı için Avrupa’nın 
     coğrafi genişlemesi bugün ortaklarımızla sürdürdüğümüz düşünce çalışmasının odağında yer almaktadır. Tabiatıyla taahhütler yapılmıştır ve Fransa bunlara bağlı kalacaktır, ancak Birliğe katılmayı arzu eden ülkeler tarafından da tüm koşullara gerektiği gibi saygı gösterilmesi kaydıyla. Türkiye ile müzakerelerin başlaması, sonu belli olmayan uzun ve zor bir yolun başlangıcından ibarettir. Bu büyük ülke, Birliğe katılmayı, yani bütün değerlerimize ve kurallarımıza katılmayı çok isteyen bu çok büyük ülke, böyle bir yolu izleyecektir. Kıbrıs konusundaki tek yanlı deklarasyonun ardından, Türkiye’nin açıklamalar getirmesi ve 25’li Birliğe yükümlülüklerine tam saygı gösterme iradesine ilişkin güvence vermesi gerekecektir." 
     
</TEXT>
</DOC>
