<DOC>
<DOCNO> 365817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/spor/ydemirkol.html </URL>
<DATE> 2005/07/31/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Çok daha iyi 
</HEADLINE>
<TEXT>



Dünkü Everton son 20 yılda gördüğüm en düşük tempolu İngiliz takımıydı. Bu belki yoğun Uzakdoğu turnesi ve hazırlıkların yorgunluğundandı. Belki de bu yıl Şampiyonlar Ligi'nde ilk kez mücadele edecek olan Liverpoollu mavilerin üst düzey uluslararası tecrübelerinin yetersizliğinden. Everton'ın temposuzluğu, Fenerbahçe'ye erken basmayışları, Sarı - Lacivertliler'in bildik baskı altında oyun kuramama sıkıntılarını giderip gidermediği konusunda fikir edinmemizi engelledi. Televizyonda görülmemiştir, Fenerbahçe savunmada top çevirirken ileride kalan 4'lü hiç yerinden kıpırdamıyor. Bu basan bir takım karşısında pas seçeneklerini azaltır ve takımı sıkıntıya sokar. 
Bu temel etkeni bir kenara not ettikten sonra şunu söyleyebiliriz ki, Fenerbahçe çok daha iyi bir takım olmuş. Topu kontrol altında tuttuğunda çok daha rahat oyun kuran ve çok daha güvenli bir takım. İlerleme, skordan bağımsız olarak açıkça görünüyor. Ama dediğim gibi rakibin ne yaptığına da bakmalıyız. İngilizler oyunun her yönünde çok kötüydüler. 
Fenerbahçe'de, hazırlık kampından gelen haberlerin aksine oyun düzeninde temel bir değişiklik yoktu. Yine bir 4-4-2 yorumu oynuyorlar. Oyunu kanattan kurmayı seviyorlar. Ve yine tüm eleştirilere rağmen en iyi işleyen bölgeleri sol kanatları. 2 sağ ayaklının, Ümit ve Tuncay'ın uyumu daha da üst seviyeye çıkmış. 
Appiah'ın, Fenerbahçe'yi iki yıldır defansif anlamda sırtlayan Aurelio'dan önemli bir farkı var. Topu tek hamlede, tek pasla en doğru yere atabilme zeka ve yeteneği. Bu bir çapa için en önemli iştir. Ama bu işi yapacak adama 8 milyon euro verilir mi Ya da dünya yüzündeki en pahalı Alman antrenör bunu, Aurelio, Selçuk, Kemal, Gürhan, Olcan, Ümit Özat ve Deniz gibi çapa oynamış oyunculara 2 senede nasıl öğretemez de, 8 milyon euroluk bir transfere evet der Bunlar da sorulmalı. 
Ancak her şey bir yana, dün seyrettiğimiz Juventuslu Appiah çok iyi bir oyuncuydu. Umarım zamanla Fenerbahçeli olduğunda bu kalitesi devam eder. Bir çok örnekte gördüğümüz gibi yontulmaz, kalitesi lig kalitesine düşmez. 
Dün çok güzel 5 gol atan Fenerbahçe'nin hocasının cevap bulması gereken önemli bir soru daha var. Anelka geldiğinde nerede oynayacak Orta sahadan birisi eksilip direnç mi düşecek yoksa, Nobre mi kulübeye gidecek 



</TEXT>
</DOC>
