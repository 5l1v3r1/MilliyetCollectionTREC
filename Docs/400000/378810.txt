<DOC>
<DOCNO> 378810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/guncel/gun03.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hakaret etmedim' 
</HEADLINE>
<TEXT>


Eski Başbakan Mesut Yılmaz, "Korkmaz Yiğit'in mafya lideri Alaattin Çakıcı ile çok önceleri telefon görüşmeleri yaptığı ortaya çıkmıştır" diye konuştu 

ANKARA Milliyet 

İşadamı Korkmaz Yiğit'e "profesyonel yalancı" diyerek basın yoluyla hakaret ettiği iddiasıyla yargılanan eski Başbakan Mesut Yılmaz, ifadesinde şunları söyledi "Yiğit, tanıştırıldığımız ilk gün Alaattin Çakıcı ile ilgisinin olmadığına çocukları üzerine yemin etmiştir. Halbuki Çakıcı ile çok önceleri telefon görüşmeleri yaptığı ortaya çıkmış, yalan söylediği anlaşılmıştır." 
Ankara 2. Asliye Ceza Mahkemesi'nde, Yılmaz ve Yiğit'in katılmadığı duruşmaya avukatları katıldı. Yılmaz, talimatla mahkemeye gönderdiği ifadesinde, Yiğit'e hakaret etmediğini belirterek, suçlamayı kabul etmedi. Yiğit'in kamuoyuna yaptığı açıklamalarda, "şeref ve haysiyetini ağır şekilde ihlal ettiğini" savunan Yılmaz, şöyle devam etti 
"Yiğit, Başbakan olarak görev yaptığım dönemde benimle tanıştırıldığı ilk gün olan 30 Haziran 1998'de, tanıklar huzurunda dahi bana yalan söylemiştir. Çakıcı ile herhangi bir ilgisinin olmadığını çocukları üzerine yemin ederek beyan etmiştir. Halbuki bu tarihten çok önce adı geçen mafya lideri ile telefon görüşmeleri yaparak bir takım konularda uzlaştıkları ortaya çıkmıştır." 
Duruşma, Yılmaz'ın 13 Mayıs 2004'te Türkbank Soruşturma Komisyonu'nda ifade vermesinin ardından basına yaptığı açıklamaların yer aldığı kasetin RTÜK'den istenmesine karar verilerek ertelendi. 


</TEXT>
</DOC>
