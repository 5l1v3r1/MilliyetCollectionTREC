<DOC>
<DOCNO> 382314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo17.html </URL>
<DATE> 2005/09/28/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Galatasaray'ın Adana ve Mersin seçmelerine 170 sporcu katıldı 
</HEADLINE>
<TEXT>

     Galatasaray Spor Kulübü'nün Adana ve Mersin'de yaptığı altyapı seçmelerine 170 sporcu katıldı. 
     Galatasaray Altyapısı Adana ve Mersin Sorumlusu İsmail Hakkı Eroğlu, AA muhabirine yaptığı açıklamada, kulübe yetenekli sporcular kazandırmak amacıyla Fatih Terim Tesisleri'nde seçme yaptıklarını söyledi. 
     Seçmelere 170 sporcunun katıldığını belirten Eroğlu, şunları kaydetti 
     ''Altyapı antrenörlerimiz Salih Ağlamaz ile Apti Güleç, seçmelere katılanlar arasından teknik yetenekleri, oyun anlayışı ve motorik becerileri standardın üstünde olan 31 oyuncunun takip edilmesine karar verdi. Önümüzdeki sezonda, belirlediğimiz 31 öğrenciyi ya kendi kulüplerinde ya da İstanbul'da Galatasaray altyapısında kendi yaş gruplarında antrenmanlara tabii tutacağız. Bu durumu velilerine de bildirdik. Bu uygulama, oyuncuların Galatasaray altyapısında lisanslı sporcu olacakları anlamına gelmiyor. Oyuncuların antrenmandaki performansları doğrultusunda, altyapı antrenörlerinin verecekleri raporlar doğrultusunda altyapıya seçilip seçilmediklerine karar verilecek.'' 
     
</TEXT>
</DOC>
