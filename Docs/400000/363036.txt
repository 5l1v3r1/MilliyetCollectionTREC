<DOC>
<DOCNO> 363036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun32.html </URL>
<DATE> 2005/07/21/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Blair, saldırılardan sonra konuştu Olayı küçümseyemeyiz 
</HEADLINE>
<TEXT>

     İngiltere Başbakanı Tony Blair, Kobra adı verilen olağanüstü hal kuruluyla yaptığı toplantının ardından, polisin Londra'nın en kısa zamanda normale döneceğini umduğunu açıkladı. 
     Avustralya Başbakanı John Howard ile basın toplantısını gecikmeli olarak yapan Blair, toplantının başında bugünkü alarm durumuyla ilgili görüşlerini açıkladı. 
     Detayların polis tarafından açıklanacağını belirten Blair, polisten aldığı bilgiye göre, başkentin en kısa zamanda normale dönmesini beklediklerini bildirdi. 
     4 ayrı yerde bombaların patladığı iddiasına dikkat çeken ve böyle bir olayın küçümsenemeyeceğini belirten Blair, ''Ancak her şeye rağmen sükunetimizi korumalı, olanları sakin karşılamalıyız. Zira bunu yapanların amacı da paniğe yol açmak, insanları korkutmak ve sinirleri bozmaktır'' dedi. 
     Olayların sonucunda herhangi bir kayıp olmamasını memnuniyetle karşıladıklarını söyleyen Blair, polisin olayın aydınlığa kavuşması ve başkentte hayatın normale dönmesi için elinden geleni yaptığını ifade etti. 
     Blair, halktan işlerine devam etmelerini de isterken, kendisinin de normal programına kaldığı yerden devam edeceğini açıkladı. 
     
     BLAIR'E 'CEPHE' SORUSU 

     İngiltere Başbakanı Tony Blair, Londra halkının içinde bulunduğu zor durumun sorumlusunun terör saldırılarını düzenleyenler olduğunu söyledi. 
     Basın toplantısı sırasında bir gazetecinin, "Kendinizi Londra halkını cepheye sürmüş gibi hissediyor musunuz Omzunuzda bunun sorumluluğunu duyuyor musunuz " şeklindeki sorusu üzerine, Londra halkının bulunduğu durumun sorumlularının saldırıları düzenleyenler olduğunu belirten Blair, teröristlerin amacının halkı korkutmak ve bezdirmek olduğunu tekrarladı. 
     Blair, terörizmi yaratanların iflas etmiş bir ideolojiyle İslam'ı kullanarak eylemlerini yapmaya çalıştıklarını da ifade ederek, Afganistan, Irak ve Filistin'de terörizmin yenilmesine ve demokrasinin hakim kılınmasına çaba harcandığını söyledi. 
     Avustralya Başbakanı John Howard da Irak savaşının bahane edilmesine karşı çıkarak, "Unutmayın ki 11 Eylül saldırıları yaşandığında henüz Irak savaşı ortada yoktu" dedi. 
     
</TEXT>
</DOC>
