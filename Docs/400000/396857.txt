<DOC>
<DOCNO> 396857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas22.html </URL>
<DATE> 2005/11/21/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Hollanda'da isim karmaşası... 
</HEADLINE>
<TEXT>

     Hollanda'da aynı ad ve soyadı taşıyan iki baba, yeni doğan kızlarına da tesadüfen aynı adı verince Haarlem Nüfus İdaresi çalışanları zor anlar yaşadı. 
     Hollanda haber ajansı ANP'nin haberine göre, Haarlem'de yaşayan Denis Bijster ve Haarlem'in başka bir mahallesinde yaşayan diğer baba Denis Bijster, aynı ad ve soyadı taşıdıklarından haberdardı. 
     Ancak bu iki kişi, eşlerinin aynı zamanda hamile kaldığından ve çocuklarına ''Sofie'' adını seçtiklerinden habersizdi. 
     Aynı hastanede doğan iki Sofie Bijster'in nüfus kayıtlarının bilgisayara aktarılmasında karışıklık yaşanmasına rağmen, yeni doğanlar, iki farklı vatandaş olarak doğru şekilde bilgisayara kaydedilebildi. 
     
</TEXT>
</DOC>
