<DOC>
<DOCNO> 386254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/spor/spo01.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay devrimi 
</HEADLINE>
<TEXT>


Beşiktaş Sportif Direktörü Erdil Arpacı istifa etti. Tayfur Havutçu'nun bundan böyle sadece futbolcu olarak hizmet vermesi kararlaştırıldı. En geç devre arasında takımın başına bir menajer getirilecek 

BİLAL MEŞE 


Başarıya ulaşmak için, radikal önlemler de dahil olmak üzere her türlü tedbiri tartışan Beşiktaş'ta, Teknik Direktör Rıza Çalımbay'ın istediği oldu. Gençlerbirliği karşılaşmasında "Ailton'u neden oyundan aldın" diye soran Sportif Direktör Erdil Arpacı ile Çalımbay arasındaki gerginlik öteden beri biliniyordu. Camia içerisinde Arpacı'nın 18 milyar lira maaş alması da tartışılırken, son olarak çalışma odasının da Akaretler'deki kulüp merkezine taşınmasının, Erdil Arpacı'yı iyice huzursuz ettiği öğrenildi. Arpacı, kulübün resmi sitesinde yaptığı açıklamada, ailevi sebeplerden dolayı görevinden ayrıldığını ifade etti. 
Tayfur'un, kendisinden önce yapılan sözleşmesinde "menajer-futbolcu" maddesi bulunduğunu söyleyen Çalımbay, "Tayfur açısından çok zor oluyor. Ben en son Tayfur'a ikisinden birini tercih etmesini söyledim. Kendisi, futbolda karar kıldı" diye konuştu. 
Öte yandan siyah - beyazlı yönetimin, en geç devre arasına kadar bir menajer görevlendireceği öğrenildi. Daha önce Can Çobanoğlu ile başlayan, Sinan Engin ile devam eden menajerlik tartışmasında Feyyaz Uçar'ın da adı geçmiş, ancak sonuç alınamamıştı. 

Şu şansa bak 

Beşiktaş'ın sakatlardan yana şansı hiç gülmüyor. Kayserispor karşısında oynayamayacak olan Sergen'i iyileştirmek için çaba gösteren siyah - beyazlılar, şimdi de milli takımdan sakat dönen Youla ile antrenmanda sakatlanan Kleberson'dan dolayı sıkıntıya düştü. 
Gine Milli Takımı'nda yer alan Youla'nın, Botswana ile oynanan ve 2-1 kazandıkları milli maçtan sonra dün MR'ı çekildi, bel kaslarında spazm olduğu açıklandı. Gineli oyuncunun bugün çalışmalara başlayacağı, Kayserispor maçına yetişebilmesi için çaba harcanacağı ifade edildi. 
Brezilya'da, kendisine verilen antrenman programını uygularken sağ ayak bileğinden sakatlandığı açıklanan Kleberson'un forma giyip giyemeyeceğinin ise yapılacak kontrollerden sonra netlik kazanacağı kaydedildi. 

Kartal'ın yüzünde güller açtı 

UĞRAŞ ÖZYURT 

Kartal, Kayserispor maçının hazırlıklarını dün yaptığı tek idmanla sürdürdü. Oldukça neşeli geçen çalışmada Beşiktaş Teknik Direktörü Rıza Çalımbay, takıma önce kondisyon, ardından da pas çalışması ve çift kale maç yaptırdı. Sakatlığı geçen Güven ile hastalığı iyileşen Veysel ve ülkesinden dönen Ahmed Hassan antrenmana katılırken, Sergen ise sakat olan Kleberson ile birlikte koşu yaptı. 

İngilizler diken üstünde 

İnönü Stadı'na yaklaşık 500 taraftarının geleceğini söyleyen Bolton Wanderers, kendi güvenlik elemanlarını da İstanbul'a getirecek. İngiltere'den gelen görevliler, statta incelemede bulundu 

20 Ekim'de Beşiktaş ile İnönü Stadı'nda karşılaşacak olan Bolton Wanderers'in yetkilileri, İstanbul'a gelerek statta incelemelerde bulundu. İngiliz takımının stat sorumlusu, Bolton polis şefi ve İngiltere Futbol Federasyonu'dan bir yetkilinin de aralarında bulunduğu 7 kişilik heyet, Beşiktaşlı görevlilerle yaptığı güvenlik toplantısının ardından, stadı gezdi. 
BJK İnönü Stadı Müdürü Turgut Akhan'ın da yer aldığı incelemelerde, maçı izlemek üzere yaklaşık 500 İngiliz taraftarın İstanbul'a gelebileceği, bunların arasında holiganların da bulunduğu vurgulandı. 
Bolton kulübünün yetkilileri, kendi güvenlik elemanlarını da maç için İstanbul'a getireceklerini söyledi. 
İki kulüp görevlileri de sorun çıkmaması için ellerinden geleni yapacaklarını belirterek, maçın güvenli bir şekilde tamamlanması için fikir alışverişinde bulundu. 

Beşiktaş'ın acı kaybı 

Beşiktaş Disiplin Kurulu Başkanı Şükrü Sönmez vefat etti. Sönmez'in cenazesi bugün, Beşiktaş Yıldız Camii'nde öğle namazının ardından kılınacak cenaze namazı sonrasında toprağa verilecek. 


</TEXT>
</DOC>
