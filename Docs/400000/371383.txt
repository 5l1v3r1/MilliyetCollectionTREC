<DOC>
<DOCNO> 371383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/spor/spo01.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalım atamazsın 
</HEADLINE>
<TEXT>


Beşiktaş'ta Kürşat polemiği sonra erdi, yönetim yıldız futbolcuyu Trabzon'a verdi. Rıza Çalımbay kendisiyle tartışan tecrübeli futbolcunun ipini çekerek, kimseyi affetmeyeceğini gösterdi 


Beşiktaş Teknik Direktörü Rıza Çalımbay, Siyah - Beyazlı kulübe bambaşka bir hava getirdi. Çalımbay, eski günlerde olduğu gibi disiplini ilk plana çekerken, Kürşat'ın kulüple bağlarını kopararak tüm futbolculara gözdağı verdi. Çalımbay bu kararla kimsenin gözünün yaşına bakmayacağını gösterdi. 
Başarılı teknik adam, forma yüzünden kendisiyle tartışan Kürşat'ı kadro dışı bırakmış ve bundan sonraki maçlarda kadroda görmek istemediğini bildirmişti. Çalımbay'ın bu tavrının ardından Kürşat ile yolları ayırma noktasına gelen yönetim, yıldız futbolcu için teklif yapan Trabzonspor'un önerisini kabul etti. Trabzonspor'un, Beşiktaş'a 400 bin dolar bonservis ücreti vereceği bildirildi. 
Asbaşkan ve Futbol Şube Sorumlusu Kıvanç Oktay, Trabzonspor ile büyük ölçüde anlaştıklarını ve Bordo - Mavililer'in futbolcuyla anlaşmasını beklediklerini açıkladı. 

Okan'a izin yok 
Kıvanç Oktay, Galatasaray'dan Okan Koç için resmi öneri aldıklarını da söyledi. Oktay, "Galatasaray futbolcumuzun transferi için bizimle temasa geçti. Ancak yönetim kurulu olarak ortak bir karar aldık ve Galatasaray'a olumsuz yanıt verdik. Okan Koç şu anda başka kulüplerle temaslarını sürdürüyor" diye konuştu. 
Beşiktaş Asbaşkanı, Gençlerbirliği maçının önemine de dikkat çekerek şunları söyledi "3 puan almak için gidiyoruz. Kolay bir maç değil. Bizim için zor bir deplasman. Vaduz maçı öncesinde galibiyete ulaşıp, moral bulmak istiyoruz." 

Sambacı güvencesi 

Siyah - Beyazlılar'ın iyi yeni yıldızı Ailton ve Kleberson, maçlara iyi konsantre olmaları durumunda yarıştaki tüm rakiplerini yenebileceklerini iddia ettiler 

Kartal'ın gözde isimleri Ailton ve Kleberson, Beşiktaş'ı şampiyonluğa taşıyacak en önemli faktörün konsantrasyon olacağını belirttiler. 
Ailton, Gençlerbirliği'nin iyi bir takım olduğunu belirterek, "İyi konsantre olursak, zor bir maç olmasına karşın galip geliriz. Bütün lig boyunca bunu yapmalıyız. Sadece futbolu düşünürsek işimiz kolaylaşır" dedi. 
Kleberson da deplasmanda zor bir maç yapacaklarını vurgulayarak, "Çok dikkatli olmamız lazım. Gerçekten çok iyi bir takıma karşı oynayacağız. Taraftarlarımızın bizi deplasman maçında da yalnız bırakmayacağına inanıyorum. Onların desteğiyle evimize galibiyetle döneceğimizi düşünüyorum" ifadelerini kullandı. 

Çalımbay'ı övdü 
Siyah - Beyazlılar'ın tecrübeli ismi Ali Güneş ise Teknik Direktör Rıza Çalımbay'ın takımın başına gelmesiyle birlikte birçok şeyin değiştiğini vurguladı. Ali sözlerini şöyle sürdürdü "Rıza hocanın takımın başına gelmesiyle en başta sistem değişikliği oldu. Çok fazla forma imkanı bulamayan futbolculara şans doğdu. Maçlarda başarılı sonuçlar almaya başladık. Dolayısıyla iyi bir çıkış yakalamış olduk. Herşey yolunda gidiyor" ifadelerini kullandı. 

Yer yerinden oynadı 

Gençlerbirliği karşılaşması için dün Başkent'e uçan Beşiktaş, havaalanında taraftarlarının büyük coşkusuyla karşılaştı. Siyah - Beyazlı taraftarlar, pankartlar ve meşalelerle teknik kadro ve futbolculara moral verdi. Aşırı kalabalıkta en çok sıkıntı yaşayan isimler ise Ailton ve Kleberson oldu. Taraftarlar iki yıldıza büyük ilgi gösterdi. Bu arada tezahürat yaparken otobüsün önünde bayılan sara hastası bir taraftar panik yarattı. Bu kişiye ilk müdahaleyi kulüp doktoru Ayhan Optur yaptı. Beşiktaş kafilesi yolculuk öncesinde Ümraniye Tesisleri'nde maçın son çalışmasını gerçekleştirdi. 


</TEXT>
</DOC>
