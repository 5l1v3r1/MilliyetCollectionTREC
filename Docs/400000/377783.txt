<DOC>
<DOCNO> 377783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonsiy12.html </URL>
<DATE> 2005/09/12/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ankara, Çerçeve Belgesi’nin onaylanmamasından endişe duymuyor 
</HEADLINE>
<TEXT>

     Ankara, Türkiye’nin AB ile müzakere sürecini resmi olarak başlatacak Müzakere Çerçeve Belgesi’nin onaylanmasına ilişkin bir tedirginlik ya da endişe duymuyor. 
     A.A muhabirine bilgi veren Dışişleri Bakanlığı yetkilileri, bugün Financial Times gazetesinde yer alan "Kıbrıs Rum kesiminin tanınması tartışmalarının ardından ortaya çıkan anlaşmazlığın, AB dönem başkanı İngiltere ile Fransa’nın aralarında sağladıkları anlaşmayla aşıldığı" yönündeki haberleri değerlendirdiler ve "Müzakere Çerçeve Belgesi’nin onaylanmayacağına dair en ufak bir emare olmadığını" kaydettiler. 
     AB dönem başkanı İngiltere’nin AB içinde bir uzlaşı arayışı içinde olduğunu, bu nedenle tüm AB üyeleriyle tek tek görüştüğünü ifade eden kaynaklar, müzakerelerin başlamasına ilişkin endişeleri olmadığını belirtirken, 3 ekimde müzakerelerin başlayacağını kesin olarak söyleyebilmek için Müzakere Çerçeve Belgesi’nin AB dışişleri bakanları tarafından onaylanması gerektiğini de hatırlattılar. 
     Çerçeve Belgesi’nin ilk taslağının incelendiğinde, bazı ülkelerin son dönemde ortaya attıkları olumsuz görüşlerin taslağa tam olarak yansımadığının görüldüğünü söyleyen kaynaklar, "Şu ana dek belgenin imzalanmayacağına ilişkin en ufak bir emare bile yok" diye konuştular. Dışişleri, Müzakere Belgesi’nin 3 ekimde ya da BM Genel Kurul görüşmelerinin tamamlanmasından sonraya denk gelen eylülün üçüncü haftasında onaylanmasını bekliyor. 
     
</TEXT>
</DOC>
