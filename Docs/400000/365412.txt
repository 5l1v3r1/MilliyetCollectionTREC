<DOC>
<DOCNO> 365412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy10.html </URL>
<DATE> 2005/07/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şahin Londra'da gözaltına alınanların olayla alakası olduğunu sanmıyorum 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Londra’da gözaltına alınan 3 Türk ile ilgili olarak, "Bu vatandaşlarımızın bu işlerle alakası olduğunu zannetmiyorum. Gelen bilgiler de bu yönde" dedi. 
     Türkiye Futbol Federasyonu Merkez Hakem Kurulu tarafından Abant’ta düzenlenen seminere katılan Şahin, seminer çıkışında gazetecilerin sorularını yanıtladı. 
     Şahin, bir gazetecinin "Londra’da gözaltına alınan 3 Türk ile ilgili gelişme var mı " sorusu üzerine, şunları söyledi 
     "Bu konuyla ilgili henüz Dışişleri Bakanımızdan bir bilgi almış değilim. Basında yer alan haberler kadar bilgi sahibiyim. O nedenle dış temsilcilerimizden ve Dışişleri Bakanlığından ayrıntılı bilgi almadan bu konuda konuşmak doğru olmaz." 
     
     GÖZALTINA ALINAN TÜRKLERİN DURUMU 
     Bakan Şahin, bir başka gazetecinin, "Sayın Başbakan Recep Tayyip Erdoğan’ın Londra ziyaretinin olumlu yansımaları yaşanırken, böyle bir olayın yaşanmasını nasıl değerlendiriyorsunuz " sorusu üzerine, şöyle konuştu 
     "İngiltere’de Londra Emniyet Teşkilatı çok geniş çaplı bir araştırma veya suça yönelik bir operasyon yapıyor. Bu operasyon sırasında da orada yaşayan bazı ülkelerin vatandaşlarını gözaltına alıyor. Özellikle de Müslüman ülkelerin bazı vatandaşlarının ifadelerini alıyor. Ben bu kişilerin eylemde bulundukları için değil, bir soruşturma kapsamında gözaltına alındıklarına inanıyorum. Bütün dünya Türkiye’nin terörle mücadele konusundaki tavrını biliyor. 
     Gözaltına alınan vatandaşlarımızın bu işlerle alakası olduğunu zannetmiyorum. Gelen bilgiler de bu yönde. Belki birkaç gün içinde serbest bırakılırlar." Bakan Şahin, daha sonra toplantıya katılanlarla Abant Palace Oteli önünde hatıra fotoğrafı çektirdi. 
     
</TEXT>
</DOC>
