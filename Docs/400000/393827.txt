<DOC>
<DOCNO> 393827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo13.html </URL>
<DATE> 2005/11/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gaziantepspor, Beşiktaş maçı hazırlıklarına başladı 
</HEADLINE>
<TEXT>

     Gaziantepspor, deplasmanda Beşiktaş ile oynayacağı Turkcell Süper Ligi maçının hazırlıklarına başladı. 
     Turkcell Süper Ligi’ne verilen ara nedeniyle 4 gün izin yapan futbolcular, sabah Gaziantepspor Celal Doğan Tesisleri’nde top başı yaptı. Milli takım kamplarında bulunan futbolcuların katılmadığı çalışma yaklaşık bir saat sürdü. Gaziantepspor’un Beşiktaş maçı hazırlıkları öğleden sonra yapacağı antrenmanla devam edecek. 
     Beşiktaş maçının hazırlıklarını yarın ve Cumartesi günü 2’şer çalışma yaparak sürdürecek olan futbolcular, 13 Kasım Pazar gününü dinlenerek geçirecek ve 14 Kasım Pazartesi günün ikinci etap hazırlık çalışmalarına başlayacak. 
     Bu arada Gaziantepspor Kulübü’nden yapılan yazılı açıklamada, Ankaraspor maçında kırmızı kart gören Faruk Bayar’ın, Türkiye Futbol Federasyonu TFF Profesyonel Futbol Disiplin Kurulu PFDK tarafından verilen bir maçlık cezası nedeniyle Beşiktaş maçında görev alamayacağı belirtildi. 
     PFDK’nın Ankaraspor maçında kırmızı kart gören Romen Kirita’ya ilişkin bir ceza kararı almadığı kaydedilen açıklamada, Kayseri Ericyesspor ile oynanan kupa maçında hakeme hakaret ettiği gerekçesiyle yardımcı antrenör İrfan Can’ın 4 resmi müsabakadan men cezası aldığı bildirildi. 
     
</TEXT>
</DOC>
