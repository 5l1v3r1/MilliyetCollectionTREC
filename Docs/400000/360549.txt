<DOC>
<DOCNO> 360549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/dunya/axdun01.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dördü de intihar saldırısı 
</HEADLINE>
<TEXT>


DIŞ HABERLER SERVİSİ 


Londra'da Geçtiğimiz perşembe günü düzenlenen ve 52 kişinin ölümüyle sonuçlanan terör saldırılarının intihar saldırısı olma ihtimali ağırlık kazanıyor. İngiliz SKY televizyonunun, adı açıklanmayan polis yetkililerine dayanarak verdiği haberinde, polisin saldırıları düzenleyen 4 kişinin de muhtemelen öldükleri düşüncesinde olduğu belirtildi. Polisin tezinin doğru çıkması halinde Londra'daki saldırılar, Batı Avrupa'ya düzenlenen ilk intihar saldırıları olarak tarihe geçecek. 

Trenle gelmişler 
Londra Metropolitan Polisi, saldırıyı düzenlediklerinden şüphelenilen 4 kişinin patlamalarda ölüp ölmediğinin araştırıldığını bildirdi. Anti - terör biriminin şefi Peter Clarke, Londra'ya trenle Batı Yorkshire'dan geldikleri belirlenen şüphelilerin, perşembe günü sabah 8.30'da saldırıya uğrayan King's Cross metro istasyonunda buluştuğunu, istasyonun güvenlik kameralarından alınan görüntülerde belirlediklerini kaydetti. 
Clarke, grubun daha sonra buradan patlamaların olduğu noktalara dağıldığının düşünüldüğünü belirterek, buna delil olarak şüphelilere ait kişisel eşyaların saldırıya uğrayan otobüs ve metro istasyonlarında bulunmasını gösterdi. Clarke ayrıca, şüphelilerden birisinin Aldgate istasyonunda öldüğünü ispatlayacak adli tıp kanıtlarının da bulunduğunu söyledi. 

Şüpheli evlere baskın 
Öte yandan dün İngiliz polisi, Batı Yorkshire'da, aralarında 3 şüphelinin evlerinin de bulunduğu 6 binaya baskın düzenledi. Yetkililer, operasyonlarda 1 kişinin tutuklandığını bildirdi. Öte yandan polis, Londra'nın kuzeyindeki Luton tren istasyonunda saldırılarla bağlantısı olduğundan şüphelenilen bir otomobili kontrollü olarak patlattı. 


Terör operasyonu 


İngiliz polisinin, Londra'daki saldırıların ardından başlattığı güvenlik operasyonu ülke çapında devam ediyor. Batı Yorkshire'da dün 6 binada araştırma yapılırken, Leeds kentinde de polis şüpheli bir eve operasyon düzenledi. 


</TEXT>
</DOC>
