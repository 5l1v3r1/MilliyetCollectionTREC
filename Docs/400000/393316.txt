<DOC>
<DOCNO> 393316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun17.html </URL>
<DATE> 2005/11/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türk bayrağını indiren Rum partisinden kovuldu 
</HEADLINE>
<TEXT>

     Kıbrıs Rum yönetimi lideri Tasos Papadopulos'un başkanı olduğu Demokratik Parti DİKO , KKTC'nin Akıncılar bölgesinde ara bölgeyi ihlal eden ve boş bulunan Türk nöbetçi kulübesindeki Türk bayrağını indirerek alıp kaçan Avrupa Parlamentosu AP Rum milletvekili Marios Matsakis'i, "parti siyaseti ve etiği dışında davrandığı için" kınadı ve partiden dışladı. 
     DİKO Yürütme Kurulu, dün akşam yaptığı toplantıda, DİKO'dan AP milletvekili seçilen Marios Matsakis'in partiden ihracı konusunu görüştü. 
     Parti Meclis Grubu'nun da katılımıyla yapılan Yürütme Kurulu toplantısında bulunanların çoğunluğu, Matsakis'in partiden ihraç edilmesinden yana tavır alırken, Matsakis'e kendini savunma şansı verilmesi gerektiğine inanan bir grup üye ise buna karşı çıktı. Ancak Matsakis, partide "istenmeyen adam" ilan edildi. 
     Tasos Papadopulos'un katılmadığı toplantıdan sonra şu açıklama yapıldı 
     "DİKO Yürütme Kurulu, oybirliğiyle aldığı kararla, Marios Matsakis'in parti politikası ve etiğinin dışında bulunduğunu belirtir. Yürütme Kurulu, Matsakis'in siyasi davranışlarını ve uygulamalarını kınamaktadır ve Matsakis'in, kendi kendini parti dışına koyarak, yolunu DİKO'nun yolundan ayırmayı bizzat kendisinin seçtiğini varsaymaktadır. Bu sebepten ötürü Matsakis konusu, DİKO için tamamen ve kesinlikle kapanmıştır. DİKO, Matsakis'e her vatandaşın sahip olduğu suçsuzluğunu kanıtlama şansını vermiştir. Matsakis'in bu süreyi, partimizin kendisine göstermiş olduğu tahammüle saygı duyduğunu ve partinin değişmez politikasına uygun olarak davranacağını göstermek için kullanmasını beklerdik." Matsakis ise, yaptığı yazılı açıklamada, kararın kendisini üzmesine rağmen şaşırtmadığını belirterek, Rumların "haklarını savunmaya" devam edeceğini ifade etti. 
     Fanatik tavırlarıyla bilinen Matsakis, Rumların KKTC'ye yönelik yaptığı sınır eylemlerinde başı çekmişti. İngiliz üslerine yönelik eylemler de yapan Matsakis, DİKO milletvekiliyken geçen yıl AP'ye seçilmiş ve tarihi eser kaçakçılığına adı karıştığı ve bir polise rüşvet verdiği gerekçesiyle AP'de dokunulmazlığı kaldırılmıştı. 
     
</TEXT>
</DOC>
