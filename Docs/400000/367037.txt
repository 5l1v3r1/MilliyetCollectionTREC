<DOC>
<DOCNO> 367037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonsiy03.html </URL>
<DATE> 2005/08/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
DYP Türkiye PAF ligine düşürüldü 
</HEADLINE>
<TEXT>

     Başbakan Recep Tayyip Erdoğan’a muhalefetten bu kez de "Türkiye’yi PAF ligine düşürdünüz" suçlaması geldi. 
     DYP Genel Başkan Yardımcısı Mahmut Nedim Bilgiç, ANKA’ya yaptığı açıklamada AKP hükümetlerinin üçüncü yılını doldurmaya hazırlandığını, iktidarın değiştiğini ancak acı gerçeklerin değiştirilemediğini söyledi. 
     İktidarın yegane teselli kaynağı olan "düşük kur- enflasyon" dışında ekonominin yatırım-ithalat-işsizlik gibi kalemlerinin "eski hamam, eski tas" konumunda olduğunu belirten Bilgiç, "Bu vahim tablonun vehametini bilen AKP çiftçi, esnaf, memur ve işçiye ’3 yıl sabredin’ tavsiyesinde bulunup koltukta geçirilen her günü kar bellemektedir. 3 ay sonra 3 yıl dolacak ak koyun, kara koyun ortaya çıkacaktır" dedi. 
     Bilgiç, AKP’nin ek protokolü imzalamasına da tepki gösterdi. 3 Kasım seçimi öncesinde Başbakan Erdoğan’ın aralarında Tansu Çiller’in de bulunduğu rakiplerine söylediği "Biz süper ligdeyiz siz ikinci ligde" sözüne göndermede bulunarak hükümetin dış politika uygulamalarını hedef alan Bilgiç şöyle dedi 
     "Seçim meydanlarında rakiplerine ’Biz Süper ligdeyiz, siz ikinci ligde oynuyorsunuz’ diyen Sayın Başbakan, geçen zaman içerisinde Türkiye’yi uluslararası ilişkilerde PAF ligine düşürmüştür. 
     Sayın Başbakan belki Türkiye’de süper ligde oynayabilir ancak dış politikada Kıbrıs Rum yönetimi, Kuzey Iraklı Kürt gruplardan dahi farklı mağlubiyetler almaktadır. 
     Bunun son somut örnekleri ise Rum yönetiminin tanınması anlamına gelen ek protokolün imzalanması ve Türkmen yurdu Kerkük’te çekilen terör örgütü flamasıdır." 
     
</TEXT>
</DOC>
