<DOC>
<DOCNO> 378489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonyas01.html </URL>
<DATE> 2005/09/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
3.5 yaşındaki maratoncu 
</HEADLINE>
<TEXT>

     Hindistan'da, günde aralıksız 7 saat koşan Budhia adındaki 3.5 yaşındaki çocuk, Guinness dünya rekortmenliğine aday. 
     Budhia'nın babası bir yıl önce öldü ve bulaşıkçılık yaparak geçinen annesi, geçim sıkıntısı çektiği için Budhia'yı 20 dolara bir adama sattı. 
     Küçük çocuğun yeteneği, yerel judo birliği sekreteri ve judo koçu Birançi Das'ın dikkatini çekti. Das bir gün, çocuğa kendisi dönene kadar koşmasını söyledi, ancak işe daldığı için 5 saat sonra geri döndüğünde Budhia'nın hala koşmakta olduğunu gördü. 
     Das, bunun üzerine Budhia'yı satın alan adamı bularak 20 dolar karşılığında çocuğu kendisinin aldığını anlattı. Budhia ile hemen antrenmanlara ve sıkı bir beslenme programına başlayan Das, minik çocuğun her gün 05.00'te koşmaya başladığını, öğlene kadar durmaksızın koştuğunu, öğle yemeğini yedikten ve biraz dinlendikten sonra 16.00'da tekrar koşmaya başladığını söyledi. 
     Budhia'nın koçu şimdi gözünü Guinness Rekorlar Kitabı'na dikti. Das, rekorlar kitabına girmenin minik maratoncu durmadan 90 kilometre koşabildiği zaman mümkün olacağını söylüyor. 
     Daha konuşması bile anlaşılamayan Budhia, şu anda durmadan 48 kilometre koşabiliyor. 
     
</TEXT>
</DOC>
