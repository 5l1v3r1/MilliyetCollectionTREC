<DOC>
<DOCNO> 350841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur58.html </URL>
<DATE> 2005/06/10/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Köprülü kavşak inşaatına noter tespiti... 
</HEADLINE>
<TEXT>

     Bursa Sivil Toplum Derneği Sivilay üyeleri, mahkeme kararıyla inşaatı durdurulan Acemler Kavşağı’nda meydana gelen trafik sıkışıklığını notere tespit ettirdi. 
     Sivilay Derneği Başkanı Murat Gülez, BUSKİ üst geçitinde düzenlediği basın toplantısında, uzun süredir Bursa kamuoyunu meşgul eden kent içi trafik sorununun, son aylarda Acemler Kavşağı’nın çıkmaza girmesiyle iyice içinden çıkılmaz bir noktaya geldiğini söyledi. 
     Türkiye’nin 4. büyük kenti Bursa’da 21. yüzyıl ve iletişim çağında trafik sorunu ve çözümleri konusunda iletişimsizlik yaşandığını öne süren Gülez, "Halkın yeterli düzeyde bilgilendirilmemesini, demokratik bir ülkede kapalı kapılar ardında yapılan görüşmeleri, kamu yararı göz edilerek inatlaşmaya varan çözümsüzlüğü ve bu çözümsüzlükten her gün nasibini alan Bursa halkı adına, bu sorunda taraf olan tüm kişi ve kurumları kınıyoruz" dedi. 
     Gülez, Acemler Kavşağı ve diğer ulaşım sorunları için eylül ayına kadar somut çözümlerin şart olduğunu ifade ederek, okulların açılması ve kış koşullarında Bursa halkının yaşadığı eziyetin "felakete" dönmemesi için tüm tarafları göreve ve uzlaşmaya çağırdıklarını ifade etti. 
     Kavşak inşaatının durdurulmasıyla trafikte yaşanan sıkıntıyı Bursa 10. Noteri Hasan Aydın’a tespit ettirdiklerini de belirten Gülez, 
     tespit tutanaklarının ilgili yerlere gönderileceğini sözlerine ekledi. 
     
</TEXT>
</DOC>
