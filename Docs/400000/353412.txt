<DOC>
<DOCNO> 353412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/ydemirkol.html </URL>
<DATE> 2005/06/19/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Esas şimdi başlıyor 
</HEADLINE>
<TEXT>



Dün sabah gençlerin Doetinchem'deki kampında yüzler biraz daha fazla gülüyordu. Özellikle bir gün öncesine oranla. Ukrayna maçı sonrası son dakikalarda beraberliği arayan strateji nedeniyle mutsuz olan gençler, gruptan çıkmanın verdiği rahatlık ve izin gününün mutluluğuna kendilerini kaptırmış gibiydiler. 
Akılları karıştıran transfer olasılıkları ve dedikoduları, durmadan çalan telefonların verdiği kafa karışıklığı sanki biraz aşılmıştı. Çünkü artık hem bireysel hedef hem de takım hedefi büyümüştü. İki maçtır takımda yer bulamayan Trabzonsporlu Ergin'in peşine şimdiden PSV'nin düştüğünü düşünürseniz durumu daha iyi anlarsınız. Leverkusenli Sezer'in peşine sadece üç büyükler değil İspanyol gazeteciler de takılmıştı. 
Artık herkes farkında ki, bu yazı yazılırken henüz belli olmayan rakibimiz karşısında iş sadece bir futbol maçı değil. İspanya veya ABD'yle oynayacağımız oyun birçok yönden önemli. Hem ilk kez gruptan çıktığımız bu Dünya Kupası bize bazı şeyleri gösterecek. Çekilmeye başladığımızı düşündüğümüz büyük futbol sahnesinde bundan sonra ne kadar olabileceğimizin bir göstergesi olacak. Ve oyunculara talip olan kulüpler ve yapılan anlaşmalar da bu oyuncularının potansiyelini ortaya koyacak. 
Takımın oyununun gittikçe oturduğunu söylemeli. Ve burada herkesin söylediği gibi "Gruptan çıktıktan sonra biz sonuna kadar gideriz..." 
Üst düzey ve alternatifli bir orta saha ve hücum hattına sahibiz. Olcan ve Sezer'in oyunu açan zeka ve becerileriyle ilerleyebiliriz. Ama İspanya ya da ABD'nin de oturmuş, sezon boyunca oynamış ve istim üzerinde oyunculardan kurulu takımlar olduğunu unutmamalı. 
Eğer orta sahamızı işletip, şampiyona başından bu yana uygulamaya çalıştığımız kanat baskınlarını yapabilirsek turu geçebiliriz. 
Sonra yolumuz açık. Her anlamda. Takımımız ve oyuncularımızın. 



</TEXT>
</DOC>
