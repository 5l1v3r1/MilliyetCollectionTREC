<DOC>
<DOCNO> 358006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun26.html </URL>
<DATE> 2005/07/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
İsrail, askerlerin çekilmesi için Batı Şeria'ya el koyacak 
</HEADLINE>
<TEXT>

     İsrail ordusu, Batı Şeria'daki 4 Yahudi yerleşkesinden çekilmeyi sağlayacak askerlere barınak kurmak için Filistin topraklarının bir kısmına el koyacağını açıkladı. 
     Askeri sözcü Adam Avidan, bölgenin kuzeyinde bulunan, bir kısmı Filistinli çiftçilere ait 20.7 hektar araziye el koyacaklarını söyledi. 
     Kiralama olarak nitelendirilen el koymaların geçici olduğu, ordunun gereğinden fazla bu arazilerde kalmayacağı belirtildi. 
     Avidan, çadırlar kurulması, park alanı, tıbbi tesisler ve malzemeler için depo yapılması planlanan arazilerde 4 ila 6 hafta kalacaklarını tahmin ettiğini ifade etti. 
     Sözcü, arazi sahiplerine kullanım karşılığında para teklif edildiğini, ancak çiftçilerin bunu kabul etmediğini de söyledi. 
     Arazilerine el konulmasından etkilenecek Filistinli çiftçiler ise gerekirse dava açacaklarını belirttiler. 
     
</TEXT>
</DOC>
