<DOC>
<DOCNO> 389003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun34.html </URL>
<DATE> 2005/10/23/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Polonya'da Devlet Başkanlığı seçimleri... 
</HEADLINE>
<TEXT>

     Polonya'da yapılan devlet başkanlığı seçiminin 2. turunda, sandık başı çıkış anket sonuçlarına göre muhafazakar Lech Kaczynski devlet başkanı seçildi. 
     Polonya devlet televizyonu TVP'nin anketlerine göre, muhafazakar Hak ve Adalet Partisi'nin adayı Kaczynski, oyların yüzde 52,8'ini, liberal Yurttaş Platformu'nun adayı Donald Tusk oyların yüzde 47,2'sini aldı. 
     Bu arada, Tusk, sandık başı çıkış anket sonuçlarının açıklanmasının ardından seçimi kaybettiğini kabul etti. 
     Oy verme işleminin TSİ 21.25'te sona erdiği ve ülkenin güneybatısındaki Legnica kentinde oy kullanma işleminin geç başlamasının 25 dakikalık gecikmeye neden olduğu belirtildi. 
     Sandık başı çıkış anketlerine göre, seçime katılım oranı yüzde 50'nin üzerinde gerçekleşti. 
     İlk resmi sonuçların bu gece belli olması, kesin sonuçların yarın TSİ 15.00'da açıklanması bekleniyor. 
     Seçimin ilk turunda Tusk yüzde 36.3, Kaczynski yüzde 33.1 oranında oy almıştı. 
     Bu seçim için, görev süresi dolan devlet başkanı Alexander Kwasniewski, anayasa gereği üçüncü kez aday olamamıştı. 
     
</TEXT>
</DOC>
