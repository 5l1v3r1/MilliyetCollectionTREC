<DOC>
<DOCNO> 395793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy13.html </URL>
<DATE> 2005/11/17/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Öğretmenlerin emeklilik ayı bir ay öne çekildi 
</HEADLINE>
<TEXT>

     TBMM Milli Eğitim, Kültür, Gençlik ve Spor Komisyonu, öğretmenlerin haziran ve temmuz aylarında emekli olmasını öngören yasa tasarısını kabul etti. 
     Öğretmenlerin temmuz ve ağustos ayları yerine, haziran ve temmuz aylarında emekli olmasını içeren ''Milli Eğitim Bakanlığı'nın Teşkilat ve Görevleri Hakkında Kanunda Değişiklik Yapılmasına Dair Kanun Tasarısı'', komisyonun bugünkü toplantısında ele alındı. 
     
     ''BU SIKINTILARI YAŞAMAYACAĞIZ'' 
     Öğretmenlerin atamalarını, KPSS sınavı sonuçlarına göre yaptıklarını dile getiren Milli Eğitim Bakanlığı Müsteşarı Necat Birinci , sınavın da Ağustos ayının 2. haftasında yapıldığını ve bu yüzden atamaları bu ayın sonuna doğru ancak gerçekleştirdiklerini söyledi. Birinci, bu durumun eğitim-öğretim yılının başında sıkıntı yarattığına dikkati çekerek, ''Öğretmenlerin emekli olma ayını bir ay öne çekmemiz durumunda bu sıkıntıları yaşamayacağız'' dedi. 
     
     -SÖZLEŞMELİ ÖĞRETMENLERİN MAAŞI 
     Müsteşar Birinci, daha önce sözleşmeli öğretmenin eline ayda 240 milyon lira, şu anda ise 720 milyon lira geçtiğini ifade ederek, öğretmenlerin sadece Haziran-Temmuz aylarında değil, istedikleri ayda da emekli olabileceklerini belirtti. 
     Birinci, öğretmenlerin ekonomik durumlarını düzeltmek için ek ders ücretlerini iyileştirmeyi planladıklarını belirterek, ''Öğretmenlerin ek ders ücretlerinin 3 katına çıkarılmasını, yani ders saati başına 10 milyon lira yapılmasını öngören tasarıyı Başbakanlık'a sunduk'' diye konuştu. 
     
</TEXT>
</DOC>
