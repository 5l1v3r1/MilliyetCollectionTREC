<DOC>
<DOCNO> 388478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/yazar/bila.html </URL>
<DATE> 2005/10/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Rektörlerin itiraz gerekçeleri 
</HEADLINE>
<TEXT>


Van Yüzüncü Yıl Üniversitesi Rektörü Prof. Dr. Yücel Aşkın'ın tutuklanmasıyla başlayan tartışma süreci bu iki anayasal kurumu ister istemez karşı karşıya getirdi. 
Kamuoyu açısından bakarsak... 
Bir yanda, 70 üniversite rektörünün Prof. Dr. Aşkın'ı savunmanın Cumhuriyet'i savunmakla eşanlamlı olduğunu belirtmeleri, diğer yanda, üç kıdemli yargıçtan oluşan bir mahkemenin tutuklama kararı gibi iki büyük iddia var. 
Rektörlerin açıklamaları da mahkemenin kararı da vatandaş için "Bir bildikleri vardır" dedirtecek önemde. 
Kuşku yok ki, gerçek bir süre sonra ortaya çıkacaktır. 
Yine kuşku yok ki, yargı ve üniversite gibi iki büyük kurum bu denli iddialı olduklarına göre üstlendikleri riskin de farkındadırlar. 

Yetki aşımı 
YÖK Başkanı Prof. Dr. Erdoğan Teziç'in kamuoyuna açıkladığı Rektörler Komitesi bildirisinde dile getirilen itirazların hukuki dayanakları neler Rektörler neye itiraz ediyorlar 
Rektörlerin dört itiraz gerekçeleri var 
1- 2547 sayılı yasanın 53. maddesinde göre rektörler hakkında soruşturma yapılması usulü belirlenmiştir. Bu hükme göre, rektör hakkında soruşturma açılması için YÖK Başkanı'nın onayı, Yükseköğretim Denetleme Kurulu'nun lüzum-u muhakeme kararı ve bu kararın da Danıştay 2. Dairesi'nce onaylanması gerekir. Bu aşamalardan sonra savcılık rektör hakkında soruşturma açabilir. Ancak, bu yasal yol izlenmemiş, yasa çiğnenerek rektör hakkında doğrudan soruşturma başlatılmış ve tutuklama kararı verilmiştir. İşlemler ve karar bu itibarla yasal dayanaktan yoksundur. 
2- Prof. Dr. Aşkın hakkında "çete kurmak" iddiası öne sürülmektedir. Rektörün çete kurması mümkün değildir. Bu iddia, YÖK ve Danıştay'ı devre dışı bırakmanın gerekçesi olarak kullanılmıştır. 
3- Rektöre yöneltilen suçlama, tutuklu yargılanmayı gerektirmeyecek mahiyettedir. Rektör, usul hükümleri çiğnenerek, yetki aşımıyla tutuklanmıştır. 
4- Bir rektörün kaçmaya hazırlanan bir cinayet zanlısı gibi muamele görmesi kabul edilemez. Güvenlik güçleri tarafından götürülüş tarzı, 10 saatten fazla ayakta tutulması insan haklarına ve hukuka aykırıdır. 

Örtülü amaç 
Rektörler, Prof. Dr. Aşkın'a yapılan işlemlerin, YÖK'ün ve Danıştay'ın yasaya aykırı olarak devre dışı bırakılmasının, hukukta da yeri olan "örtülü amaç" kuşkusunu doğurduğu kanısındalar. Bu amacın da rektörün etkisiz kılınması olduğu düşüncesini paylaşıyorlar. 

İhbar mektubu 
YÖK'ün bilgi ve belgelerine göre Prof. Dr. Aşkın'ın tutuklanmasıyla sonuçlanan olayın gelişimi şöyle 
1- Olay, Van Cumhuriyet Başsavcılığı'na intikal eden bir imzasız ihbar mektubuyla başladı. Savcılık, 30.12.2002 tarih ve 2002 106 sayılı kararıyla görevsizlik kararı verdi. Dosya üniversiteye gönderildi. 
2- Üniversite usulüne uygun olarak soruşturma sürecini başlattı, Danıştay 2. Dairesi 8.6.2004 tarih ve 2004 516 sayılı kararıyla Üniversite Tıp Fakültesi'nin 1997-98-99 yılları İhale Komisyonu başkan ve üyelerinin ihaleye fesat karıştırma suçunu işleyip işlemediklerinin kovuşturulmasına karar verdi. Bu kararda Aşkın hakkında ilgili suç isnadında bulunulmadı. 

Teftiş raporu 
3- "Bir grup vatansever" imzalı bir başka ihbar mektubu alan Maliye Bakanlığı, Maliye müfettişleri görevlendirdi ve teftiş sonucunda 21.7.2004 tarih ve 31 sayılı raporu hazırladı. İhbara konu edilen iddiaları mesnetsiz buldu. Raporu bilgi için YÖK'e gönderdi. Sadece koordinasyonsuzluk saptaması yapılan rapor YÖK tarafından incelendi. 
4- YÖK, raporu gereğinin yapılması için üniversiteye gönderdi. Aşkın'ın da talimatıyla rektör yardımcısının başkanlığında kurulan heyet incelemeye başladı. 
5- Olay bu aşamadayken, Van Cumhuriyet Savcılığı, YÖK ve Danıştay aşamalarını atlayarak Aşkın'ı da kovuşturma kapsamına aldı. 
6- Bu işlemin başlatılması üzerine YÖK Başkanı Prof. Dr. Erdoğan Teziç, 2547 sayılı yasanın 53. maddesinin gereği olarak Van Başsavcılığı'na yazı yazarak, dosyayı istedi. Teziç, bu başvurusunu üç kez yinelediği halde yanıt alamadı. Bunun üzerine Adalet Bakanlığı'na ve Yüksek H kimler ve Savcılar Kurulu'na başvurdu. 
7- Van Başsavcılığı, YÖK'e verdiği yanıtta rektörü çıkar amaçlı çete kurarak, cebir ve şiddet uygulanarak işlenen suç niteliğinde suçlandığı gerekçesiyle soruşturmanın savcılıkça yürütüleceğini bildirdi. 

Yanıt alınamadı 
8- YÖK, savcılığa bir yazı daha göndererek, 2547 sayılı yasa uyarınca, bölücülük dışında tüm suçlar için YÖK ve Danıştay'ın kararının gerektiğini belirtti, bu nedenle görevsizlik kararı verilerek dosyanın YÖK'e gönderilmesini istedi. Ancak, yanıt alamadı. 
YÖK'ün başvurularına karşın savcılığın yanıt vermemesi ve mahkemenin rektörü tutuklaması üzerine Rektörler Komitesi toplanarak, bildiriyi açıkladı. 



</TEXT>
</DOC>
