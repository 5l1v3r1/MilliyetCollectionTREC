<DOC>
<DOCNO> 368799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/guncel/axgun02.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitapları sahaftan 
</HEADLINE>
<TEXT>


Ermenistan'da tutuklanan akademisyen Türkyılmaz'la Erivan'da görüşen Doç. Dr. Altınay, tutuklamaya gerekçe gösterilen kitapların sahaflardan alındığını anlattı 

Şükran Pakkan - İstanbul 

Tarihi değeri olan kitapları yurtdışına çıkarmak istediği iddiasıyla Ermenistan'da tutuklanan Türk akademisyen Yektan Türkyılmaz'la görüşen arkadaşı Doç. Dr. Ayşe Gül Altınay, soruşturmanın önce akademisyenin araştırmasının içeriğini öğrenmek için yapıldığını, ardından da sahaflardan alınan kitapların ortaya atıldığını söyledi. 
ABD'nin Duke Üniversitesi'nde doktora öğrencisi olan tarihçi Yektan Türkyılmaz, 17 Haziran'da, Erivan'da Ermenistan Ulusal Güvenlik Servisi'nce KGB gözaltına alınmıştı. 
6 dil bilen, akademi çevrelerinde saygın bir araştırmacı olarak tanınan Türkyılmaz'ın tutuklanmasına bilim dünyası sert tepki göstermiş, bir grup aydın ve akademisyenden oluşan Türkyılmaz'la Dayanışma Komitesi, Ermenistan Devlet Başkanı Robert Koçaryan'a mektup göndermişti. Türkyılmaz'a destek veren bilim adamlarının sayısı da 237'den 250'ye çıktı. 
Komitenin düzenleyicilerinden Sabancı Üniversitesi Kültürel Antropoloji Bölümü Öğretim Üyesi Doç. Dr. Ayşe Gül Altınay, üç hafta önce KGB binasında Türkyılmaz'la yüzyüze görüştü. Milliyet'e konuşan Altınay, Türkyılmaz'ın, yüzyılın başında gelişen Ermeni, Kürt ve Türk milliyetçiliklerini karşılaştırmalı olarak incelediğini söyledi. Altınay, şöyle devam etti 
"Ermenistan'a dördüncü gidişiydi. Devlet arşivlerinde araştırma izni verildi. İlk defa Türkiyeli bir araştırmacı Ermenistan arşivine girdi. Görüşmemizde kitaplar için izin gerektiğini bilmediğini, tümünü sahaflardan, sokak satıcılarından aldığını anlattı." 

Destek sitesi kuruldu 
Altınay, "Koçaryan'a gönderilen açık mektuba imza atanlardan önemli bir kısmı Ermeni akademisyen ve aydınlar. Bir kısmı Ermenistanlı, büyük çoğunluğu da diasporadan" dedi. 
Türkyılmaz'ın serbest kalması için ABD'deki hocası Prof. Dr. Charles Kurzman da internet sitesi kurdu. North Carolina Üniversitesi Öğretim Üyesi Kurzman, www.yektan.org adresindeki sitede, ABD'nin dört bir yanından saygın akademisyenlerin destek mesajlarını yayımlıyor. 

İlk duruşma çok kısa sürdü 

CENK BAŞLAMIŞ Moskova 
Yektan Türkyılmaz'ın dün yapılan ilk duruşması birkaç dakika sürdü. Türkyılmaz'ın avukatları, dava dosyasını incelemek için ek süre isteyince yargıç duruşmayı yarına erteledi. Duruşmayı insan hakları örgütlerinin temsilcileriyle Erivan'daki ABD Büyükelçiliği'nde görevli diplomatlar da izledi. Türkyılmaz, suçlu bulunursa 4 - 8 yıl hapis cezasına çarptırılacak. 
Ermenistan'ın en iyi korunan cezaevinde tutulan Türkyılmaz'ı önceki gün ziyaret eden Ermeni Helsinki Komitesi üyesi Avetik Işıkhanyan Türk araştırmacının bırakılması çağrısında bulundu. Türkyılmaz'ın çok üzüldüğünü söyleyen Işıkhanyan, "Bana böyle bir olayın Türkiye'de yaşanabileceğini, ancak Ermenistan'da tutuklanacağını aklının köşesinden geçmediğini söyledi. Ankara'nın soykırım konusundaki politikasını sorgulayan az sayıda kişiden bir olan Yektan bırakılmalı" diye konuştu. 


</TEXT>
</DOC>
