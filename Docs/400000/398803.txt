<DOC>
<DOCNO> 398803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/ekonomi/eko01.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Efe Rakı, Almanya'da patent engeline takıldı 
</HEADLINE>
<TEXT>


Sahibi olduğu Efe Rakı'yla yurtdışında tanıtım atağına geçen Elda AŞ, Almanya'da bir sürprizle karşılaştı. Efe ismini daha önce tescil ettiren bir Türk, Elda'ya engel oldu 

BANU ŞEN İzmir 

Elda AŞ'nin ürettiği Türkiye'nin ilk özel rakısı Efe Rakı, yeni reklam filmleriyle Türk rakısını Aralık'tan itibaren tüm dünyaya tanıtacak. 
Fashion TV'de yayınlanmaya başlayan film, CNN International ve RTL'de de birkaç hafta içinde yayına girecek. Ancak RTL'deki reklam, Almanya'da firmanın yaşadığı patent sorunu nedeni ile Enfes Rakı olarak dönecek. 
Elda AŞ Genel Koordinatörü Egemen Demirtaş, Efe Fırat adındaki firmanın Efe markasına engel olduğunu belirterek şöyle konuştu 
"Almanya'da yaşayan bir Türk işadamı 1985'te Efe'yi rakı markası olarak patentletmiş. Ama üretim yapmamış. Başvurusunu 2003'te yinelemiş. 10 yıl daha hakkı var. Ancak üretecek görünmüyor. Biz ise Efe patentini 2002'de aldık. Bu olay bizim Almanya'da elimizi kolumuzu bağladı. Orada biz 3 ay sattıktan sonra ihtar gönderdi. Almanya'da her şeyimizi değiştirmek zorunda kaldık. Pazar payımız yüzde 20'ye ulaşmışken bu sorun nedeniyle 4 ay boyunca satış yapamadık. Adını Enfes olarak değiştirdikten sonra ise pazar payımız yarı yarıya düştü." 

'Çok para istediler' 
Firma ile anlaşma yoluna gittiklerini ancak kendilerinden bir fabrika kurulacak kadar para istendiğini belirten Demirtaş, şöyle konuştu "Bizden hem para hem de şişe başı ayrı rakam istediler. Anlaşma yoluna gittik. Bu sefer de marka hakkını değil kiralama hakkını verebileceklerini söylediler. Anlaşamadık. Bu ayıplı bir olay. Türk ürünlerinin Avrupa'da markalaşmasını engelleyen bir durum" dedi. 


</TEXT>
</DOC>
