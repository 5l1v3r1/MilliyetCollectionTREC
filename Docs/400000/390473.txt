<DOC>
<DOCNO> 390473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy27.html </URL>
<DATE> 2005/10/28/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Masonlar Anıtkabir'de 
</HEADLINE>
<TEXT>

     Türkiye Hür ve Kabul Edilmiş Masonlar Büyük Locası, Büyük Üstatları Kaya Paşakay önderliğinde Anıtkabir’i ziyaret etti. 
     Türkiye Hür ve Kabul Edilmiş Masonlar Büyük Locası, Cumhuriyet Bayramı ile 10 Kasım tarihleri arasında geleneksel olarak kutladıkları "Cumhuriyet ve Atatürk" haftasına Anıtkabir’i ziyaret ile başladı. 
     Çeşitli illerden yaklaşık 1500 masonun katılımıyla gerçekleşen ziyarette mozoleye çelenk koyma ve saygı duruşunun ardından, Büyük Üstat Kaya Paşakay Anıtkabir Şeref Defteri imzaladı. 
     Paşakay Anıtkabir Şeref Defterine,"Cumhuriyet Bayramı’nın 82’inci yıl dönümünü gururla kutlamanın heyecanı içinde yüksek huzurunuzdayız. Cumhuriyet ve değerlerini korumak ve sonsuza dek yaşatacağımıza olan inancımızı ve karalılığımızı bir kez daha teyit ederim. Manevi varlığın, ilke ve devrimlerin yolumuzu her zaman aydınlatacaktır. 
     Türkiyemizi bağımsızlık, özgürlük, barış ve sevgi dolu nice aydınlık yarınlara ve Cumhuriyet Bayramlarına doğru götürmeye çalışmak her Türk Masonunun ve aile bireylerinin vazgeçilmez görevi olacaktır. En derin özlem, sevgi ve saygılarımla" satırlarını yazdı. 
     Kutlamalar bugün 17.00’da Hür ve Kabul Edilmiş Masonlar Büyük Locası’nın Ankara Şubesinde Prof.Dr.Ünsal Yavuz’un "Cumhuriyetin Topluma ve Bireye Kazandırdıkları" konulu konuşmasının ardından, Prof.Dr.Süleyman Saim Tekcan’ın gravür sergisi ve kokteylle devam edecek. 
     Etkinlikler, yarın Bilkent Otel’de 19.00’da gerçekleştirilecek Cumhuriyet Balosu’nun ardından, 12 Kasım Cumartesi günü Atatürk’ü anma amaçlı bir konferans ve kokteylle son bulacak. 
     
</TEXT>
</DOC>
