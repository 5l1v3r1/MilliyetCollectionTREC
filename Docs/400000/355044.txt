<DOC>
<DOCNO> 355044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun22.html </URL>
<DATE> 2005/06/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Talat Prendergast ve Rumlar'ın görüşleri, çözüm için umut vermiyor 
</HEADLINE>
<TEXT>

     KKTC Cumhurbaşkanı Mehmet Ali Talat, BM Genel Sekreteri'nin siyasi işlerden sorumlu müsteşarı Kieran Prendergast'ın ve Rum tarafının ortaya koyduğu görüşlerin, ''Kıbrıs sorununun çözümü konusunda yakın zamanda çok fazla umut vermediğini'' söyledi. 
     Cumhurbaşkanı Talat, bir heyeti kabulü sırasında, Prendergast'ın, Kıbrıs, Türkiye ve Yunanistan'da yaptığı temaslarla ilgili olarak BM Güvenlik Konseyi'ni bilgilendirmesine değinerek, şunları söyledi 
     ''Prendergast'ın Güvenlik Konseyi'ni bilgilendirmesi, arkasından da basına yansıyan görüşler resmi çiziyor. Sayın Prendergast'ın ortaya koyduğu görüşler ve Rum yönetiminin ortaya konmuş olan, resmen açıklanmış değil, ama basın aracılığıyla ortaya konmuş olan görüşleri, sonuçta en geneliyle olaya baktığımızda Kıbrıs sorununun çözümü konusunda yakın zamanda çok fazla umut vermiyor. Böyle bir görüntü var. Bunu nasıl aşabiliriz, çünkü bu bizim halkımızın ve Kıbrıs'ın bütününün çıkarına değil. Bu durumu değiştirmek zorundayız. Bunu değiştirmek için her çabayı ortaya koymamız gerekiyor.'' Cumhurbaşkanı Talat, 27 Haziran Pazartesi günü düzenleyeceği basın toplantısında bu konuda daha detaylı açıklama yapacağını belirtti. 
     
</TEXT>
</DOC>
