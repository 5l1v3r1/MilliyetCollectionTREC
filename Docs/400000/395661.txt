<DOC>
<DOCNO> 395661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/ymese.html </URL>
<DATE> 2005/11/17/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Yazık, çok yazık 
</HEADLINE>
<TEXT>



Erhan Telli ile birlikte biraz de stresten olsa gerek gazeteden erken çıktık. Önce Eminönü, ardından da vapurla Kadıköy'e geçtik. Yirmi yıl sonra vapurla Kadıköy'e geçtiğimi anımsadım. Vapur tıka basa doluydu. Bayraklarıyla maça yollanan futbolsever, Almanya'daki 'finallere' gitmenin duyguları içindeydiler. Vapurdaki futbol sevdalıları İsviçre maçı öncesinde umut dolu sözler ediyorlardı, kulaklarımıza. Stada geldiğimizde Halil Özer'le maç muhabbeti yapıyoruz. Özer, soğukkanlıdır, tam bir buzdolabıdır. Onu ilk kez böyle heyecanlı buldum. O da umut saçıyordu, bizlere. Tribündeki doluluk, ay-yıldızlı bayraklar, ateşli seyirci ve de meslektaşlarım beni de umutlandırdı. Kadro önümüze geldiğinde şaşırdım. Bern'deki o "berbat" futbol ve sonuçtan sonra Nihat kadroda bile yok. Tribündeki Necati Ateş sahaya indi, yedekteki Ergün ilk on birde. İbrahim Toraman, Serkan ve Tümer Metin sanki o kötü futbolun suçluları gibi yedeğe çekilmişler 

Olmadı Alpay 
Ama hesapta olmayan bir "el" olayı umutlarımızı söndürdü, dünyamızı kararttı. Böylesi kritik bir maçta eline-koluna sahip olacaksınız arkadaş. Alpay'ın yerinde olmak istemezdim, o da yıkıldı, biz de Ancak dünkü gidemeyişte tek suçlu Alpay'ın eli değildir. Maçı 3-1'e bile taşıdık, İsviçre'yi devirecek bir golü daha bulamadık. 
İlk golü yedik, 24 ve 37'de Tuncay'ın golleriyle biraz teselli bulduk. Kim ne derse desin, Bern'deki o kötü takım gitmiş, yerine tüm yüreğini sahaya yansıtan bir ay-yıldızlı kadro vardı. Tuncay'ın galibiyet golü İsviçre'yi paniğe sokarken, Milli Takım'ı da ateşleyen fitildi adeta. 
Bu uyanış, bu haykırış ikinci yarıda da sahaya yansıdı. Ancak Ateş'in golünden sonra geri kalan dakikalar bizim için ızdıraptı. Bir gol için çırpınışlar İnönü'deki o Letonya maçını anımsattı bana. O maçta da tek kale oynadık, finalleri getirecek bir golü atamadık. Tıpkı dünkü maç gibi... 
Terim, elde ne var ne yok, tüm silahlarını oyun stratejisi içinde kullandı. önce Tümer'i ardından, Fatih Tekke'yi son olarak Yıldıray'ı da oyuna sürdü. Yüklendik, bir gol için çırpınıp, durduk. Ne var ki gol için çırpınırken, 84'de Streller'in golü Saracoğlu'nu kararttı. 
Ve bize de hüzün yaşamak kaldı. 
Yazık, hem de çok yazık... 
Maçın bitiminde aklıma bir şarkının mısraları geldi 
"Daha önce nerelerdeydiniz " 
Evet, Bern'deki takım siz değilmiydiniz Böyle kötü bir futbol oynamaya ne hakkınız vardı. Ve de en önemlisi Türkiye'yi böyle üzmeye sizin hiç mi hiç hakkınız yok sevgili arkadaşlar. 



</TEXT>
</DOC>
