<DOC>
<DOCNO> 363822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/yazar/guclu.html </URL>
<DATE> 2005/07/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Okullarla konuşmadan listenizi hazırlamayın 
</HEADLINE>
<TEXT>


Tercih listelerinize son şeklini vermeden önce, ilgili okullarla en azından bir telefon görüşmesi mutlaka yapmalısınız. Eğer koşullarınız uygunsa, tek tek gezmeyi ihmal etmeyin. Kulaktan duyma bilgilerle kağıt üzerinde yapılan tercihler, çoğu zaman hayal kırıklıkları yaratabiliyor. 
İşte size çarpıcı bir örnek İstanbul Lisesi, Türkiye'nin en gözde anadolu liselerinden birisi. Yıllardır öğrencilerine yatılı öğrenim olanağı sunuyordu. Ama bu yıl, kız öğrenciler bu olanaktan yararlanamayacak. Çünkü kendilerine yatılı hizmeti veren Cağaloğlu Anadolu Lisesi yurdunu kapattı. Niye kapatıldığı üzerinde fırtınalar kopuyor. Öğrenci ve öğretmenleri çalmadık kapı bırakmadılar. Ama çıt yok. 
İstanbul Lisesi yetkilileri, "Bizim, kız öğrenci yurdumuz yok. Kız öğrencilerimiz, Cağaloğlu Anadolu Lisesi'nde kalıyordu. O da şimdi kapandı. Ne olacak biz de bilmiyoruz" diyorlar. Alın size çok önemli bir sorun. Eğer İstanbul dışında oturuyor ve İstanbul Lisesi'ni tercih etmeyi düşünüyorsanız, barınma sorununu çözmeniz gerekiyor. Milli Eğitim Müdürlüğü ve Ortaöğretim Genel Müdürlüğü'nün bu konudaki tavrı da çok ilginç. İki önemli okulunu yurtsuz bırakması ve çözüm üretememesi, farklı yorumları da beraberinde getiriyor. Umarız bir an önce bir alternatif yaratılır ve hemen kamuoyuna açıklanır... 

Kolejler başarılı mı 
Türkiye'nin en iyi öğrencilerini alan Anadolu liseleri ve kolejlerin, ÖSS'de ilk 3'e, ilk 50'ye, ilk 100'e, hatta ilk 1000'e tek öğrenci dahi sokamamaları, kalite tartışmasını da beraberinde getirdi. 
En iyi öğrencileri alan okullar, madem ki en iyi eğitim verdiklerini iddia ediyorlar, o halde neden ÖSS'de derece alan öğrenci çıkaramıyorlar .. 
Bu tartışma, görüş uzunca bir süredir devam ediyor. ÖSS'deki başarı durumu gibi tartışılan bir diğer konu da yabancı dil. Yıllık öğrenim ücreti 10 ila 20 milyar lira arasında değişen okullardan mezun olanlardan önemli bir bölümünün yabancı dil konusunda yetersiz kalmaları, veliler arasında "yaptığımız onca fedak rlığa değiyor mu " söylemlerinin artmasına neden oldu. 
Ekonomik durumu iyi olanlar için özel okulların iyi bir seçenek olduğunu hatırlatmakta yarar var. Ama kolej seçerken, okulların yüzme havuzlarına, sosyal etkinliklerine ya da beş yıldızlı otellere yönelik konforuna değil, öncelikle eğitim ve öğretime yönelik kalitesine bakmak gerekiyor. 
8 yıllık kesintisiz eğitime geçildiğinden bu yana, özel Türk ve yabancı okullar, önemli ölçüde kan kaybetti. Son 6 yıldır, ne dil ne de üniversiteye giriş konusunda eski performanslarını gösteremiyorlar. Çünkü hem çocuklar büyüdüğü için öğretmenlerin kontrolünden çıktı, hem süre azaldı, hem de lisede erken başlayan ÖSS yarışı nedeniyle okullarından koptular. 
Önümüzdeki yıldan itibaren tüm liselerde eğitim süresi 4 yıla çıkıyor. Kolejlerde hazırlık sınıfı olacak. Anadolu liselerinde ise İstanbul Lisesi, Galatasaray ve Kadıköy Anadolu'nun dışındakilerin ne olacağı ise henüz net değil. Ayrıca yine gelecek yıldan itibaren, ÖSS'de lise son sınıftan da soru sorulacak. Bunun anlamı, liselerde okul içi eğitim daha bir ciddiye alınacak. Bu yüzden gelecek yıllarda başarılarında bir artış söz konusu olabilir. 
Yabancı okullar, eski cazibelerini kaybetseler de hala iyi bir seçenek. 100 yılı aşan birikimleri, mezunları ve eğitim sistemlerinin oturmuşluğuyla aklınızın bir köşesinde bulunsun. 
Dil ve okul seçimi size kalmış. Ama bugünün öğrencileri, katı disiplin anlayışını sevmiyor. Hem esneklik istiyorlar hem de başarı. Bu durumda ya okullar biraz değişecek ya da öğrenciler. Ama öğrencilerin değişmesi zor. Bu yüzden okulların biraz çağa ayak uydurmalarında yarar var. Bu, hem kendi gelecekleri hem de öğrencilerinin mutluluğu için çok önemli. 

Türk kolejler 
Türk özel okullara, neden bir değil de üç soru işareti koydum O kadar çok bilinmezliklerle dolular ki onları yakından tanıyabilmek gerçekten çok zor. O da normal, çünkü okulların ne olduğunu anlayabilmek için aradan en az bir 30 yıl geçmesi gerekiyor. Oysa bizde özel okulculuk, devletten ve okul sahiplerinden destek değil hep köstek görüyor. Bu yüzden de gelişeceğine, ya hep yerinde sayıyor ya da geriliyor. 
Siz öyle gazetelere çarşaf çarşaf ilan verip, şampiyonlar bizden çıktı, OKS'de, ÖSS'de yüzde 100 başarı kazandık diyen eğitim kurumlarına bakmayın. Genel başarılarını ve hangi üniversitenin hangi bölümünü kazandıklarını sorgulayın. Karşınıza çok ilginç tablolar çıkacaktır. 
Özel okullarımız içerisinde çok iyi olanlar da var, vasat olanlar da. Ödediğiniz paraya, yaptığınız onca fedakarlığa değenler de var, fazlasıyla pişmanlık yaratanlar da. Bu yüzden ince eleyip sık dokumalısınız. Kaynaklarınızı iyi değerlendirmelisiniz. Arkadan yüklü bir dershane ve yine yüklü bir vakıf üniversitesi faturasıyla da karşılaşabilirsiniz. 
Uyarılarımızı felaket tellallığı olarak niteleyenler çıkabilir. Ama bunları hatırlatmak bizim görevimiz... 

En iyi miras eğitim 
Bazı veli ve öğrenciler de var ki, ekonomik açıdan çok iyi olmalarına karşın sanki ceplerinde akrep var. Veliler olaya masraf olarak bakıyor. Öğrenciler de aileye yük getirmeden de ayaklarının üzerinde durabildiğini göstererek kişiliklerini ispatlamaya çalışıyor. Her ikisi de yanlış. Unutmayalım ki çocuklara bırakılacak en iyi miras eğitimdir. Öğrencilere gelince kendilerini ispatlamının yolu nerede okuduklarından çok, elde edecekleri başarıyla ilintili. Nerede daha başarılı olacaklarına inanıyorlarsa oraya gitsinler. Büyükleri ilgilendiren konuları, bıraksınlar büyükler düşünsün. 
Belki çok erken olacak ama, liseli olduğunuzda, şunları sakın ihmal etmeyin 
ÖSS'ye hazırlanmayı son sınıflara bırakmayın. İlk günden itibaren işi ciddiye alın. Ortalamınızı yüksek tutturun. Yabancı dili bir an önce öğrenin. Ara sınıflarda öğrenci değişim programlarından yararlanarak bir yılı mutlaka yurtdışında okumanın yollarını arayın. Dersleriniz kadar sosyal hayatınıza da önem verin. Gelecekte sadece başarı yetmeyecek. Kendisiyle ve toplumla barışık olanlar çok daha fazla öne çıkacak... 



</TEXT>
</DOC>
