<DOC>
<DOCNO> 395882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur38.html </URL>
<DATE> 2005/11/17/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Tarihçi Prof. Dr. McCarthy Ermeniler durup düşünemiyorlar 
</HEADLINE>
<TEXT>

     ABD'nin Louisville Üniversitesi Öğretim Üyesi, tarihçi Justin McCarthy, Ermeni soykırımı iddialarının propaganda amaçlı belgelere ve dolaylı anlatımlara dayandığını belirterek, ''Ermenilerin Türklerle ilgili problemi şu hiçbir zaman 1914-1915'te neler olduğunu anlamak için durup düşünmüyorlar'' dedi. 
     Grand Cevahir Otel'deki ''Uluslararası Türk Arşivleri Sempozyumu''nda, ''Osmanlı Arşivleri ve Ermeniler-Van'daki Ermeni İsyanı Örneği'' konulu sunum yapan McCarthy, soykırım iddialarının Doğu Anadolu'da faaliyet gösteren çoğu ABD'li misyonerlerin dolaylı olarak edindiği abartılı bilgiler, propaganda amaçlı hazırlanan belgeler ve Ermenilerin taraflı iddialarına dayandığını anlattı. 
     McCarthy, tarihi yazarken Ermeni ve Türk kaynaklarına birlikte bakılması gerektiğini vurgulayarak, ''Çünkü bunlar bu savaşta bulunan ve etkilenen taraflardı'' dedi. 
     Olaylara ilişkin 3 Ermeni kaynağının hazırladıkları raporların güvenilir gözüktüğünü, ancak rapor etmedikleri hususlar bulunduğunu anlatan McCarthy, buna örnek olarak olaylardaki Müslüman kayıplarına değinilmemesini gösterdi. 
     McCarthy, şunları kaydetti 
     ''Ermeni kaynakları asla düzgün şekilde yorumlanmamıştır. Ermeni kaynaklarına göre, Ermeniler asla hiçbir şekilde yanlış bir şey yapmamışlardır. Ermenilerin Türklerle ilgili problemi şu hiçbir zaman 1914-1915'te neler olduğunu anlamak için durup düşünmüyorlar. Bunu anlamak için mutlaka askeri manevraları çok iyi anlamanız gerekir, ayık bir şekilde ciddi bir analiz yapmanız gerekir. Osmanlılar ne yapmıştır, ne yapmamalıydı Bunları incelemeniz gerekir. Aynı zamanda raporların duygusal olmaması, romantize edilmemiş olması gerekmektedir.'' Ermeni raporlarının, olayların üzerinden belirli bir süre geçtikten sonra propaganda amaçlı olarak ve insanların belirli bir amaca inanması için oluşturulduğunu vurgulayan McCarthy, Osmanlı raporlarının ise savaş sırasında ve doğruları yansıtacak şekilde hazırlandığını kaydetti. 
     McCarthy, ''Osmanlı askeri yönetim grubunun hiçbir şekilde yalan söyleme ihtiyacı da yoktu. Bu yazışmalar savaş sırasında yer almıştı. Bu savaşta görevli askerler son derece onurlu insanlardı'' dedi. 
     Osmanlı askerlerinin yazışmalarında somut bilgilere yer verildiğini ve bunun üzerine tarih yazılabileceğini ifade eden McCarthy, şöyle devam etti 
     ''Ermeni raporlarına baktığınızda daima Ermenilerin iyi eylemlerini yazıyor. Ama Osmanlı raporları hem iyi, hem kötü şeylere yer veriyor. Size sahte Talat Paşa telgrafları vermiyorlar, Ermenilerin yaptığı gibi büyükbabalarının büyükbabalarının anlatılmış sahte anılarını aktarmıyorlar. Kime inanacaksınız Acaba belirsiz kaynaklara mı, yoksa önyargılarla dolu belgelere mi Osmanlı belgelerinde tarih var, yer var ve bunların kanıtlarını görüyorsunuz. Hiçbir şekilde bu belgeler propaganda amacıyla kullanılmak üzere hazırlanmamıştır.'' Batıda Türk-Ermeni tarihi yazılırken, sadece bir tarafın dikkate alındığına işaret eden McCarthy, sözlerini, ''Türklerin tarihini yazarken, Türkler tarafından yazılmış kayıtlara bakmanız gerekir'' diyerek tamamladı. 
     
     PROF. DR. ORTAYLI 
     Topkapı Sarayı Müzesi Müdürü Prof. Dr. İlber Ortaylı da Osmanlı Devleti'nin bir mirası devraldığını, bunun bir tarih olduğunu belirterek, Osmanlı'da İran, Moğol, İslam devlet anlayışının yanı sıra kendi devlet geleneği olduğunu anlattı. 
     Ortaylı, Osmanlı millet sisteminde, farklı bir dini gruptan başkasına geçişin hoş karşılanmadığını, Katoliklikten, Ortodoksluğa, Ortodoksluktan Katolikliğe geçişe grupların karşı olduğunu kaydederek, ''Sebatay Sevi'nin ne yaptığı Osmanlı'yı ilgilendirmez. Ama hahambaşlarının şikayetiyle birlikte bu duruma Osmanlı müdahale etmek zorunda kalmıştır'' diye konuştu. 
     Osmanlı millet sistemi içinde eşitlik ve asimilasyon gibi problemlerin olmadığını ifade eden Ortaylı, şöyle konuştu 
     ''Herkes kendi kompartımanı içindedir. Rum Rum'un içinde, Ermeni Ermenilerin içinde. Mezhep ve kültür ayrılığı devam eder. Herkes bulunduğu grup içinde yükselir. Bu durum, Osmanlı Meclis-i Mebusanı'nda da kendini gösterir. Üçte biri gayrimüslim mebustan bahsedilir. Ne İngiltere, ne Rusya, ne Avusturya-Macaristan İmparatorluğu'nda böyle temsil yoktur. Avusturya İmparatorluğu'nda belirli memuriyetler kapalıdır. Müslümanlardan bakan olmaz, ancak asker olabilir. Vali yapılmaz. Hiçbir yere Boşnak vali getirilmemiştir.'' Ortaylı, 1831'deki Atina Rum Patrikliği'nin, Fener Rum Patrikhanesi'nden ayrıldığını ifade ederek, bu durumun Fener Rum Patrikhanesi için kara bir gün olduğunu anlattı. 
     Yunan ayaklanmasının arkasında sanıldığı gibi Fener Rum Patrikhanesi'nin olmadığını kaydeden Ortaylı, patrikhanenin, Müslüman bir padişah ve devlet istemediğini, ancak imparatorluk içinde de kiliselerin parçalanmasını hiç istemediğini ifade etti. 
     
     TÜRK TARİH KURUMU BAŞKANI HALAÇOĞLU 
     Türk Tarih Kurumu Başkanı Prof. Dr. Yusuf Halaçoğlu da konuşmasında, ''Belgelerin Dilinde Türk-Ermeni İlişkileri'' konusuna değindi. Osmanlı arşivlerini ziyaret eden yabancı araştırmacıların dağılımını ele alan Halaçoğlu, arşivlerde ''Ermeni meselesi'' konusunda araştırma yapanların sayısının bir elin parmaklarını geçmeyecek kadar az olduğuna işaret etti. Fransa, İngiltere ve ABD arşivlerinden 1914-1918 yılları arasında Ermenilerle ilgili nüfus, tehcir ve Ermenilerin geriye dönüşleri konusunda belgeler sunan Halaçoğlu, tehcir sırasında 1.5 milyon Ermeni'nin öldüğünün iddia edildiğini anlatarak, çeşitli kaynaklara göre o dönem Osmanlı Devleti içindeki Ermeni nüfusuna ilişkin bilgiler verdi. Halaçoğlu, Osmanlı Devleti içindeki Ermeni nüfusunun kaynaklara göre değiştiğini, ancak kaynaklardaki nüfus farklılıklarının en fazla 400 bin civarında olduğunu kaydetti. Halaçoğlu, tehcir sırasında Osmanlı Devleti'nin, Ermenilerin nakli sırasında her türlü ihtiyaçlarının karşılanması ve geride kalan mallarının muhafazası için gerekli önlemleri aldığını kaydederek, Suriye'ye gönderilen Ermeni sayısının 500 bin olduğunun dönemin ABD yetkililerinin ülkelerine gönderdikleri belgelerle doğrulandığını, ayrıca bu yetkililerin, Ermeni kamplarına yardım kurumlarının girebildiğini belirttiklerini ifade etti. 
     Halaçoğlu, ''Eğer Osmanlı soykırım düşüncesinde olsaydı, bu yardım kurumlarının kamplara girmesine izin verir miydi Tehcir sırasında hastalıklar nedeniyle 52 bin Ermeni'nin öldüğü kaydediliyor. O dönemde Osmanlı Ordusu'nun hastalıklardan kaybı 402 bin civarında. Ayrıca Avrupa'da hastalıklardan çok sayıda ölümler oluyor'' dedi. 
     Halaçoğlu, 1918'de çıkartılan kararnameyle 644 bin 900 Ermeni'nin Anadolu'ya dönüş yaptığını da sözlerine ekledi. 
     
</TEXT>
</DOC>
