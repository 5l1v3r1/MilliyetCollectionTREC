<DOC>
<DOCNO> 358359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko39.html </URL>
<DATE> 2005/07/05/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Enerji Bakanı Bütün aldığımız gazlardan indirim aldık 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Mavi Akım da dahil olmak üzere bütün aldığımız gazlarda indirim aldık. Almasaydık petrol fiyatlarının arttığı bu dönemde halimiz duman olurdu '' dedi. 
     8. Avrasya Ekonomi Zirvesi kapsamında düzenlenen ''Enerji'' konulu oturumda konuşan Güler, 2030 yılında enerji ihtiyacının yüzde 60 artacağının öngörüldüğünü belirterek, 77-80 milyon varil olan petrol tüketiminin 121 milyon varile çıkacağını, doğalgaz ihtiyacının da iki kat artacağını bildirdi. 
     Güler, enerjinin uzun vadede de bütün ağırlığıyla gündemde yer alacağını ifade ederek ''Dostlukların da çarpışmaların da sebebi büyük ölçüde enerji oluyor. Üreten ve tüketenler farklı olunca üretenlerle tüketenler arasında zaman zaman çekişmeler, çatışmalara varacak çekişmeler olacak'' diye konuştu. 
     Burada parayı kazananların daha çok aracı ülkeler olduğunu, üreten ülkelerin zannedildiği kadar fazla para kazanmadığını vurgulayan Güler, şunları kaydetti 
     ''Şu anlaşılıyor ki artan petrol fiyatlarından dolayı kimse memnun değil. Üretenler de memnun değil, bizler memnun değiliz, tüketiciler memnun değil. O zaman boksörün dediği gibi Bizi kim dövüyor o zaman. Dolayısıyla bu işi iyi analiz etmemiz ve neler yapmamız gerektiğini tartışmamız lazım. Çünkü ne zaman böyle bir petrol krizi çıksa, sonunda hayırlı bir çocuk doğmuştur. O da bu enerjinin yerine mutlaka tasarrufu, verimliliği ve AR-GE'yi esas alan yeni ürünler çıkmıştır, yeni otomobil türleri gelişmiştir, yeni malzeme türleri geliştirilmiştir. Bunlara doğru gidilecektir. Hükümetimiz bununla ilgili önemli adımlar atmaktadır.'' 
     
     ''BU MÜTHİŞ BİRŞEY'' 
     Hilmi Güler, Ceyhan'ın durumunun, konumunun son derece önemli olduğunu vurgulayarak, Kerkük-Yumurtalık, Bakü-Tiflis-Ceyhan'ın buraya geldiğini, gerçekleşmesi halinde Samsun-Ceyhan'ın da buraya geleceğini söyledi. 
     Güler ''Burası bir petrol merkezi olacak. Bu müthiş bir şey. Burada bir petrol piyasası oluşması söz konusu. Burada enerji borsası da oluşabilecek.'' diye konuştu. 
     Yaptıkları çalışmalara da değinen Güler, ''Sözü işe çeviriyoruz, ama işi söze çeviremiyoruz. Yaptığımız çalışmalarla petrol ve doğalgaz bakımından çeşmenin başında olacağız'' dedi. 
     Gerek Karadeniz'de gerekse diğer bölgelerde doğalgaz ve petrol aramalarına ağırlık verdiklerini anlatan Güler, elektrik konusundaki çalışmalara değinirken de şunları söyledi 
     ''Irak'a elektrik sattığımız, Nahcivan'a elektrik verdiğimiz halde, Gürcistan'a elektrik satmaya başladığımız halde elektrik fazlamız var. Gayet güzel bir şekilde bu sistemi sürdürüyoruz. 31-32 aydır da elektriğe zam yapmadığımız gibi bunu yerli kaynaklara ağırlık vererek yaptık. 
     Aldığımız doğalgazdaki anlaşmaları tek fiyata indirerek hem 'al ya da öde'de hem de miktar fiyatlarında indirim yaptığımız için bunu yaptık. Bazı gazetelerde tersi yazdığına bakmayın. Biz bütün aldığımız gazlarda Mavi Akım da dahil olmak üzere indirim aldık. Hiç birinde fiyat artışı olmadı. Hepsi tek fiyata geldi. Birinde arttı, birinde azaldı şeklinde değil, Mavi Akım da dahil olmak üzere hepsinde indirim aldık. Almasaydık petrol fiyatlarının artığı bu dönemde halimiz duman olurdu.'' Güler, elektrik üretiminde yüzde 62 olan ithal oranını yüzde 50'ye çektiklerini, yüzde 38 olan yerli oranını da yüzde 50'ye çıkardıklarını da sözlerine ekledi. 
     
</TEXT>
</DOC>
