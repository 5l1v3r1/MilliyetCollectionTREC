<DOC>
<DOCNO> 363005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun01.html </URL>
<DATE> 2005/07/21/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Bush'a bomba attığı şüphesiyle aranan zanlı yakalandı 
</HEADLINE>
<TEXT>

     Gürcistan’da ABD Başkanı George Bush’a geçen Mayıs ayında başkent Tiflis’te bombalı saldırı girişiminde bulunduğu sanılan kişinin, düzenlenen operasyonda yakalandığı bildirildi. 
     Gürcistan İçişleri Bakanlığı sözcüsü Guram Donadze, Associated Press’e yaptığı açıklamada, saldırı girişiminde bulunduğundan şüphelenilen kişinin, Tiflis’in dışında Vaşli Cvari’de düzenlenen operasyonda yakalandığını açıkladı. 
     Donadze, operasyonda bir polisin öldüğünü, bir diğerinin yaralandığını belirtti. 
     
     EVİNE OPERASYON 

     Gürcistan İçişleri Bakanı Vano Merabişvili, ABD Başkanı George Bush’a saldırı girişiminde bulunduğundan şüphe duyulan kişinin, evine düzenlenen operasyonda yakalandığını söyledi. 
     Merabişvili gazetecilere açıklamasında, Amerikalı yetkililerle uzun süreden beri ortak çalışma yürüttüklerini ve ihbarları değerlendirdiklerini belirtti. 
     Merabişvili, Ermeni asıllı Vladimir Arutinov’dan şüphelenildiğini ve evine düzenlenen operasyonda bir polis memurunun öldüğünü kaydetti. 
     Arutinov’un yaralı olarak ele geçirildiğini belirten Merabişvili, olayla ilgili araştırmaların bundan sonra da devam edeceğini söyledi. 
     Bush’un, 10 Mayıs’ta Tiflis’teki Özgürlük Meydanı’nda konuşma yaptığı platform yakınlarında bir el bombası bulunmuş, bombanın Bush’a saldırıda kullanılmak istendiği kaydedilmişti. 
     Bush’un, 10 Mayıs’ta Tiflis’teki Özgürlük Meydanı’nda konuşma yaptığı platform yakınlarında bir el bombası bulunmuş, bombanın Bush’a saldırıda kullanılmak istendiği kaydedilmişti. 
     
</TEXT>
</DOC>
