<DOC>
<DOCNO> 364661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun49.html </URL>
<DATE> 2005/07/27/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Irak, ne Türkiye ne de İran gibi olmak istyor... 
</HEADLINE>
<TEXT>

     Irak Anayasa Hazırlık Komisyonu Başkanı Humam Hammudi, Iraklıların çoğunun Irak devletinin ne Türkiye ne de İran gibi olmasını istediğini söyledi. 
     Hammudi, düzenlediği basın toplantısında, hazırlık komisyonunda Iraklıların yüzde 95’i Müslüman olduğu için "İslam’ın devlet dini olarak benimsenmesi yönünde geniş bir anlaşma olduğunu" belirtti. 
     Hammudi, "Türbanı yasaklayan Türkiye gibi ya da zorla türban giyilmesi şartı koyan başka ülkeler gibi olamayız" dedi. 
     Komisyonun Kürt üyesi Fuad Masum da "Irak halkının çoğunluğunun Müslüman olması nedeniyle tamamen laik bir devlet kuramayacaklarını" söyledi. 
     Komisyon başkanı Hammudi, din adamlarının resmi devlet kurumlarında çalışamayacağını, ama din adamları ve dinin kurulacak Irak devletinin güçlendirilmesi ve birliğin sağlanmasında yönlendirici bir rolü olacağını söyledi. 
     Hammudi, İslam’ın otoritesi ve rolünü tanımaması durumunda birçok Iraklı’nın Ekim’de düzenlenecek referandumda Anayasaya "hayır" oyu verebileceğini de belirtti. 
     Referandumda 18 eyaletin herhangi birinde oylamaya katılanların üçte ikisi Anayasaya "hayır" oyu verirse, Anayasa reddedilmiş sayılacak. 
     Komisyonun Sünni Arap üyesi Ali El Maşhadani, Sünni Araplar arasında federalizme muhalefetin yüksek olduğunu söylerken, Kürt üye Masum, Saddam Hüseyin yönetimindeki merkezi idarenin Irak’ta başarısız olduğunu ileri sürdü. 
     Masum, "Yeni bir sistemi, yerinden yönetimi denemek istiyoruz. Bu sistemde eyaletler kendi içişlerine yönetme hakkına sahip olacaklar" dedi. 
     
</TEXT>
</DOC>
