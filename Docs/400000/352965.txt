<DOC>
<DOCNO> 352965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonsiy17.html </URL>
<DATE> 2005/06/17/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Tan Türkiye Yukarı Karabağ’daki seçimleri gayri meşru addetmektedir 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye’nin Yukarı Karabağ’da yapılması planlanan parlamento seçimlerini "gayri meşru" addettiğini belirtti. 
     Sözcü Tan, Yukarı Karabağ’da 19 Haziranda yapılacak parlamento seçimleri konusunda kendisine yöneltilen bir soruya verdiği yanıtta, "Halen Ermeni işgali altında bulunan Yukarı Karabağ’da bu defa yapılması planlanan seçimlerin, uluslararası hukuk ilkelerinin, BM, AGİT ve Avrupa Konseyi prensiplerinin ihlali anlamına geldiğini" ifade etti. 
     Yukarı Karabağ sorununun, Güney Kafkasya bölgesinde barış ve istikrarın sağlanmasını ve bölge ülkeleri arasında iyi komşuluk ve işbirliği ortamının tesis edilmesini engelleyen etkenlerin başında geldiğine işaret eden Tan, Türkiye’nin sorunun Azerbaycan’ın toprak bütünlüğü içerisinde ve uluslararası hukukun temel ilkeleri doğrultusunda, diyalog yoluyla kalıcı bir çözüme kavuşturulması gerektiğine inandığını hatırlattı. 
     Tan, "Türkiye, hukuka aykırı durumu meşrulaştırma çabaları olarak gördüğü bu tür tek taraflı girişimlerin Yukarı Karabağ sorununa barışçı bir çözüm bulunması amacıyla yürütülmekte olan çabalara katkıda bulunmayacağını değerlendirmekte ve bu seçimleri gayri meşru addetmektedir" dedi. 
     Azerbaycan Dışişleri Bakanlığı da birkaç gün önce benzer bir açıklama yaparak, işgal altındaki Yukarı Karabağ’da uluslararası anlaşmalar ve teamüllere aykırı olarak seçim yapılmasını kınamıştı. 
     Açıklamada, işgal altındaki bölgede yapılacak seçimin sorunun çözüm sürecini olumlu etkilemeyeceği ve bu tür girişimlerin hukuki bir geçerliliği bulunmadığı vurgulanarak, bunun Azerbaycan Anayasası’na aykırı olduğu da ifade edilmişti. 
     
</TEXT>
</DOC>
