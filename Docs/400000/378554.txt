<DOC>
<DOCNO> 378554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yasam/yas03.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Makinist, hamal oldu 
</HEADLINE>
<TEXT>


Pamukova'da 40 kişinin hayatını kaybettiği tren kazasının ardından görevinden alınan makinist Sönmez, şimdi hamallık yaparak 2 çocuğunu okutmaya çalışıyor 


Sakarya'nın Pamukova ilçesinde 22 Temmuz 2004'te meydana gelen facianın ardından açılan davaya dün Adapazarı 2. Ağır Ceza Mahkemesi'nde devam edildi. Duruşmada 5'er yıl hapis cezası istemiyle yargılanan tutuksuz sanıklar tren şefi Köksal Coşkun ile makinistler Fikret Karabulut ve Recep Sönmez hazır bulundu. 
Gazetecilerin sorularını yanıtlayan makinistlerden Recep Sönmez, görevinden alındığı için kargo şirketlerinde çalıştığını ve hamallık yaparak geçinmeye çalıştığını söyledi. Sönmez, "Çocuklarımdan biri üniversiteye, diğeri de ilköğretim okuluna başladı. Masraflarına yetişemiyorum" dedi. 
Bu arada duruşma, elinde önemli bulgu ve bilgiler bulunduğunu mahkemeye yazılı olarak beyan eden Yıldız Teknik Üniversitesi'nden Yrd. Doç. İsmail Şahin'in tanık sıfatıyla getirilip dinlenmesi, sanık avukatlarınca TCDD Genel Müdürlüğü'nde bulunduğu beyan edilen 2 CD'nin gönderilmesi ve bilirkişi raporlarının incelenmesi için ertelendi. 

CD aydınlatacak 
Sanıkların avukatı İsmail Gürses, "Zannediyorum ki, önümüzdeki duruşmalarda dosyanın kusur yönünden incelenmesi için bilirkişiye gönderilmesi gündeme gelecektir. Davanın seyrini değiştirebilecek bilgi ve verilerin bu CD'lerde olduğunu düşünüyoruz" dedi. 

Bürokratlar koltuklarında 

Facianın ardından yaşanan istifa tartışmaları sırasında Ulaştırma Bakanı Binali Yıldırım, "Zoru bırakıp kaçmam" demişti. Yıldırım'ın hemşerisi TCDD Genel Müdürü Süleyman Karaman da istifa etmeyeceğini bildirmişti. Karaman, 21 Eylül 2004'te görevinden alınmıştı. Karaman, yaptığı itirazın ardından da temmuzda eski koltuğuna oturmuştu. 



Kaza, geçen yaz olmuştu 
2004'ün temmuz ayında meydana gelen kazanın ardından iki makinist görevlerinden alınmıştı. Makinistlerin mağdur olup olmadığının sorulması üzerine avukat Gürses, "Yargılama devam ettiği halde idare görevlerine son verdi. Bununla ilgili olarak İstanbul bölge idare mahkemelerinde davalarımız var" dedi. 



</TEXT>
</DOC>
