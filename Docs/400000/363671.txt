<DOC>
<DOCNO> 363671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonsiy12.html </URL>
<DATE> 2005/07/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Aksu Terörle mücadele için samimi uluslararası işbirliği lazım 
</HEADLINE>
<TEXT>

     İçişleri Bakanı Abdülkadir Aksu, terörle mücadele için samimi uluslararası işbirliği olması gerektiğini bildirdi. 
     Bakan Aksu, AK Parti Kadıköy ve Üsküdar ilçe teşkilatlarını ziyaret ederek, partililerle toplantılar yaptı. Aksu, ayrıca Üsküdar ve Kadıköy’de esnaf ziyaretinde bulundu. 
     İçişleri Bakanı Aksu, AK Parti Kadıköy İlçe Başkanlığı’nda gazetecilere yaptığı açıklamada, 1 hafta ve 2 gün önce Londra’da, son olarak da Mısır’da terörist saldırılar yaşandığını hatırlatarak, "Bu olayı yapanları lanet ve nefretle kınıyoruz. Terörle mücadele için samimi uluslararası işbirliği olması lazım" dedi. 
     Türkiye’nin yıllarca terörden çok acı çeken bir ülke olduğunu, terör sonucu 30 bine yakın insanın kaybedildiğini, 100 milyar dolar da maddi kaybın olduğunu ifade eden Aksu, bu acı tecrübeler sonucu güvenlik güçlerinin terörle mücadelede deneyim sahibi olduklarını anlattı. 
     Bu deneyim ve gücün terörün üstesinden gelebilecek güç ve kabiliyette olduğunu, bundan hiç kimsenin şüphe etmemesi gerektiğini vurgulayan Aksu, güvenlik güçlerinin her yerde bu mücadeleyi büyük bir azim ve kararlılıkla sürdürdüğünü belirtti. 
     Son zamanlarda özellikle güvenlik güçlerine karşı bölücü terör örgütü tarafından eylemler yapıldığını vurgulayan Aksu, terörü topyekün herkesin, her ülkenin şiddetle kınaması gerektiğini söyledi. 
     
     TERÖRLE MÜCADELEDE ULUSLARARASI İŞBİRLİĞİ 
     Türkiye Cumhuriyeti’nin yıllardan beri terörle mücadelede işbirliği önerdiğini dile getiren Aksu, özellikle bugün vardığı boyutlarda terörle mücadele için samimi ve gerçek uluslararası işbirliğine ihtiyaç olduğunu kaydetti. 
     Bakan Aksu, sözlerini şöyle sürdürdü 
     "Türkiye Cumhuriyeti olarak yıllarca bunu hep gündeme getirdik. 
     ’Gelin terörle mücadelede işbirliği yapalım’ dedik. ’Senin teröristin kötü, benim teröristim iyi’ mantığı geçerli bir mantık değil. Terörü, terör örgütlerini nereden gelirlerse gelsinler lanetleyelim ve işbirliği yapalım. Terörün dini, milliyeti yoktur. Nerede ne zaman kimi vuracağı belli olmaz. 11 Eylül’den sonra terörle mücadelede işbirliği dünya gündemine geldi. Ülkeler uluslararası işbirliği konusunda bir çaba göstermeye başladılar. 
     Yıllardır bu konuda çaba gösteren Türkiye’nin 43 ülkeyle ikili, 7 ülkeyle de protokol olmak üzere 50 adet uluslararası güvenlik işbirliği anlaşmaları vardır." 
     
     IRAK KONUSU 
     Geçenlerde İstanbul’da "Irak’a Komşu Ülkeler İçişleri Bakanları 2. Toplantısı"nın yapıldığını hatırlatan Bakan Aksu, bu toplantıların 
     Irak’ın bir an önce normal rejimine, yönetimine kavuşturulması amacını taşıdığını söyledi. 
     Irak’taki olayların sadece Irak’ı değil, bütün bölge ülkelerini ilgilendirdiğine işaret eden Bakan Aksu, Irak’ın meşru bir yönetime kavuşmasının hem Irak, hem de bölge ülkelerinin yararına olacağını söyledi. 
     Irak’taki güvenlik güçlerinin kapasitesinin güçlendirilmesi, bunun için de komşu ülkelerin yardımda bulunmaları gerektiğini söyleyen Aksu, Irak’taki ikinci önemli konunun güvenlik noktasında önem arzettiğini belirtti. 
     Irak’tan komşu ülkelere doğru sızma ve komşu ülkelere tehdit oluşturan, buralarda eylem yapan grupların bulunduğunu dile getiren Aksu, "PKK da bu gruba girer. Yani Irak’ta konuşlanmış, ama Türkiye’de eylem yapmaktadır. Bütün bunların önlenmesi için terörle mücadelede sınır güvenliğinin sağlanmasında kapsamlı işbirliği anlaşması teklifini toplantıda gündeme getirdik. Bu önerimiz kabul edildi" dedi. 
     Aksu, Irak’ta bir an önce güvenliğin tesis edilmesi gerektiğini ve bugünkü durumdan en çok zarar gören ülkenin Türkiye olduğunu da dile getirdi. 
     
     ÖNLEYİCİ DİNLEME 
     Aksu, AK Parti Üsküdar İlçe Başkanlığı’nda basına kapalı olarak gerçekleştirilen toplantıda partililere hitap ederken önleyici dinleme konusuna değindi. 
     Toplantı sonrasında yemek yediği restoranda basın mensuplarının bu konuya ilişkin sorularını cevaplandıran Aksu, şöyle konuştu 
     "Önleyici dinlemeyle ilgili yeni bir yasa sevk ettik. Çünkü TCK ve Usul Kanunu’nda sadece suç örgütleriyle ilgili durumda savcının talebi hakim kararıyla dinleme yapılabiliyordu. Ancak, hem terör örgütlerinin takibi, hem de organize suç işleyebileceği ihtimali olan kişilerle ilgili önleyici dinleme gerekir. Suç işlenmeden evvel önleminin alınması lazım. Polisin ve jandarmanın ağırlıklı olarak görevi önleyici hizmetlerdir. Suç işlenmeden suçun önlenmesidir. 
     Bununla ilgili eski yasaya göre terör örgütleri takip edilebiliyordu. 
     Yeni yasa ve Usul Kanunu yürürlüğe girince sadece organize suç örgütleriyle ilgili bir suç durumunda savcının talebi hakim kararıyla dinleme yapılabiliyor. Şimdi yine hakim kararıyla önleyici dinlemeler de yapılacak. Yani örgütler takip edilecek." İçişleri Bakanı Aksu, bir basın mensubunun "Son zamanlardaki terör olaylarının artışında dinlememe etkili oldu mu " şeklindeki sorusunu da "Kısa bir müddet zafiyet oldu. Oldu da hepsini ona bağlayamayız. Aşağı yukarı bir yıldan beri dinleme yapılırken de bazı eylemler vardı" diye cevaplandırdı. 
     
</TEXT>
</DOC>
