<DOC>
<DOCNO> 382294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonsiy20.html </URL>
<DATE> 2005/09/28/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Erdoğan ''AP'nin kararı Türkiye'yi etkilemez'' 
</HEADLINE>
<TEXT>

     Başbakan Recep Tayyip Erdoğan, Avrupa Parlamentosu’nun sözde Ermeni soykırımına ilişkin kararını değerlendirirken, "Avrupa Parlamentosu’nun Türkiye’nin AB üyelik süreciyle ilgili herhangi bir yaptırım gücü söz konusu değil. Böyle bir kararı alması AB sürecini etkilemez" dedi. 
     Birleşik Arap Emirlikleri’ndeki temaslarını değerlendirmek üzere Emirates Oteli’nde basın toplantısı düzenleyen Erdoğan, bir gazetecinin, "Avrupa Parlamentosu kararı var, biliyorsunuz. Sözde Ermeni soykırımının üyelikten önce tanınması şartı getirildi, nasıl değerlendiriyorsunuz" sorusuna karşılık şunları söyledi 
     "Avrupa Parlamentosu’nun Türkiye’nin AB üyelik süreciyle ilgili herhangi bir yaptırım gücü söz konusu değil. Böyle bir kararı alması AB sürecini etkilemez. Biz işimize bakacağız, yolumuza devam edeceğiz. 
     Avrupa Parlamentosu bu kararı almış ya da almamış önemli değil, bizim asıl sürecimiz, yarın biliyorsunuz dışişleri bakanları bir araya gelecek, toplantı yapacaklar. Bu toplantıdan çıkacak karar önemli, müzakere çerçeve belgesi önemli. Burada bizim yayınladığımız deklarasyon, buna karşı yayınlanan karşı deklarasyon... Zaten yayınlanan karşı deklarasyonda da ifade edildiği gibi, ’hukuki bir belge değildir’ anlayışı kendileri için de geçerli. Zaten biz, ’hukuki bir belgedir’ demedik, ’hukuki bir tespit’ dedik. Onların da buna böyle yaklaşmaları gerekirdi. Onlar da bunu daha ilk maddede ifade ediyorlar ’hukuki belge değildir’ demek suretiyle kendilerinin de hukuki bir tespit içerisinde oldukları ortaya çıkıyor." 
     
     "BELİRSİZLİK YOK" 

     "Yani sizce bir belirsizlik oluşmadı mı" sorusu üzerine de Erdoğan, "Hayır öyle bir şey söz konusu değil" dedi. 
     Başbakan Erdoğan, "Dışişleri Bakanı Abdullah Gül’ün, İngiltere Dışişleri Bakanı ile yaptığı telefon görüşmesi bugün basına yansıdı. 
     ’Çerçeve belgesini görmezsek Brüksel’e gelmeyeceğiz’ mesajı verildiği söyleniyor. Çerçeve belgesi ile ilgili bir sorun mu var" sorusuna karşılık da Abdullah Gül ile konuyu görüştüğünü belirtti. Erdoğan, " Ben böyle bir açıklama yapmadım diyor. Yarın müzakere çerçeve belgesi netleştikten sonra bundan zaten haberimiz olacak" dedi. 
     
     ANKARA "ERTELEME KARARI ÇELİŞKİLİ" 

     Türkiye, Avrupa Parlamentosu'nun Ek Protokolün onay sürecini erteleme kararını AB açıklamalarıyla çelişkili buldu. 
     Avrupa Parlamentosu AP genel kurulunun Türkiye konusunda bugün kabul ettiği kararlar, Türk parlamenterlerin sert tepkisine yol açtı. 
     Dışişleri Bakanlığı yetkilileri, Avrupa Birliği'nin bugüne kadar Gümrük Birliği Ek Protokolünün uygulanması için Türkiye'ye baskı yaptığını, Avrupa Parlamentosu'nun onay sürecini geciktiren bu kararının ise daha önce yapılan açıklamalarla çeliştiğini belirtiyor. 
     Türkiye'nin Ek Protokolü 'Kıbrıs'ın tanınmadığına ilişkin yapılan deklarasyonla birlikte TBMM'ye sevketme kararlılığında bir değişiklik olmadığını belirten bakanlık yetkilileri, "nasıl Avrupa Parlamentosu Türkiye ile ilgili görüşlerini kararlarına yansıtıyorsa, TBMM de kararlarını alırken kendi tutumunu dikkate alacaktır" şeklinde konuştu. 
     Protokolün TBMM'nin açılmasının ardından parlamentoya sevkedileceğini belirten yetkililer, Genel Kurul'da protokolün ele alınma takviminin ise TBMM'nin yetkisinde olduğunu vurguladı. 
     Ermeni soykırımının tanınmasını Türkiye'nin üyeliğinde bir ön şart olarak gören parlamento kararını da değerlendiren Dışişleri Bakanlığı, parlamento kararlarının Türkiye için bağlayıcı olmadığını, daha önce de benzer kararların alındığını hatırlattı. 
     
</TEXT>
</DOC>
