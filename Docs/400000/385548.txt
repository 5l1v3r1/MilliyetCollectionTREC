<DOC>
<DOCNO> 385548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo24.html </URL>
<DATE> 2005/10/10/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ç. Rizesporlu Mehmet Polat Kimseye ihanet etmedim... 
</HEADLINE>
<TEXT>

     Çaykur Rizespor'un kadro dışı bırakılan futbolcusu Mehmet Polat, kimseye ihanet etmediğini söyledi. 
     Daha önce yeşil-mavili takımı çalıştıran teknik direktör Metin Yıldız tarafından kadro dışı bırakılan ancak Sakıp Özberk'in göreve getirilmesiyle affedilmesi gündemde olan Mehmet Polat, 6 haftadır takımda forma giyemediğini söyledi. Mehmet Polat, ''Sakıp Özberk, benim eski hocam. İnşallah bundan sonra yönetimde uygun bulursa yeniden oynamak istiyorum. Eğer hatam olduğu düşünülüyorsa oyuncu arkadaşlarımdan, yönetimden, Rize kamuoyundan özür diliyorum'' dedi. 
     Samsunspor maçında yorulduğu için oyundan çıkmak istediğini ancak bunun yanlış değerlendirildiğini kaydeden Polat, şunları söyledi 
     ''Metin hoca da beni oyundan aldı. Maç kaybedilince olanlar oldu. Hocamız ile hiç bir tartışmam veya kavgam olmadı. Saygısızlık yapmadım. Canlı yayında öğrendim. İhanet lafı çok büyük bir kelime. Beni tanıyan insanlar nasıl bir yapıya sahip olduğumu biliyor. Alnım açık. Kimseye ihanet etmedim, ihanet de etmem. İhanetin anlamını yetiştiğim yer itibarı ile çok iyi bilirim. Ben kendisi ile bu konuyu defalarca konuşmak istedim. Ama kendisi benden kaçtı.'' Futbolu çok özlediğini belirten Mehmet Polat, konuşmasını şöyle tamamladı 
     ''Artık oynamak istiyorum. Futbolsuz olmuyor. Oynamayan bir futbolcu kenarda kalmış ayakkabı eskisinden daha kötüdür. Altı haftadır oynamıyorum. O ortamı, atmosferi çok özledim. Sakıp hocam ile konuştum. Kendisinin bir problemi olmadığını söyledi. Yönetimden sayın başkanımızdan anlayış bekliyorum. Kendileri ile konuşmam oldu. Bu hafta içerisinde her şeyin netleşeceğini düşünüyorum. Çaykur Rizespor'a terimin son damlasına kadar hizmet etmek düşüncesindeyim. Eğer affedilirsem bu hafta Malatyaspor maçına hazır olamasam bile, gelecek hafta sahaya çıkıp elimden geleni yapmak istiyorum.'' 
     
</TEXT>
</DOC>
