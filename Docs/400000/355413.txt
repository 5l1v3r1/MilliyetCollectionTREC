<DOC>
<DOCNO> 355413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko12.html </URL>
<DATE> 2005/06/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Geçen hafta en çok borsa kazandırdı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.90 oranında değer kazandı. 
     İMKB geçen hafta, Avrupa Birliği'nden gelen çelişkili açıklamaları ve yükselen petrol fiyatlarını gözardı ederek hafta boyunca alım ağırlıklı seyir izledi. 
     IMF ile anlaşma için gerekli reformların ayın sonuna kadar tamamlanmasını bekleyen İMKB'de, uluslararası piyasalardaki gelişmeler etkili oldu. Borsa, özelleştirme konusundaki çalışmaları ve alternatif piyasalardaki seyri de yakından takip etti. 
     Hafta için de en düşük 26,427.23 puanı gören Ulusal 100 Endeksi, alımlarla 27,186.71 puana kadar yükseliş kaydederek, hem ayın en yüksek seviyesini gördü hem de 28,409 puan seviyesindeki tarihi zirve seviyesine yaklaştı. 
     Borsa uzmanları, haftanın son işlem gününde bir miktar kar satışlarıyla karşılaşan Endeksin, 27,000-27,200 aralığındaki direncini yüksek işlem hacmiyle geçmesi halinde, 28,400 seviyesini test edebileceğini ifade ediyor. 
     Kısa vadede önemli bir beklentinin bulunmaması ve yaz rehavetine girilmesinin alımları sınırlayan faktörler olduĞuna işaret eden uzmanlar, önümüzdeki hafta TÜPRAŞ ve Türk Telekom özelleştirmeleri ile ilgili gelişmelerin önemli olduğunu, ayrıca yurtiçinde dış ticaret açığı rakamlarının, yurtdışında ise ABD Merkez Bankası'nın FED faiz kararının izleneceği tahmininde bulunuyor. 
     
     ÖZETLE PİYASALAR 
     Borsa, hafta boyunca artış eğilimini korudu. İMKB Tahvil ve Bono Piyasası'ndaki ortalama oranlarda yarım puanın altında kalan artışlar yaşandı. YTL karşısında dolar ve avro değer yitirdi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 1.90 oranında değer kazandı. 24 ayar külçe altının gram satış fiyatı ile Cumhuriyet altınının satış fiyatı haftalık bazda değişim göstermedi. Türk Lirası karşısında dolar yüzde 0.66, avro da yüzde 1.57 düşüş gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.40 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.21 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 0.68'lik düşüşle başladı. İMKB, haftanın diğer günlerinde de artış eğilimini korudu. Hisse senetleri Salı günü ortalama yüzde 0.14, Çarşamba günü ortalama yüzde 0.12, Perşembe günü ortalama yüzde 0.90 ve Cuma günü de ortalama yüzde 0.04 oranında değer kazandı. İMKB Bileşik Endeksi böylece Mart ayı ortalarından sonra ilk kez 27,000 puanın üstünde bir değere ulaşmış oldu. 
     Endeks, geçen hafta boyunca 504.08 puanlık artışla 26,529.32 puandan 27,033.40 puana çıktı. Hisse senetlerindeki haftalık ortalama artış yüzde 1.90 oldu. 
     İMKB Ulusal-Mali Endeksi 909.26 puan artışla 39,193.38 puandan 40,102.64 puana, İMKB Ulusal-Sanayi Endeksi 481.32 puan artışla 21,397.03 puandan 21,878.35 puana çıkarken, İMKB Ulusal-Hizmetler Endeksi 150.70 puan düşüşle 14,240.46 puandan 14,089.76 puana geriledi. 
     Böylece, mali grup hisseleri ortalama yüzde 2.32 oranında, sanayi grubu hisseleri ortalama yüzde 2.25 oranında değer kazanırken, hizmetler grubu hisseleri ortalama yüzde 1.06 oranında değer yitirdi. 
     
     KAZANANLAR VE KAYBEDENLER 
     Borsada geçen haftada işlem gören 305 hisse senedinden 178'i değer kazanırken, 93 hisse senedi değer yitirdi, 34 hisse senedinin değeri de değişmedi. 
     Geçen hafta en yüksek oranlı artış, yüzde 39.95 ile İş Bankası KURUCU hisselerinde gerçekleşti. Yüzde 26.63'lük artışla Haznedar Refrakter hisseleri ikinci ve yüzde 23.91'lik artışla Dardanel hisseleri üçüncü oldu. 
     En yüksek oranlı düşüş ise yüzde 39.94 ile Avrasya Yatırım Ortaklığı hisselerinde oldu. Yüzde 21.05'lik düşüşle Çimbeton hisseleri ikinci ve yüzde 10.92'lik düşüşle de Yatırım Finansman Yatırım Ortaklığı hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 209 milyon 632 bin adet hisse senedi işlem gördü ve karşılığında 3 milyar 779 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında tüm döviz türleri değer yitirdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.66 oranında, avro da yüzde 1.57 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 0.0090 YTL düşerek 1.3540 YTL'ye, avronun satış fiyatı da 0.0260 YTL düşerek 1.6320 YTL'ye indi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.64 düşüşle 2.4790 YTL'ye, İsviçre Frangı'nın satış fiyatı da yüzde 0.56 düşüşle 1.0700 YTL'ye geriledi. 
     Bugün öğle saatlerinde ise İstanbul serbest piyasada ABD Doları 1.3540 YTL'den, Avro 1.6340 YTL'den, İngiliz Sterlini 2.4750 YTL'den ve İsviçre Frangı da 1.0650 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı ile Cumhuriyet altınının satış fiyatı haftalık bazda herhangi bir değişim göstermedi. 
     Dünkü kapanış itibariyle külçe altının gram satış fiyatı 19.25 YTL, Cumhuriyet altınının satış fiyatı da 130.00 YTL oldu. 
     İstanbul Altın Borsası'nda İAB geçen hafta Türk Lirası bazında işlem yapılmadığı için 24 ayar altının gram fiyatı da değişim göstermeyerek 18.81 YTL'de kaldı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.40 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 2,326 puan artarak 586,920 puandan 589,246 puana yükseldi. 
     Geçen haftanın en çok değer kazanan katılma belgeleri, yüzde 4.41'lik artışla İş A Tipi Teknoloji Endeks Fon, yüzde 2.51'lik artışla İş A Tipi Metal Eşya Endeks Fon ve yüzde 2.48'lik artışla da Vakıf A Tipi Karma Bereket Fon olarak sıralandılar. 
     Haftanın en çok değer yitiren katılma belgeleri ise yüzde 0.94'lük düşüşle İş B Tipi Euro Eurobond Fon, yüzde 0.92'lik düşüşle Oyakbank B Tipi Yabancı Menkul Kıymet Fon ve yüzde 0.89'luk düşüşle Garanti A Tipi Yabancı Fon oldu. 
     
     HAZİNE İHALESİ 
     Hazine'nin Salı günü düzenlediği 3 yıl vadeli, 6 ayda bir kupon ödemeli, değişken faizli dolar cinsinden devlet tahvili ihalesine toplam nominal 1 milyar 248.9 milyon dolar teklif gelirken, nominal 936.2 milyon dolar, net 932.5 milyon dolar satış yapıldı. İhalede basit faiz yüzde 5.43, bileşik faiz yüzde 5.51 oldu. 
     Söz konusu tahvil, LIBOR 1.60 yıllık 182 günlük kupon ödemeli olurken, ilk kupon ödeme tarihi 30 Kasım 2005, ilk kupon ödemesine esas teşkil edecek oran ise yüzde 2.59 olarak belirlendi. Kağıtların geri ödemesi 28 Mayıs 2008'de yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.25 ile yüzde 0.32 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.6 dolayında bulunan haftalık reponun net getirisi de yüzde 0.21 oldu. 
     
</TEXT>
</DOC>
