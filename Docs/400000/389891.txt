<DOC>
<DOCNO> 389891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo36.html </URL>
<DATE> 2005/10/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Derbilerde konuk ekip taraftarına yüzde 5'lik kontenjan ayrılacak 
</HEADLINE>
<TEXT>

     İstanbul İl Spor Güvenlik Kurulu toplantısında, derbi maçlarda konuk ekip taraftarlarına yüzde 5'lik kontenjan ayrılmasına karar verildi. 
     İstanbul Valisi Muammer Güler başkanlığında İstanbul Valiliği'nde yapılan toplantıya, Futbol Federasyonu Başkanvekili Şekip Mosturoğlu, İstanbul Emniyet Müdürü Celalettin Cerrah, Beşiktaş Kulübü Yönetim Kurulu Üyesi Bülent Deriş, Fenerbahçe Kulübü Yönetim Kurulu Üyesi Vedat Olcay, Galatasaray Kulübü'nü temsilen Yeşim Toroslu, Gençlik ve Spor İstanbul İl Müdürü Tamer Taşpınar ile diğer yetkililer katıldı. 
     Toplantı sonrası bir açıklama yapan İstanbul Valisi Muammer Güler, Fenerbahçe, Beşiktaş ve Galatasaray arasında yapılan derbi maçlar için daha önce alınan kararları yeniden gözden geçirdiklerini ve bu karşılaşmalarda konuk ekip taraftarlarına yüzde 5'lik kontenjan ayrılmasına karar verdiklerini söyledi. 
     Güler, derbi maçlarda konuk ekip taraftarlarının münferiden ve kimlik göstererek, Biletix gişelerinden bilet alacaklarını ifade ederek, ''Derbi maçlarda yüzde 5'lik kontenjanın muhafaza edilmesine ve yer ayrılmasına karar verdik. Konuk takım taraftarları, gidip tek başına Biletix gişelerinden kimliklerini gösterip bilet alacak ve kendilerine ayrılan bölümden maçlarını izleyebilecek'' diye konuştu. 
     Bunun geri adım olup olmadığının sorulması üzerine Güler, ''Bu geri adım değildir. Bizim daha önceki kararımız kulüplerin toplu bilet almamaları idi. Herkes istediği stada gidip, istediği maçı izleyebilir. Ancak münferiden stada gelen taraftarların da maçları zor izlediği görünüyor. Bu nedenle rakip takım taraftarlarına UEFA kriterlerine uygun olarak yüzde 5'lik kontenjanın ayrılmasını kararlaştırdık. Önümüzdeki toplantıda kulüp başkanlarıyla da biraraya geleceğiz'' dedi. 
     ''Keşke özel bölümler olmasa da herkes kolkola maçları izlese'' diyen Güler, son maçlarda rakip takım taraftarlarından çok evsahibi takım taraftarlarının tepkide bulunduklarını ve kendi statlarına zarar verdiklerinin görüldüğünü belirterek, sporseverleri soğunkanlılığa çağırdı. 
     
     38 MİLYAR 920 MİLYON LİRA PARA CEZASI 
     Vali Güler, Turkcell Süper Ligi'nde son haftalarda meydana gelen olaylar nedeniyle 28 kişiye para, 9 kişiye de hem para hem de seyirden men cezaları verdiklerini söyledi. 
     Toplam 38 milyar 920 milyon lira para cezası verdiklerini anlatan Güler, daha önce de 19 kişinin müsabakalara girişten men edildiklerini ve bu kişilerin maçları mahalli karakollarda izlediğini sözlerine ekledi. 
     
</TEXT>
</DOC>
