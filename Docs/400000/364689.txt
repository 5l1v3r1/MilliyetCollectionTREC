<DOC>
<DOCNO> 364689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko20.html </URL>
<DATE> 2005/07/27/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
ÇAYKUR, beyaz çay üretecek... 
</HEADLINE>
<TEXT>

     Çay İşletmeleri ÇAYKUR Genel Müdürü Ekrem Yüce, beyaz çayda yapılan ilk deneme üretiminden kaliteli ürün elde ettiklerini söyledi. 
     Yüce, ilk Türk yeşil çayının pazardaki yerini almasının ardından 2005 yaş çay sezonunun başlamasıyla Araştırma Enstitüsü'nde beyaz çay üretimi için de çalışmalara başladıklarını belirtti. 
     Yapılan ilk deneme üretiminde kaliteli ürün elde ettiklerini ifade eden Yüce, şu bilgiyi verdi 
     ''Beyaz çay, sadece çayın en kıymetli yeri olan tepe tomurcuk çaydan yapıldığı için fazla üretim yapma imkanımız da yok. Sağlık yönünden çok faydalı, ekonomik anlamda çok pahalı bir ürün. Çayda yörenin Anzer balı olarak adlandırabiliriz. Bu çayı Avrupa'da ve Amerika'da maddi durumu iyi insanlar kullanıyor. Eczanelerde gram işi satılan bir ürün. Dünya piyasasında beyaz çayın kilogramı en az 250 dolardan satılıyor.'' Yüce, beyaz çay üretiminde elde edilen ilk üründen Cumhurbaşkanı Ahmet Necdet Sezer, TBMM Başkanı Bülent Arınç ve Başbakan Recep Tayyip Erdoğan'a göndereceklerini ifade etti. 
     Yüce, üretilecek beyaz çayın piyasaya sürüleceği tarihin henüz netleşmediğini de sözlerine ekledi. 
     
</TEXT>
</DOC>
