<DOC>
<DOCNO> 394728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun35.html </URL>
<DATE> 2005/11/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Barzani Papa ile görüştü 
</HEADLINE>
<TEXT>

     Irak Kürdistan Demokratik Partisi'nin IKDP lideri Mesud Barzani, bugün Vatikan'da Roma Katolik Kilisesi'nin ruhani lideri Papa 16. Benediktus ile görüştü. 
     Roma'ya dün ulaşan Barzani, Papa tarafından bugün öğle saatlerinde kabul edildi. 
     Vatikan Basın Bürosu tarafından yapılan resmi açıklamada, görüşmenin içeriğine değinilmedi ve ''Papa bugün, Irak Kürdistan Bölgesi Başkanı Ekselansları Mesut Barzani'yi de kabul etmiştir'' denildi. Görüşmede, IKDP yetkilisi Neçirvan Barzani de hazır bulundu. 
     Kaynaklardan elde edilen bilgilere göre, Irak'ın Vatikan nezdindeki büyükelçiliği tarafından organize edilen bu Roma seyahati vesilesiyle Barzani'nin İtalya'daki bazı yetkililerle görüşmesi bekleniyor. 
     Papa, geçen hafta Irak Devlet Başkanı Celal Talabani'yi de Vatikan'da kabul etmişti. Görüşmede Papa, Irak'ta dini özgürlükler konusunda kaygılarını dile getirirken, Talabani ise ülkesindeki Hıristiyan cemaatlerin bu özgürlükten yararlandırılacakları konusunda garanti vermişti. 
     Papa 16. Benediktus, geçen günlerde Irak'taki mevcut durumu görüşmek üzere Vatikan'da Iraklı Keldani Katolik piskoposların katılımıyla düzenlenen ''olağanüstü sinod''a da büyük ilgi göstermişti. Sinod'a katılan Iraklı Katolik piskoposlar da cumartesi günü Papa tarafından kabul edilmişlerdi. 
     
</TEXT>
</DOC>
