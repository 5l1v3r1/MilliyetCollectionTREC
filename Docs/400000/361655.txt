<DOC>
<DOCNO> 361655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/soneko08.html </URL>
<DATE> 2005/07/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
ÜFE Temmuz'da eksi çıkabilir 
</HEADLINE>
<TEXT>

     İmalat sanayi fiyatlarının temmuzda bir önceki aya göre sadece binde bir oranında artması bekleniyor. Bu gelişme tarım fiyatlarına bağlı olarak ÜFE’nin temmuzda da eksi çıkabileceğinin sinyalini verdi. 
     DİE’nin 3004 firma arasında yaptığı İmalat Sanayii Eğilim Anketi sonuçlarına göre imalat sanayi işyerlerinin üretim değeri ağırlıklı ortalamalara göre yüzde 18.6’sı satış fiyatlarının bu ay artacağını, yüzde 6.5’i ise azalacağını bildirdi. Üretimin yüzde 74.9’unu gerçekleştiren bir kesim ise fiyatlarında değişiklik olmayacağını tahmin etti. İşyerlerinin yapabilecekleri zam ve indirdim oranları dikkate alınarak yapılan hesaplama, sektör fiyatlarının temmuzda bir önceki aya göre binde bir oranında artabileceğini ortaya çıkardı. 
     İmalat sanayiinde satış fiyatlarının kamu işyerlerinde binde 4 oranında gerilemesi, özel sektör işyerlerinde ise binde 2 oranında artması bekleniyor. Üretim değeri ağırlıklı ortalamalara göre kamu işyerlerinin yüzde 43’ü temmuz ayında fiyatların artacağını, yüzde 12’si ise azalacağını tahmin etti. Özel sektör işyerlerinin ise yüzde 11.9’u fiyatların artacağı, yüzde 4.8’i ise fiyatların azalacağı öngörüsünde bulundu. 
     İmalat sanayiindeki bu fiyat beklentisi tarım fiyatlarına bağlı olarak ÜFE’de haziranda olduğu gibi temmuzda da düşüşüş yaşanabileceğini gösteriyor. ÜFE haziranda yüzde 0.48 oranında artmıştı. 
     
     HAMMADDE FİYATLARI DA ARTIŞ EĞİLİMİNDE 
     Temmuz ayında hammadde fiyatlarının da artması bekleniyor. İmalat sanayi işyerlerinin yüzde 16’sı hammadde fiyatlarının artacağını, yüzde 4.5’i ise azalacağını tahmin etti. Buna göre temmuzda ham madde fiyatlarının bir önceki aya göre yüzde 0.4 oranında artabileceği hesaplandı. 
     
     ÜRETİM VE SATIŞLAR ARTACAK 
     İmalat sanayiinde iç satışların ise haziran ayına göre yüzde 2.1 oranında artacağı tahmin ediliyor İmalat sanayi işyerlerinin yüzde 29.4’ü iç satışların temmuzda artacağını, yüzde 12’si ise azalacağını bildirdi. 
     Temmuz ayında imalat sanayiinde üretimin de bir önceki aya göre yüzde 1.9 oranında artması öngörülüyor. İmalat sanayi işyerlerinin yüzde 40.3’ü üretimini artıracağını, yüzde 15.2’si ise azaltacağını bildirdi. 
     Kamu işyerlerinin yüzde 67’si üretimin artacağını, yüzde 12.4’ü ise azaltacağını bildirdi. Temmuz ayında kamu sektöründeki üretimin bir önceki aya göre yüzde 2.9 oranında artacağı hesaplandı. 
     Özel sektör işyerlerinin ise yüzde 33’ü üretimini artıracağını, yüzde 16’sı da azaltacağını açıkladı. Özel sektör işyerlerindeki üretim artışının temmuz ayında bir önceki aya göre yüzde 1.6 olması tahmin edildi. 
     
</TEXT>
</DOC>
