<DOC>
<DOCNO> 368887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun23.html </URL>
<DATE> 2005/08/11/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Amerikan uçakları, evleri vurdu 
</HEADLINE>
<TEXT>

     Afganistan'ın güneyinde Taliban militanlarına karşı operasyonlar düzenleyen Amerikan uçaklarının, operasyon sırasında sivillere ait evleri de vurduğu, ölen ve yaralanan siviller olduğu öne sürüldü. 
     Bölge sakinleri, Amerikan AP ajansına yaptıkları açıklamada, Zabil eyaletinin Day Çopan bölgesinde militanlara karşı operasyon düzenleyen Amerikan güçlerinin pazartesi gecesi ve salı sabahı düzenledikleri operasyonlarda sivil evlerini de vurduğunu iddia ettiler. 
     Sakinler, birkaç sivilin öldüğünü ve yaralandığını, yaralananlar arasında 1,5 aylık bir bebeğin de bulunduğunu söylediler. 
     Zabil Valisi Ali Hail de ABD önderliğindeki koalisyon güçlerinin eyalette bir süre önce düzenlediği operasyonlarda hata yaptığını söyledi, ancak ayrıntılı bilgi vermedi. 
     Amerikalı askeri sözcü Cindy Moore ise operasyonda sivillerin öldüğüne dair bilgi bulunmadığını belirtti. 
     Amerikan ve Afgan güçleriyle Taliban militanları arasında Day Çopan'da pazartesi günü çıkan çatışmada 1 Amerikan askeriyle 18 militanın öldüğü bildirilmişti. 
     
</TEXT>
</DOC>
