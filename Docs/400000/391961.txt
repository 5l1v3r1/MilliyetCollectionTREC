<DOC>
<DOCNO> 391961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko06.html </URL>
<DATE> 2005/11/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
TMSF'nin batık kredi tahsilatı 2.7 milyar dolarda kaldı... 
</HEADLINE>
<TEXT>

     Batık bankalar nedeniyle Hazine’ye 49 milyar dolarlık bir borcu bulunan Tasarruf Mevduatı Sigorta Fonu’nun, batık bankaların sahipleri ve diğer borçlulardan şimdiye kadar yaptığı toplam tahsilat 2 milyar 744.6 milyon dolar olarak gerçekleşti. En yüksek tahsilat 1.1 milyar dolarla Çukurova Grubu’ndan yapılırken, bir çok şirketinin satış ihalesi yapılan ancak henüz devir işlemleri gerçekleştirilemediği için tahsilat sağlanamayan Uzanlardan yapılan tahsilat ise 171 milyon dolar oldu. 
     ANKA’nın TMSF’den edindiği verilere göre bankaların TMSF bünyesine alınmaya başlandığı tarihten bu yıl eylül sonuna kadar, banka hakim ortaklarından toplam 2 milyar 16 milyon dolarlık tahsilat yapılabildi. Söz konusu tahsilatın 1 milyar 626.1 milyon doları TMSF ile borcunu ödemek üzere 
     protokol imzalayan banka sahiplerinden, 389.9 milyon doları ise henüz protokol imzalamayan banka sahiplerinden gerçekleştirildi. 
     Önemli bir tahsili gecikmiş kredi stoku da bulunan TMSF’nin batık bankalara kredi borcu bulunan kurumsal müşterilerden şimdiye kadar yapabildiği tahsilat 636.1 milyon dolar, bireysel müşterilerden yapabildiği tahsilat ise 92.5 milyon dolar olarak gerçekleşti. 
     
     EN YÜKSEK TAHSİLAT ÇUKUROVA GRUBU’NDAN 

     TMSF, bankası Fon bünyesine alınan gruplar içerisinde 30 Eylül 2005 itibariyle en yüksek tahsilatı Pamukbank’ın 
     hakim ortağı Çukurova Grubundan gerçekleştirdi. 2 milyar 100 milyon dolarlık bir borç için TMSF ile anlaşmaya varan Grup şimdiye kadar 1 milyar 113.4 milyon dolarlık ödeme yaptı. 
     UZAN GRUBUNDAN TAHSİLAT İkinci yüksek tahsilat ise 171.2 milyon dolarla bir çok varlığı satılan Uzan Grubu’ndan gerçekleştirildi. İmar Bankası’nın mevduat ödemelerinden kaynaklanan anapara borcu 6 milyar dolar olarak hesaplanan Uzan Grubunun ihaleleri 
     tamamlanan ve gelen en yüksek tekliflerin tutarı 1.5 milyar doları bulan medya ve çimento şirketlerinin satış geliri, henüz satış işlemleri tamamlanıp bedeli tahsil edilmediği için bu rakam içerisinde bulunmuyor. Uzan grubunun TMSF’ye olan borcunun faizleriyle birlikte 12 milyar doları bulabileceği hesaplanıyor. 
     
     DİĞER GRUPLAR 

     TMSF’nin alacaklarıyla ilgili olarak protokol imzaladığı hakim ortaklardan Yaşarbank’ın sahibi olan Yaşar Grubundan eylül sonu itibariyle toplam 66 milyon 735 bin dolarlık, Demirbank’ın sahibi Çıngıllıoğlu Grubundan 8 milyon 309 bin, Bayındırbank’ın sahibi Bayındır Grubundan 15 milyon 156 bin dolarlık tahsilat yapılabildi. 
     Bank Kapital’in sahibi Ceylan Grubu şimdiye kadar TMSF’ye toplam 78 milyon 594 bin dolarlık ödeme gerçekleştirdi. Etibank’ın sahibi bulunan Bilgin Grubundan yapılan tahsilatlar ise 98 milyon 365 bin dolar oldu. 
     Sitebank nedeniyle Sürmeli Grubundan toplam 9 milyon 588 milyon dolarlık tahsilat yapıldı. Sürmeli, TMSF’ye borcunu tümüyle ödeyen ilk grup oldu. 
     TMSF ile toplam 373 milyon dolarlık bir borç üzerinden protokol imzalayan Sümerbank’ın sahibi Garipoğlu Grubu şimdiye kadar TMSF’ye 33 milyon 913 bin dolarlık ödeme gerçekleştirdi. 1 milyar 678 milyon dolarlık borç üzerinden anlaşma sağlanan İnterbank’ın sahibi Çağlar Grubundan yapılan tahsilatlar ise 97 milyon 374 milyon dolar olarak gerçekleşti. 
     TMSF ile 453 milyon dolarlık bir borcun tasfiyesine yönelik protokol imzalayan Toprakbank’ın hakim ortağı Toprak Grubunun yaptığı ödemeler ise 13 milyon dolarda kaldı. 
     Esbank’ın sahibi Zeytinoğlu Grubu 663 milyon dolar olarak protokole bağlanan borçlarının 52 milyon 731 bin dolarlık bölümünü ödedi. 
     
     PROTOKOL İMZALAMAYANLARDAN YAPILAN TAHSİLAT 

     TMSF ile borçların tasfiyesi konusunda henüz bir protokol imzalamayan gruplardan İktisat Bankası’nın hakim ortağı Erol Aksoy’dan 123.8 milyon dolarlık tahsilat yapıldı. TMSF, henüz üzerinde anlaşmaya varılmamakla birlikte Erol Aksoy Grubunun toplam borcunu 863 milyon dolar olarak hesaplıyor. 
     Kentbank’ın hakim ortağı Süzer Grubundan TMSF’nin yaptığı tahsilat 12 milyar 799 milyon dolar, Demirel Grubundan Egebank nedeniyle yapılan tahsilat ise 39 milyon 149 bin dolar olarak gerçekleşti. TMSF, Süzer Grubunun 
     borçlarını 278 milyon Demirel Grubunun borçlarını ise 498 milyon dolar olarak hesaplıyor. 
     TMSF’nin borcunu 1 milyar 19 milyon dolar olarak hesapladığı Yurtbank’ın sahipleri Balkaner Grubundan yapılan tahsilat ise 15 milyon 919 milyon dolar olarak gerçekleşti. 
     TMSF, Bank Ekspres’in sahibi Korkmaz Yiğit’ten 15 milyon 245 bin dolar, EGS Bank’ın hakim ortaklarından 5 milyon 628 bin dolarlık tahsilat gerçekleştirdi. 
     
</TEXT>
</DOC>
