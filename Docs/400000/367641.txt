<DOC>
<DOCNO> 367641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo11.html </URL>
<DATE> 2005/08/06/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Galatasaray, taraftarının karşısına çıkıyor... 
</HEADLINE>
<TEXT>

     Galatasaray, Birinci Süper Futbol Ligi'nde 2005-2006 sezonunun ilk haftasında yarın Konyaspor'u ağırlayacak. 
     Çalışmalarını bu akşam Florya Metin Oktay Tesisleri'nde yapılacak antrenmanla tamamlayıp, ardından kampa girecek olan sarı-kırmızılılar, Ali Sami Yen Stadı'nda Konyaspor'u mağlup ederek lige iyi bir başlangıç yapmak istiyor. 
     Galatasaray'da bağırsak enfeksiyonu geçiren Orhan Ak'ın durumu netleşmezken, gribal enfeksiyonu süren Hakan Şükür'un ise daha iyi olduğu belirtildi. 
     Kulüp doktoru Murat Çevik, Hakan'ın iyileşme sürecinde olduğunu ifade ederken, Orhan'ın oynayıp oynayamayacağının ise akşam gerçekleştirilecek antrenman sonrası yapılacak kontrolle netlik kazanacağını söyledi. Sarı-kırmızılılarda sakatlığı süren Ayhan, Konyaspor karşısında takımdaki yerini alamayacak. 
     Galatasaray'ın Konyaspor karşısına, Mondragon, Cihan, Tomas, Song, Orhan Ergün , Hasan Şaş, Saidou, İliç, Altan, Necati, Hakan olası 11'i ile çıkması bekleniyor. 
     Ali Sami Yen Stadı'nda saat 20.00'de başlayacak ve Digitürk Lig TV'den naklen yayınlanacak karşılaşmayı hakem Cem Papila yönetecek. 
     
</TEXT>
</DOC>
