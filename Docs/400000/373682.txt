<DOC>
<DOCNO> 373682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/spor/spo06.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ukrayna'ya gidemem' 
</HEADLINE>
<TEXT>


Başbakan Erdoğan, Milli Takım'ın oynayacağı Ukrayna'nın Başbakanı ve Devlet Başkanı ile iyi ilişkiler içinde olduğunu belirtti, 'Eğer bu maça gidersem netice ile ilgili sıkıntı doğabilir' dedi 

ATTİLA GÖKÇE 


Başbakan Recep Tayyip Erdoğan dün İstanbul'daki Başbakanlık ofisinin bahçesinde spor medyasının temsilcileriyle bir saati aşan sohbet yaptı ve Milli Takım'a güvendiğini, Danimarka maçının zor geçeceğini söyledi. Ukrayna Başbakanı ve Devlet Başkanı ile iyi ilişkiler içinde olduğunu, ancak Kiev'deki Ukrayna - Türkiye maçına gitmeyeceğini dile getirdi. Erdoğan, "Eğer gidersem, maç sırasında ya da sonrasında oluşan neticeyle ilgili sıkıntı doğabilir. Kimseyi üzmek istemem" dedi. 

Vergi ayıbı 
Spor ahlakının korunması gerektiğini ifade eden Başbakan, medyanın bu alanda da duyarlı davranmasını istedi. Erdoğan, "Kulüplere vergi kolaylıkları getirdik. Yüzde 40'ları aşan stopajı yüzde 15'lere indirdik. Ama buna rağmen gerçek rakamlar gösterilmiyorsa, bu bir ayıptır ve vergi kusurudur. Medyanın da duyarlı davranarak, bu konularda bize yardımcı olmasını beklerim. Biz Türkiye'de sporun kurumsallaşmasını, üniversite gençliğinin, öğrenci gençliğinin sağlıklı biçimde spor yapmasını arzu ediyoruz. Çünkü spor sayesinde gençler daha dürüst, daha doğru ve daha yararlı alanlara zaman ayırabilirler. Kötülüklerden arınırlar. Bu amaçla da spor liselerini hizmete sokuyoruz. Burada yetişecek gençler hep sporcu olarak, hem spor kulüplerinde ve tesislerde çeşitli görevler alarak sevdikleri alanlarda hizmet edeceklerdir" yorumunu yaptı. 
Halterci Nurcan Taylan'ı çok takdir ettiğini ve başarısıyla sevinç duyduğunu söyleyen Başbakan, "Ne var ki... Önüme onunla ilgili dosya geldiği zaman çok üzüldüm. Bir kısmını belki siz de biliyorsunuz. Nurcan'ın durumu beni çok mütessir etti. Çok düşündürdü" diye konuştu. 

"Lige gidemiyorum" 
Başbakan Erdoğan, Fenerbahçe, Galatasaray ve Beşiktaş'ın Avrupa Kupaları'nda başarılı olabileceğine inandığını, kalbinin uluslararası müsabakalarda tüm Türk takımlarıyla birlikte ifade ederek şunları söyledi 
"Maalesef Fenerbahçeliliğimiz'den dolayı yurt içindeki maçları izleyemiyoruz. Ancak takımlarımızın yabancılarla yaptığı her müsabakaya, Milli Takım'ın her maçına koşa koşa gitmek isterim. Milan-Fenerbahçe maçı sırasında 13 Eylül Amerika'da, Birleşmiş Milletler Genel Kurulu'nda bir konuşma yapmak durumundayım. O nedenle bu maça gidemeyeceğim. Silvio Berlusconi ile birlikte maçı izleme fırsatım olmayacak. Ancak fırsat buldukça üç kulübümüzün de maçlarına koşarak gidip, onlara tüm enerjimle şans dileyeceğim". 
Başbakan Recep Tayyip Erdoğan, derbi maçlarına seyirci alınmamasıyla ilgili olarak, "Bu çok iyi bir karar. Çünkü geçmiş yıllarda, özellikle geçen yıl grup halinde rakip stattaki maça giden taraftarların otobüslerde, vapurlarda, caddelerde olay çıkardığını üzülerek gördük. Şimdi böyle bir durum olmayacak. Spor müsabakalarını herşeyden önce güvenlikli biçimde gerçekleştirmek zorundayız. Aksi halde sporun anlamı kalmaz" yorumunu yaptı. 

"Tek kırmızı kart" 
Recep Tayyip Erdoğan futbol hayatı boyunca İstanbul Amatör Ligi'nde mücadele ettiğini, santrfor, orta saha ve libero görevlerinde zevkle oynadığını söyledi. Hayatında tek kırmızı kart gördüğünü, buna da h l üzüldüğünü sözlerine ekledi. Erdoğan'ın anlattığına göre, İETT formasıyla oynadığı maçta o günkü rakibi Selçuk Uygur'du. Ve iki futbolcu birbirlerine sert girdiğinden Erdoğan kırmızı kart gördü. Selçuk Uygur daha sonra Galatasaray Kulübü'nde Genel Sekreterlik ve yöneticilik yaptı. 
Toplantının sonunda Türkiye'de daha ahlaklı bir spor ortamının oluşması için ellerinden gelen çabayı gösterdiklerini belirten Başbakan'a, Fenerbahçeli spor yazarı Hulki İlgün Sarı - Lacivertli kravatını hediye ettin 



</TEXT>
</DOC>
