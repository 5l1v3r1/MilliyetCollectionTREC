<DOC>
<DOCNO> 387207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/siyaset/axsiy02.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni parti için adım 
</HEADLINE>
<TEXT>


Siyaset yelpazesinin solundaki aydınların Bolu toplantısında, solda, ileride yeni bir partiye dönüşebilecek siyasi bir platform oluşturulması için ilk adım atıldı 

AYDIN HASAN Bolu 


DİSK'in Bolu'da düzenlediği ve 2 gün süren "Solun Geleceği" konferansının sonuç bildirgesi dün yayımlandı. 
Halkın yeni bir umut aradığı kaydedilen bildirgede, solda objektif bir tartışma süreci için bir ilk adımın atıldığı vurgulandı. Bildirgede, özetle şu ifadeler yer aldı 
"AB ile müzakere sürecinin ortaya çıkardığı yeni koşulları da dikkate alarak, halka umut ve heyecan verecek siyasi irade soldan çıkmalıdır. Solun güçlenmesi, iktidar seçeneği haline gelmesi, halkın alternatifi ve umut arayışına karşılık vermesi gerekir. 
Türkiye solu, halkın umut ve özlemlerine yanıt verecek yeni bir heyecan yaratacak iradeyi gösterme potansiyeline sahiptir. Bu toplantı, bu yolda atılan somut ve doğru bir adım olmuştur. Toplantının katılımcıları, atılan bu adımın sürdürülmesi konusunda görüş birliğine varmışlardır. 

İkinci toplantı İstanbul'da 
Farklılıklar, ayrılık sebebi değil, solun zenginliğidir. Solda sağlıklı, sistematik ve objektif bir tartışma süreci başlatma amacıyla yapılan bu toplantının devamında bu girişim solda bir siyasal platform yaratma hedefi ile sürdürülmeli, genişletilmeli, derinleştirilmelidir. Bolu toplantısının devamı olarak yakın gelecekte İstanbul'da yapılacak büyük bir toplantıyla bu girişimin en geniş yelpazeyi kapsaması için çalışma başlatılacaktır." 


</TEXT>
</DOC>
