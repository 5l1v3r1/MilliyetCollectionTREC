<DOC>
<DOCNO> 368090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo20.html </URL>
<DATE> 2005/08/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Trabzonspor yönetiminin Yattara'ya bakışı, Aktuğ gibi değil... 
</HEADLINE>
<TEXT>

     Trabzonspor Kulübü Başkanı Atay Aktuğ, ''Yattara'yı kovabilirim'' biçiminde açıklamalar yaparken, yönetim kurulunda bu futbolcu konusunda olumlu düşünceler egemen. 
     Kulüp asbaşkanı Ömer Sarı, AA muhabirine, kulüp başkanı Atay Aktuğ'un bir ruh haliyle Yattara hakkında olumsuz sözler söylediğini dile getirerek, ''Yattara, bir profesyonel oyuncudur ve ona göre davranmalıdır. Bu, ona verilmiş bir mesajdır'' dedi. 
     Yattara'yı kovmak gibi bir durumun olmayacağını dile getiren Sarı, ''Başkanın uyguladığı, bir tedavi metodudur. Yattara'nın bu sözler karşısında Kayserispor maçında nasıl bir futbol ortaya koyduğunu gördü. Davranışları da profesyonelceydi. Bu bir motivasyondur. Bunlar olmasaydı, belki de Kayserispor maçında nasıl bir performans gösterecekti Yattara, kadromuzda görmek istediğimiz bir oyuncu'' diye konuştu. 
     
     ŞAHİN ''DEĞERDİR'' 

     Kulüp basın sözcüsü İbrahim Şahin ise bordo-mavili takımın tüm futbolcularının değerli olduğunu dile getirerek, ''Yattara da değerli bir futbolcu ve taraftarlarımızın sevgilisidir. Onun Trabzonspor'a yapacağı büyük hizmetler vardır'' dedi. 
     Taraftarlarının bu konuda herhangi bir merakının olmamasını istediğini dile getiren Şahin, ''Yattara da tüm Trabzonspor futbolcular gibi Trabzonspor formasıyla mutlu biçimde hizmet edeceklerdir'' diye konuştu. 
     
     YATTARA'YA İYİLEŞTİRME YAPILACAK 

     Trabzonspor'da, Yattara olmak üzere bazı futbolculara iyileştirme yapılacağı bildirildi. 
     Kulüp asbaşkanı Ömer Sarı'nın, futbolcunun menajeri Adnan Demir ve futbolcuyla dün bir görüşme yaptığı öğrenildi. 
     Sarı, iyileştirme yapılması konusunda futbolcularına söz verdiklerini ifade ederek, ''Tüm futbolcularla görüşüyorum. Yattara da bunlardan biri. Verdiğimiz sözü tutacağız'' diye konuştu. 

     
</TEXT>
</DOC>
