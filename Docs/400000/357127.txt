<DOC>
<DOCNO> 357127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur39.html </URL>
<DATE> 2005/06/30/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Sahte rakı davasında, tutuklu 6 sanıktan 2'si tahliye edildi... 
</HEADLINE>
<TEXT>

     Sahte rakının piyasaya sürülmesi sonucu çok sayıda kişinin ölümü ve yaralanması olayına ilişkin davada, tutuklu sanıklardan 2’si tahliye edildi. 
     Gaziosmanpaşa 3. Asliye Ceza Mahkemesi’ndeki duruşmaya, tutuklu sanıklar Hasan Altındal, Mesut Simsar ve Ercüment İnan ile tutuksuz yargılanan Fikret Tuna ve Mehmet Simsar katıldı. Gıyabi tutuklu sanık Turgay Kaya ise henüz yakalanamadığı için duruşmada hazır edilemedi. 
     Duruşmada söz alan müşteki Erdinç Yavuziş, evinin altında tekel ürünleri satan bakkal Fikret Tuna’dan büyük rakının yarısını şişe olarak aldığını söyledi. 
     Yavuziş, "Alkolü aldığım pazar günü akşamı da pazartesi günü de evden dışarı çıkamadım. Alkolün etkisiyle görmemeye başladım. Şu anda da sol gözüm görme yeteneğini kaybetmiştir" dedi. 
     Duruşmada tanık olarak dinlenen Dursun Altındal da Dem Restoran’da garsonluk yaptığını kaydederek, "Restoranın gıda, içecek ve diğer ihtiyaçlarını Ali Göktem alırdı. Ali bey, Ercüment İnan’a parasını vererek 6-7 koli rakı getirtti. Cumartesi günü ’rakı bozuk’ gibi şikayetlerle geri gönderenler oldu" dedi. 
     Şikayet eden müşterilere dışarıdan rakı alarak verdiklerini söyleyen Altındal, hakimin, "Cumartesi gelen şikayetlerden sonra rakıları ne yaptınız " sorusuna, "Pazar günü rakı satışına devam ettik. Şikayetler devam edince, kalan rakıları aynı gece restorana ait minibüse yükleyerek gönderdik" yanıtını verdi. 
     Diğer tanık Suat Gülboy da "Ben, restoranın 4. katında garsonluk yapıyordum. Ercüment İnan’ın hiç rakı getirip götürdüğünü görmedim. 
     Ali Göktem rakıları gider kendi alırdı. Olaydan sonra rakıları Ercüment İnan’dan aldığını söyledi" şeklinde konuştu. 
     Tutuklu sanıklar da mağdur olduklarını ifade ederek, tahliye talebinde bulundu. 
     Görüşü sorulan Cumhuriyet Savcısı, suça ilişkin yargılama yetkisinin ağır ceza mahkemesine ait olduğunu ve görevsizlik kararı verilmesini isteyerek, delil durumu ve tutuklu kaldıkları süre göz önüne alınarak, Hasan Altındal ve Mesut Simsar’ın tahliyelerine karar verilmesini talep etti. 
     Hasan Altındal ve Mesut Simsar’ın tahliyelerine hükmeden hakim, delillerin ağır ceza mahkemesinde değerlendirilmesi gerektiğini belirterek, dosyanın, Eyüp Ağır Ceza Mahkemesi’ndeki sahte rakı davası dosyasıyla birleştirilmesine karar verdi. 
     Gaziosmanpaşa Cumhuriyet Savcılığı’nca hazırlanan iddianamede, sanıklar hakkında "tedbirsizlik ve dikkatsizlik sonucu birden fazla kişinin ölümüne ve yaralanmasına sebebiyet vermek" suçundan 4 ile 10’ar yıl arasında hapis cezası isteniyor. 
     
</TEXT>
</DOC>
