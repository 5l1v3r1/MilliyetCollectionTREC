<DOC>
<DOCNO> 363733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonyas01.html </URL>
<DATE> 2005/07/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Termal turizmin başkenti Afyonkarahisar... 
</HEADLINE>
<TEXT>

     Afyonkarahisar, Türkiye’deki termal tesislerin yatak kapasitesinin yaklaşık üçte birini elinde bulunduruyor. 
     AA muhabirinin edindiği bilgiye göre, ildeki termal tesisler, doktor tavsiyesinde ve uzman denetiminde, romatizma, eklem bozuklukları, çocuk felci, çeşitli solunum yolları ve kalp hastalıkları, obezite, nevrotik bozukluklar, diyabet, kısırlık, damar sertliği, çeşitli sinir sistemi hastalıkları ve kadın hastalıkları gibi sağlık sorunlarının tedavisinde yararlı oluyor. 
     İkbal ve Oruçoğlu Termal Tesisleri, bunların yanı sıra sporcu kampı ve rehabilite tesisleri olarak hizmet veriyor. 
     Afyonkarahisar-Eskişehir Karayolu’nun 20. kilometresindeki Gazlıgöl Termal Tesisleri’nde ise otel, motel ve pansiyonlarda konaklama olanakları sunulurken, kaplıcada bulunan içmeler özellikle böbrek taşı ve romatizmal hastalıkların tedavisinde kullanılıyor. 
     
     TESİSLERDE TÜRK HAMAMI VE OLİMPİK YÜZME HAVUZU 
     Afyonkarahisar-Kütahya Karayolu’nun 17. kilometresinde bulunan Ömer Termal Tesisleri ve yolun 22. kilometresindeki Gecek Termal Tesisleri’nde, Türk Hamamı ve olimpik yüzme havuzları bulunuyor. 
     Devre mülk hizmeti de veren tesislere, daha çok yabancı turistler ilgi gösteriyor. 
     Sandıklı İlçesi’nde, belediyenin işlettiği Hüdai Termal Tesisleri’nde de Türk Hamamı’nın yanı sıra yüzme havuzları ile spor tesislerinden yararlanılabiliyor. Sandıklı’daki dünyaca ünlü çamur banyoları, yabancı turistlerin ilgisini çekiyor. 
     Bolvadin Belediyesi ve özel girişimciler tarafından işletilen Afyonkarahisar-Konya Karayolu’nun 25. kilometresindeki Heybeli Termal Tesisleri’nde, hamamın yanı sıra yüzme havuzları bulunuyor. Heybeli tesisleri, en çok cilt hastalıklarına iyi geliyor. 
     Öte yandan, yerli ve yabancı turistlerin yoğun ilgi gösterdiği Afyonkarahisar termal tesislerinde doluluk oranının yüzde 100’lere ulaştığı bildirildi. 
     
</TEXT>
</DOC>
