<DOC>
<DOCNO> 381360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko08.html </URL>
<DATE> 2005/09/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Vitra'nın 'İstanbul' koleksiyonu görücüye çıktı... 
</HEADLINE>
<TEXT>

     Ayten Aydın 

Eczacıbaşı Holding Yönetim Kurulu Başkanı Bülent Eczacıbaşı, Türkiye'de son dönemde artan yabancı ortaklıklar konusunda, VitrA'nın bağımsız kalmaması için hiç bir neden bulunmadığını belirterek, ''geleceğini de çok parlak görüyoruz'' dedi. 
     VitrA'nın dünyaca ünlü tasarımcı Ross Lovegrove tarafından dizayn edilen 100 parçadan oluşan yeni banyo koleksiyonu, Londra'daki Fashion Week ve Yüzde 100 Design etkinlikleri kapsamında tanıtıldı. 
     ''İstanbul'' adı verilen ve tüketici için maksimum esneklik sunan iç mekanlar oluşturacak şekilde tasarlanan koleksiyondaki ürünler arasında seramik takımlar, seramik yer ve duvar karoları, küvet, banyo mobilyaları, armatür ve aksesuarları yer alıyor. 
     Bülent Eczacıbaşı, lansman öncesi düzenlenen toplantıda yaptığı konuşmada, VitrA'nın geçtiğimiz yıl itibariyle operasyonları beş kıtada 50'den fazla ülkeye yayılan, seramik sağlık gereci alanında dünyanın en büyük üretim tesisine sahip olan ve ürün gamı, banyo ile ilgili tüm ürünleri kapsayan bir kuruluş haline geldiğini söyledi. 
     Yeni koleksiyonun tasarımını yapan Ross Lovegrove'in Türk banyo kültürünün en mükemmel yönlerini özümsediğini ve yeniden yorumlayarak özgün bir koleksiyon yarattığını kaydeden Eczacıbaşı, ''Roos'un diğer eserleri gibi 'İstanbul'un da bazı bölümlerinin yakında dünyanın önde gelen müzelerinde teşhir edilecek bir sanat eseri olduğuna inanıyorum'' görüşünü dile getirdi. 
     VitrA'nın yeni tasarım konsepti ile dünya pazarlarındaki varlığını daha ileri bir aşamaya taşımayı kararlaştırdıklarını ifade eden Bülent Eczacıbaşı, VitrA'nın yabancı ortaklığa nasıl baktığının sorulması üzerine şöyle konuştu 
     ''VitrA'nın bağımsız kalmaması için hiçbir neden yok. Geleceğini de çok parlak görüyoruz. VitrA'yı rakiplerimize göre daha avantajlı görüyoruz. Banyoya ıslak mekan olarak bakma sadece bizim özgün fikrimiz değil, bunu yapmak isteyen başka firmalar da var. VitrA bunu yapabilecek birkaç firmadan biri.'' Eczacıbaşı Topluluğu Üst Yöneticisi Erdal Karamercan da, dünyadaki lider firmaların tasarımla farklılaşan firmalar olduğunu kaydederek, ''İddiamız VitrA'yı dünyanın lider markaları arasına sokabilmek'' dedi. 
     VitrA'nın, bu yeni tasarımlarının ardından önümüzdeki yıl sonuna doğru ıslak mekan tasarımı da yapacağını bildiren Karamercan, bunun VitrA'yı çok farklı bir noktaya getireceğini söyledi. 
     
     ''MARKALAŞMA YATIRIMLARINA AĞIRLIK VERMEK İSTİYORUZ'' 
     VitrA Pazarlama ve Satış Müdürü Berna Erbilek de, VitrA'nın bugün uluslararası pazarda faaliyet gösteren global bir marka olduğunu vurgulayarak, Türkiye'nin Avrupa'nın en güçlü seramik üreticilerinden biri olduğunu söyledi. 
     Seramik sektörünün değerinin diğer sektörler kadar bilinmediğini ifade eden Erbilek, ''bu nedenle markalaşma yatırımlarımıza ağırlık vermek istiyoruz'' dedi. 
     Erbilek, markalaşmada tasarımın önemine dikkat çekerek, ''Farklılaşmazsanız yerinizi korumanız ve yerinizi değiştirebilmeniz mümkün değil'' diye konuştu. 
     VitrA'nın yeni banyo koleksiyonlarının tasarımını yapan Ross Lovegrove'ın bugüne kadar hiçbir banyo firması için tasarım yapmadığını belirten Erbilek, tasarımların Osmanlı geometrisi ve hat sanatı incelenerek gerçekleştirildiğini söyledi. 
     ''İstanbul'' koleksiyonunun şu an prototipinin yapıldığını, Türkiye'deki tanıtımının 2006 yılının Mart ayında gerçekleştirilmesinin planlandığını bildiren Erbilek, bir soru üzerine VitrA'nın tasarım için ayırdığı yıllık bedelin 5 milyon dolar civarında olduğunu kaydetti. 
     İhracatın tamamının VitrA markasıyla yapıldığını vurgulayan Erbilek, VitrA'nın yıllık 500 bin adet seramik sağlık gereci ve 2 milyon metrekare seramik kaplama kapasiteli Rusya yatırımının 2007 yılı başında devreye sokulacağını bildirdi. 
     Eczacıbaşı Yapı Grubu Genel Koordinatörü Tayfun İndirkaş da, Rusya yatırımın kapasitesinin sadece başlangıc kapasitesi olduğunu ifade ederek, ''Bu tür yatırımlara lojistik merkez olarak bakıyoruz. Önemli olan o pazara ne ölçüde, ne şekilde gireceğimiz'' dedi. 
     
     VİTRA 
     Verilen bilgiye göre, üretiminin yaklaşık yüzde 80'nini ihracata yönlendiren VitrA'nın, 2002'de 170 milyon dolar olan toplam ihracatı, 2003'de 200 milyon dolara, 2004'de ise 295.3 milyon dolara çıktı. 
     Seramik sektöründe bir dünya markası haline gelerek yüzde 5'lik global pazar payına sahip olmayı hedefleyen VitrA'nın, şu an münhasır olarak KKTC, İrlanda, Bulgaristan, Almanya, İsveç, İtalya, Fransa, Filistin, İsrail, Suriye, Bahreyn, Lübnan, Kuveyt, BAE, Portekiz, Bosna Hersek, Ukrayna, Kazakistan, Azerbaycan, Gürcistan, Rusya, Katar, Yemen, Umman, Suudi Arabistan, Fas, Cezayir, Tunus, Güney Afrika, Sri Lanka, Filipinler, Tayvan, Singapur, Avustralya, Yeni Zelanda, Meksika, Karayip Adaları ve ABD olmak üzere 38 ülkede toplam 600 showroom'u, yurtdışında toplam 2 bin satış noktası bulunuyor. 
     Vitra'nın yeni banyo koleksiyonu ''İstanbul''u tasarlayan dünyaca ünlü Ross Lovegrove ise bugüne kadar walkmanden parfüm şişesi ve mutfak eşyasına, açıkhava aydınlatmalarından uçak aksesuarlarına kadar sayısız ürün tasarladı. 
     Endüstriyel tasarım alanındaki başarıları pek çok ödülle tescillenen Ross Lovegrove'in eserleri, New York'taki Modern Sanat Müzesi ile Gughenheim Müzesi, Paris'teki Pompidou Merkezi, Japonya'daki Axis Merkezi ve Londra Tasarım Müzesi'nde sergileniyor. 
     
</TEXT>
</DOC>
