<DOC>
<DOCNO> 385848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonspo20.html </URL>
<DATE> 2005/10/11/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Fatih Terim Futbolcular maç günü oruç tutmuyor 
</HEADLINE>
<TEXT>

     Alim Tuncay bildiriyor 

Milli Takımlar Teknik Direktörü Fatih Terim, yarın Arnavutluk ile yapacakları maçta sadece galibiyetin kendilerine yaradığını söyledi. 
     Terim, takımın kamp yaptığı Sheraton Otel'de düzenlediği basın toplantısında, Arnavut bir gazetecinin sorduğu, "Danimarka Milli Takımı Teknik Direktörü Morten Olsen, Hans Peter Briegel ile telefonla konuşmuş ve bu maç için söz almış. Bu konuda ne diyorsunuz " şeklindeki sorusu üzerine, "Bizim Danimarka maçından sonra başlayan Morten Olsen'den inciler devam ediyor" dedi. 
     Teknik adamların daha sağlıklı, lider gibi konuşması gerektiğini vurgulayan Fatih Terim, şöyle devam etti 
     "Sevgili meslektaşımda bunu pek göremiyoruz. Gerçi lider diyoruz, ama liderlerin anlatacak bir şeyleri olmalı, Olsen'in anlatacak bir şeyi yok galiba. Biz Arnavutların nasıl insanlar olduklarını, Arnavutluk futbolunu biliyoruz. Arnavutların karakter yapısını dile getirmek bile onlara hakaret olur. 
     Kimseden bir şey beklemiyoruz. Türkiye, Arnavutluk'u yenemezse zaten play-off'a kalmasın. Herkes çıkacak oynayacak. Olsen'i daha sağlıklı olmaya, tam bir lider gibi davranmaya davet ediyorum. Yani Olsen, Briegel'e telefon açmasaydı, Arnavutlar oynamayacak mıydı Biz zaten karşımızda çok mücadele edecek bir takım bekliyoruz. Kimseden de bir yardım beklemiyoruz. Kendi işimizi kendimiz halledecek kapasitedeyiz. Önce onlar bir Kazakistan'ı yensinler bakalım." Danimarka basınında "Arnavutluk maçı satacak" diye haberlerin çıktığının belirtilmesi üzerine Terim, "Bu haberler bizi değil sizi ilgilendiriyor. Bunların cevabını Arnavutluk verecek" dedi. 
     
     "SAHA ÇOK GÜZEL DEĞİL" 

     Terim, maçın oynanacağı Kemal Stafa Stadı'nın zeminini incelediklerini belirterek, "Sahanın zemininin çok güzel olduğunu söyleyemeyiz. Pas yapan takımlar için biraz dezavantaj var" dedi. 
     Sahanın durumuna göre oyuncu seçimi yapabileceğini kaydeden tecrübeli çalıştırıcı, "Bu akşamki idmanda takımın bu sahada nasıl hareket ettiğini net göreceğiz. Ondan sonra oyun içinde gerektiği zaman bir takım değişiklikler yapabiliriz. Eğer pas yapmaya müsait değilse yapacak bir şey yok. Oyun düzeninde başka bir şekile geçeceğiz mecburen" diye konuştu. 
     
     "PANİK ALEYHİMİZE OLUR" 

     Fatih Terim, yarınki maçın favorisi gözükmelerinin normal olduğunu ifade ederek, "Son maçlara bakılırsa böyle düşünülmesi çok doğal, ama bu maçın bizim için telafisi yok. Sadece bir netice bize yarıyor" dedi. 
     Oyuncularının sakin olmaları için psikologlarının özel olarak çalıştığını kaydeden Terim, şunları söyledi 
     "Oyuncularda bir an önce gol bulma isteği olacak, ancak paniğe girmek bizim aleyhimize olur. Oyuncularımızın sakin olması için gerekli çalışmaları yapıyoruz. Panik olmaması için elimizden geleni yapacağız. Arnavutluk takımı her geçen gün daha iyi mücadele eden ve gelişen bir takım olarak gözüküyor. Yarınki maçta iddiaları olmadığı için rahat bir maç oynayacaklar. Biz galip gelirsek mutlu olacağız. Onlar berabere kalsa da mutlu olurlar. O yüzden performanslarını daha rahat sergilerler." 
     
     "FUTBOLCULARIM VE BEN ORUÇ TUTMUYORUZ" 

     Terim, Arnavut bir gazetecinin sorusu üzerine futbolcularının ve kendisinin oruç tutmadığını söyledi. 
     Futbolcularının profesyonel olduğunu kaydeden Fatih Terim, "Bu işin bilincindeler, o yüzden oruç tutmuyorlar. Müslümanlıkta bu işin kazası da olduğuna göre, iyi Müslümanlar önce işlerini iyi yaparlar, boş günlerinde bu kazayı ifa ederler. Oyuncularım da iyi Müslümanlar. Buna ben de dahilim" şeklinde konuştu. 
     
     "TERİM 3-5 MAÇ İÇİN GELİR Mİ " 

     Fatih Terim, Arnavut bir gazetecinin, "Bu sizin için yaşam maçı mı Kaybederseniz görevinizden ayrılmanız gerekebilir mi" şeklindeki sorusunu şöyle yanıtladı 
     "Hayat devam ediyor. Niye 'yaşam maçı' olsun. Benim görevim 2010'a kadar. Siz tam bilmiyorsunuz. Tanıyanlar Fatih Terim'i iyi tanıyor. Fatih Terim 3-5 tane maç için gelir mi " Türkiye'de daha önce oynamış olan Arnavut futbolcular ve Briegel'in Türk futbolunu tanıdığını ifade eden Terim, "Ama zaten bugünkü ortamda herkes birbirini iyi tanıyor ve analiz ediyor. Biz de rakibi çok iyi analiz ettik" dedi. 
     
     "ARNAVUTLUK YENERSE TEBRİK EDERİZ" 

     Terim, grupta kuralar çekildiğinde grubun favorilerinden oldukların belirterek, "Şu anda Dünya Kupası'na gitmeyi garantilemiş olmayı çok isterdik, ama şartlar böyle getirdi. Bundan sonra gitmememiz sürpriz olur. Çünkü ilk defa kendi işimizi kendimiz görebilecek duruma geldik. Bunun hem mutluluğunu yaşıyor hem de sorumluluğunu taşıyoruz" diye konuştu. 
     Bir soruya karşılık, "Arnavutluk Türkiye'yi yenerse önce biz tebrik ederiz" diyen Fatih Terim, "Bu bir spor, iki ülke arasını niye bozsun. Benim ülke insanlarım daha önce Arnavutluk'a hangi sevgi noktasıyla bakıyorlarsa aynı şekilde devam ederler" dedi. 
     Terim, play off'a kalmaları durumunda muhtemel rakiplerinin yarınki maçlarını da izlettirdiğini kaydetti. 
     Takımda 7-8 tane sakatlığı bulunan oyuncuların olduğunu getiren Fatih Terim, maç saatine kadar bu oyuncuların durumlarına bakacaklarını söyledi. 
     
     9 OYUNCU KART SINIRINDA 

     Terim, basın toplantısında sarı kart sınırında olan 15 oyuncunun 9'unun Arnavutluk maçı aday kadrosunda yer aldığını ifade etti. 
     Kart sınırında bulunan Rüştü, Ümit, Hamit, Tolga, Emre, Okan, Hüseyin, Selçuk ve Nihat'ın aday kadroda yer aldığını belirten Terim, "Bu 9 kişi topun ağzında. Sarı kart cezası play off'da da devam ediyor. Tuncay, Hasan, Servet, Gökdeniz ve Fatih de sınırda, ama onlar burada yok" diyerek sözlerini tamamladı. 
     Terim'in basın toplantısını Türk ve Arnavut olmak üzere çok sayıda basın mensubu izledi. 
     Bu arada, basın toplantısında tercüman sıkıntısı yaşandı. Arnavutluk Futbol Federasyonu'nun gönderdiği tercüman, Terim'in Türkçe söylediklerini tam anlayamayınca tecrübeli çalıştırıcı, "Böyle olmaz" dedi. Bunun üzerine Arnavut gazetecilerinden biri "Hocam ben Türkçe ve Arnavutça biliyorum" demesi üzerine Terim, bu gazeteciyi yanına çağırdı. Terim'e gazeteci tercümanlık yaptı. 
     
     DOKTOR DİNÇ, SAKATLAR HAKKINDA BİLGİ VERDİ 

     Terim'in basın toplantısında A Milli Takım Doktoru Cengiz Dinç, sakatlıkları bulunan futbolcular hakkında bilgi verdi. 
     Dinç, şunları söyledi. 
     "Nihat'ın sol diz arka kısmındaki tendonunda problemi var. 3-4 gündür devam ediyor. Antrenmanlara katılıyor, ama şikayetleri yüzde yüz geçmiş değil. Serhat'ın bir gün önceki antrenmanda sol arka adalesinde sertleşme oldu. Hüseyin'in sol dizinin dış kısmında tendon bölgesinde ağrısı var. Serhat ve Hüseyin'in durumları maçı etkileyecek gibi gözükmüyor. Serkan'ın ayak bileğinde problemi devam ediyor. Emre takımla 4 gündür idmanlara katılıyor. Bir sıkıntısı yok. Okan da takımla çalışıyor." br 
</TEXT>
</DOC>
