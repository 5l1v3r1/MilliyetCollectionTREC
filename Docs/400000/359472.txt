<DOC>
<DOCNO> 359472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonyas01.html </URL>
<DATE> 2005/07/08/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Cem Yılmaz'a elektrik kesintisi tepkisi... 
</HEADLINE>
<TEXT>

     İzmir Açık Hava Tiyatrosu’nda gösteri yapan Stand-up sanatçısı Cem Yılmaz, elektrik kesintisi nedeniyle gösterisinin ikinci bölümünü 50 dakika gecikmeyle yapabildi. 
     Eşrefpaşa’da bulunan ana trafonun patlaması sonucu kent genelinde meydana gelen elektrik kesintisinden Stand-up sanatçısı Cem Yılmaz da nasibini aldı. 
     Elektriklerin kesik olduğu sırada sahneye çıkan Yılmaz, bazı seyircilerin yuhalamasına sitem ederek, "Biz İstanbul’dan turneye geliyoruz. Buradaki şartların ne olduğunu bilmemiz mümkün değil. 
     Arkadaşlarımız çalışıyor. Yuh denilmesi hoş olmadı" dedi. 
     Elektriklerin gelmesi üzerine Yılmaz, gecikme nedeniyle herkesin keyfinin kaçtığını, gösteriyi erteleyebileceklerini belirtti. 
     Seyircilerin alkışlarla gösteriye devam etmesini istemesi üzerine Yılmaz, gösterisinin ikinci bölümünü sundu. 
     
</TEXT>
</DOC>
