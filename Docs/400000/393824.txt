<DOC>
<DOCNO> 393824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo10.html </URL>
<DATE> 2005/11/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Nihat Kahveci Aziz Yıldırım'ın beni istemesi gurur verici 
</HEADLINE>
<TEXT>

     Alim Tunçay Bildiriyor 

İspanya'nın Real Sociedad takımında forma giyen milli futbolcu Nihat Kahveci, transfer önerileri aldığını ama şu anda ciddi anlamda konuşulacak bir durumun olmadığını açıkladı. 
     AA muhabirinin sorularını yanıtlayan Nihat Kahveci, İspanya'nın Valencia CF takımına transferinin şu an için gündemde olmadığını belirterek, ''Şimdilik öyle birşey yok. Transfer teklifleri var ama ciddi anlamda konuşulacak bir durum yok. Sonuçta transfer zamanı değil'' dedi. 
     Nihat, ''Türkiye'den transfer önerisi var mı '' biçimindeki soru üzerine, ''Şu anda ciddi birşey yok. Fenerbahçe Kulübü Başkanı Aziz Yıldırım, daha önce FB TV'de çıktığı canlı yayında, hedefinin beni devre arasında transfer etmek olduğunu açıklamıştı. Tabii ki gurur verici bir durum, bir başkanın çıkıp öyle konuşması. Ama şu anda kesin söyleyecek birşey yok'' diye konuştu. 
     
     'TÜRKİYE'DE 2 TAKIM KOPTU'' 
     Nihat Kahveci, Türkiye'deki lig mücadelesini de yakından izlediğini söyledi. 
     Şu anda 2 takımın diğerlerinden koptuğunu kaydeden Nihat, ''Türkiye'de ligin şu andaki görüntüsüne göre önde olan 2 takım diğerlerinden koptular. Şampiyonluk yarışı bu 2 takım arasında geçecek gibi gözüküyor. Ama tabii ki futbol sürprizlere açık bir oyun, herşey olabilir'' diye konuştu. 
     
     ''BEŞİKTAŞ, KAOSTAN ÇIKAR'' 
     Eski takımı Beşiktaş'ın 100. yılındaki şampiyonluğun ardından yaşadığı düşüşü de değerlendiren Nihat, ''İyi bir kadro ve takım var. Demek ki yalnızca bu yeterli olmuyor. Ama bu kaos döneminden çıkacaklarına inanıyorum'' dedi. 
     Nihat, Vicente Del Bosque'nin ardından Rıza Çalımbay'ın da gönderilmesi ve Jean Tigana'nın gelmesiyle ilgili şunları söyledi 
     ''Del Bosque kendini kanıtlamış bir hocaydı. Ama herkesin görüşlerine saygı duymak lazım. Ondan sonra Rıza hoca da gitti. Ama futbolda böyle, skor bir teknik direktör için çok önemli. Skorlar iyi olmadığı takdirde işte dünyanın en iyi teknik direktörü de olsanız, gönderiliyorsunuz. 
     Şimdi yeni teknik direktör Tigana'ya başarılar diliyorum. Onun işin şu anda birşey söylemek yanlış olur. Henüz 2 maç oynadı.'' 
     
     ''2006 DÜNYA KUPASI FİNALLERİNE GİDECEĞİZ'' 
     Kahveci, 18. Dünya Kupası Avrupa elemeleri play-off baraj mücadelesinde karşılaşacakları İsviçre'nin grubunda hiç maç yitirmemesinin, iyi ve mücadeleci bir takım olduklarını gösterdiğini söyledi. 
     A Milli Futbol Takımı'nın hedefinin Almanya'da olmak olduğunu vurgulayan Nihat, ''Karşımıza kim çıkarsa çıksın hedefimiz, yapacağımız maçta galip gelmekti. Bu rakip İsviçre oldu. Hedefimiz bu maçlarda galip gelip, Dünya Kupası finallerine gitmek. Bunu da başaracağız'' diye konuştu. 
     Nihat, ilk maçta avantajlı bir skor almak istediklerini ifade ederek, şunları kaydetti 
     ''İsviçre ile 2 ayaklı bir maç yapacağız. İlk maçta avantaj elde etmek istiyoruz. Buradan iyi bir sonuç aldığımızda, sahamızda seyircimizin desteğiyle turu geçeceğimize inanıyorum. Ama içeride yapacağımız maçta seyircinin de durumu önemli. Maçın 90 dakika olduğunu unutmasınlar. 90 dakika boyunca bizi iyi bir şekilde destekleyeceklerine inanıyorum.'' 
     
</TEXT>
</DOC>
