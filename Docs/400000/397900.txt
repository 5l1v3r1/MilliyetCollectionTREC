<DOC>
<DOCNO> 397900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun31.html </URL>
<DATE> 2005/11/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Papadopulos Annan Planı, yeniden önümüze gelemez... 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''Annan Planı'nın masada olduğunu'' ifade ederek, ''Ancak ne olduğu şekliyle, ne de göstermelik değişikliklerle yeniden önümüze gelemez'' dedi. 
     Rum basınına göre, Papadopulos, Rum komünist AKEL partisinin dün akşam başlayan 20. kurultay çalışmalarında yaptığı konuşmada, ''Annan Planı'nın bazı maddeleri veya tüm maddelerinin sürekli olarak masaya geleceğini ve yeni bir plan hazırlanmasında bunlardan yararlanılacağını'' söyledi. 
     BM'ye ilettikleri plana ilişkin endişelerinin Ulusal Konsey'in büyük çoğunluğunun ortak görüşü olduğunu kaydeden Papadopulos, ''bazı noktaları ilave etme veya çıkarma hakkını ise kendine sakladığını'' belirtti. Papadopulos, ''AB'nin kendisi, bir çözümün BM kararları ve kendi ilkelerine dayanması gerektiğini söylüyor. Bunu biz kendimiz mi terk edeceğiz '' ifadesini kullandı. 
     İki bölgeli, iki toplumlu federal bir çözüme sadık olduğunu belirten Papadopulos, kurultaya katılan Kıbrıs Türk siyasilere hitaben, ''Sizleri aldatma diye bir düşüncem yoktur. Sizlerle birlikte adanın gerçek birleşmesini başarmak istiyorum'' diye konuştu. 
     AKEL Genel Sekreteri ve Rum Meclis Başkanı Dimitris Hristofyas da, ''Partimizin ilkelere dayalı görüşlerini aynen koruyoruz. Koltuk uğruna kalbimizi satmadık. Aşırı milliyetçiliğe de soyunmadık. Tüm bunlar AKEL'e hakaret teşkil eder. Gerek BM, gerek uluslararası camia Annan Planı'ndaki değişiklikler konusundaki görüşlerimizi artık anlayışla karşılıyor. Bugün iyi yolda bulunuyoruz'' diye konuştu. 
     Konuşmasında, '' KKTC'deki Cumhuriyetçi Türk Partisi'nin CTP Kıbrıs konusunda daha katı bir çizgiye geçmesinden dolayı hayal kırıklığı duyduğunu'' söyleyen Hristofyas, cenazesi dün toprağa verilen eski CTP liderlerinden Özker Özgür'ü ziyaretine de değindi. 
     Hristofyas, geçen Pazartesi günü Özgür'e, kendisinin ve partisinin sevgi ve saygısını iletmek için KKTC'ye geçtiğini, Özgür'ün ise bu ziyaretten çok mutlu olduğunu ve ''AKEL'i güçlü ve birlik içerisinde tutun. İşçi sınıfının birliği için mücadeleyi sürdürün. Birleşik Kıbrıs için de mücadeleyi sürdürün'' mesajını ilettiğini ve tüm kalbiyle başarılar dilediğini söyledi. Hristofyas, kendisinin de Özgür'ün elini öperek tavsiyelerini yerine getirme sözü verdiğini kaydetti. 
     ''Kıbrıs konusunda izlenen politikanın doğru olduğunu'' belirten Hristofyas, Kıbrıs sorununun iki bölgeli, iki toplumlu federasyon temelinde çözümlenmesi için çalışacağını söyledi. Hristofyas, KKTC Cumhurbaşkanı Mehmet Ali Talat'ın, referandum öncesinde Annan Planı ile ilgili değişiklikleri içeren AKEL belgesini reddettiğini de hatırlattı. 
     
</TEXT>
</DOC>
