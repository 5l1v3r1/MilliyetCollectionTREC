<DOC>
<DOCNO> 360709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko14.html </URL>
<DATE> 2005/07/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
HeidelbergCement Başka gruba satış söz konusu değil 
</HEADLINE>
<TEXT>

     Çimento devi HeidelbergCement'in, bir başka gruba satışının söz konusu olmadığı bildirildi. 
     HeidelbergCement Akdeniz Havzası ve Ortadoğu Bölgesi Başkanı Ali Emir Adıgüzel, bazı basın organlarında yer alan satış haberiyle ilgili yaptığı açıklamada, haberlerin veriliş biçiminin yanlış anlamalara yol açtığını ifade etti. 
     HeidelbergCement'in bir başka çimento grubuna satışının söz konusu olmadığını bildiren Adıgüzel, hisse alımı için fiyat teklif eden Merckle Ailesi'ne ait Spohn Cement'in, halihazırda HeidelbergCement Grubu'nun büyük hissedarlarından biri olduğunu kaydetti. 
     Adıgüzel, gelişmelerle ilgili şu bilgileri verdi 
     ''HeidelbergCement hisselerine piyasa değerinin üstünde Spohn Cement adına fiyat teklifi veren Adolf Merckle, halihazırda grubun ana hissedarlarından biridir. Merckle Ailesi'nin bu açıklaması ise elinde HeidelbergCement hissesi bulunduran hissedarlara yönelik 'hisselerini satmak isteyen varsa bu fiyattan alırım' şeklinde bir tekliftir. 
     Merckle Ailesi, yeni hisseleri de aileye ait olan ve halihazırda önemli bir ticari faaliyeti bulunmayan Spohn Cement adına satın almak istemektedir. Dolayısıyla, bu işlemle HeidelbergCement'in bir başka çimento grubuna satışı söz konusu değildir.'' Geçen yıl değişen HeidelbergCement yönetiminin yeni stratejik önceliklerini belirlediğini kaydeden Adıgüzel, ''Merckle Ailesi, yönetim ekibince belirlenen HeidelbergCement'in gelişimine ve büyümesine yönelik stratejisine tam destek vermektedir. Bu anlamda, HeidelbergCement'in gerek grup yapılanmasında gerekse hedef ve stratejilerinde bu son gelişmelerle ilgili herhangi bir değişiklik olmayacak, Grup daha güçlü ve konsantre hisse yapısıyla büyümesine devam edecektir'' dedi. 
     Türkiye'ye en büyük çimento yatırımlarından birini gerçekleştiren HeidelbergCement Grubu'nun ülkeye ilgisinin de aynı şekilde devam ettiğini vurgulayan Emir Adıgüzel, Sabancı Grubu ile birlikte eşit ortaklıkları bulunan Akçansa'da son olarak 135 milyon dolarlık yeni yatırım kararı almalarının da bunun açık bir göstergesi olduğunu söyledi. Adıgüzel, aynı şekilde Grubun TMSF bünyesindeki çimento fabrikalarının satışına ilgisinin de sürdüğünü ifade etti. 
     
     50 ÜLKEDE 62 ÇİMENTO FABRİKASI 
     1873 yılında kurulan HeidelbergCement, 50 ülkede, 62 çimento fabrikası, 42 bin 500 personel ile toplam 82 milyon ton çimento üretim kapasitesine sahip bulunuyor. 2004 yılında 6.93 milyar Avro ciro elde eden grubun uluslararası ticaret şirketi HC Trading'in idare merkezi de İstanbul'da faaliyet gösteriyor. 
     HeidelbergCement Türkiye pazarına 1995 yılında Çanakkale Çimento fabrikasını satın alarak girdi. 1996 yılında Sabancı Holding'e bağlı Akçimento ile Çanakkale Çimento ortaklığı gerçekleşti ve HeidelbergCement Grubu Sabancı Holding ile birlikte Akçansa Çimento Sanayi ve Ticaret A.Ş. adını alan çimento şirketinin eşit oranda ortağı oldu. 
     
</TEXT>
</DOC>
