<DOC>
<DOCNO> 378586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun11.html </URL>
<DATE> 2005/09/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Virginia'da 'Atatürk' sitesi, Ermenileri ayağa kaldırdı 
</HEADLINE>
<TEXT>

     SALİH ZEKİ Washington DHA 

      WASHINGTON’un yerleşim merkezlerinden Virginia’da bir Türk müteahhitin, inşa edeceği siteye ’Atatürk’ ismini koyması Ermenileri ayağa kaldırdı. 
     Edirneli işadamı Engin Elitok, 23 yıl önce geldiği ABD’de müteahhitliğe başladı. Kısa zamanda işlerini geliştiren Elitok, Virginia’nın önde gelen işadamları arasına girdi. Lüks villa siteleri yapıp satan Elitok, 1998 yılında kurduğu sokağa uzun bir mücadele sonucu Atatürk ismini verdi. Sadece isim vermekle yetinmeyen Elitok aynı zamanda sokak sakinlerine de Atatürk’ü tanıttı... 
     ’Atatürk Way’in sakinlerinden Amerikan içgüvenlik bakanlığının üst düzey yöneticisi All Dimler, "Atatürk kim " sorusunu, "O, büyük bir Türk generali. Türkiye’de kadınlara birçok hak sağladı" şeklinde cevaplıyor. 
     
     ERMENİ PAPAZ ATATÜRK İSMİ KOYMAK ’SALDIRGAN’ BİR TAVIR 
     Elitok, Virgina’nın lüks semtlerinde birçok villa sitesi yapıyor. Fiyatları 600 bin ila 2 milyon dolar arasında değişen evler Amerika’nın zengin ailelerine hitap ediyor. 
     İnşaatına önümüzdeki günlerde başlayacağı bir siteye de Atatürk ismi koyan Elitok, tehdit telefonları almaya başladı. Ermeni ve Rumların tepkileriyle karşılaşan Elitok’u arayanlardan biri de Washington’daki Ermeni kilisesinin papazı Vertanes Kalaycıyan’dı. 
     Elitok’un telefonuna mesaj bırakan Kalaycıyan, siteye Atatürk ismi konulmasını ’saldırgan’ bir tavır olarak nitelendirerek bu işten vazgeçmesini istedi. Aynı Ermeni papazı daha önce de ABD Kongresi’ndeki bir toplantıda konuşmuş ve Atatürk için ’kasap’ ifadesini kullanmıştı. 
     
     MÜCADELE BİTMEDİ 
     Sitenin bulunduğu Fairfax Belediyesi yetkilileri de Ermenilerin baskıları üzerine Elitok’tan projeye başlayabilmesi için ismi değiştirmesini istedi. Projede sitenin ismi değiştirildi ancak Elitok’un mücadelesi bitmedi. 
     Kurduğu sokağa ’Atatürk Way’ ismini verdikten sonra Atatürk Caddesi ve Atatürk Bulvarı isimlerini de belediyeden rezerve ettiren Elitok’un hedefi bundan sonra gerçekleştireceği projelerde Ata’nın ismini yaşatmak. 
     Atatürk sevgisini kendisine annesinin aşıladığını söyleyen Elitok, annesinin, elleriyle hazırlayıp doğum gününde hediye etmiş olduğu Atatürk’e ait tavsiyelerin kendisini çok etkilediğini söylüyor. 
     
</TEXT>
</DOC>
