<DOC>
<DOCNO> 397907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun38.html </URL>
<DATE> 2005/11/25/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Kosova nihai statüye kavuşmak istiyor 
</HEADLINE>
<TEXT>

     BM'nin Kosova'nın nihai statüsüyle ilgili müzakerelerin yürütülmesi için görevlendirdiği eski Finlandiya Devlet Başkanı Martti Ahtisaari, Kosova ile Sırbistan liderleri arasındaki yüz yüze görüşmelerin gelecek yılın başında başlayabileceğini söyledi. 
     Bölgede temaslarda bulunan Ahtisaari, Belgrad'da gazetecilere yaptığı açıklamada, Sırbistan ile Kosova Arnavutları arasındaki doğrudan görüşmelere ilişkin olarak, ''tarafları gelecek yıl başında bir araya getirme olaslığının gerçekçi olabileceğini'' söyledi. 
     Ahtisaari, görüşmelerin kesin tarihi ya da ne kadar süreceği konusunda bilgi vermedi. 
     Nihai statüye ilişkin sürecin ''Kosova'nın geleceğine karar verecek bir siyasi anlaşmayla sonuçlanması gerektiğini'' vurgulayan Ahtisaari, bu görevinde Temas Grubu'nun çizdiği ana çerçeveyi izleyeceğini belirtti. 
     BM Güvenlik Konseyi tarafından geçen ay atanan Ahtisaari, 4 gündür Kosova ve Sırbistan'da çeşitli liderlerle bir araya geldi. 
     Ahtisaari, daha önce de Temas Grubu üyeleri İngiltere, Fransa, Almanya, İtalya, Rusya ve ABD ile görüşmüştü. 
     
</TEXT>
</DOC>
