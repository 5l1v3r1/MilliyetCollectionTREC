<DOC>
<DOCNO> 394880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur16.html </URL>
<DATE> 2005/11/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Diyarbakır'da gözaltına alınanların sorgusu sürüyor 
</HEADLINE>
<TEXT>

     Diyarbakır’da düzenlenen miting sonrası izinsiz yürüyüş yaptıkları gerekçesiyle gözaltına alınanların Emniyet Müdürlüğü’ndeki sorgusu sürüyor. 
     Edinilen bilgiye göre, Diyarbakır Demokrasi Platformu’nca İstasyon Meydanı’nda düzenlenen "Kürt Sorununa Demokratik ve Barışçıl Çözüm Mitingi"nden sonra izinsiz yürüyüş düzenleyen ve "Toplantı ve Gösteri Yürüyüşleri Kanunu’na Muhalefet"ten gözaltına alınanların sorgusu devam ediyor. 
     Yetkililer, 20’den fazla kişinin gözaltına alındığını ve miting sonrası meydana gelen olaylarla ilgili görüntü kasetlerinin incelendiğini belirttiler. 
     Gözaltında bulunanların sorgularının ardından "Toplantı ve Gösteri Yürüyüşleri Kanunu’na Muhalefet" suçundan savcılığa sevk edileceklerini kaydeden yetkililer, görüntüyle ilgili kayıtların da savcılığa verileceğini bildirdiler. 
     Bu arada, Emniyet Müdürlüğü tarafından Miting Tertip Komitesi hakkında savcılığa suç duyurusunda bulunulacağı öğrenildi. 
     
</TEXT>
</DOC>
