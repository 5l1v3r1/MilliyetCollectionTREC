<DOC>
<DOCNO> 392051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/dunya/adun.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura Sarkozy'ye 
</HEADLINE>
<TEXT>


Paris'in göçmen banliyölerinde bir haftadır süren şiddet olaylarının büyümesinde, aldığı sert polisiye önlemler ve aşağılayıcı üslubuyla, İçişleri Bakanı'nın sorumlu olduğu belirtiliyor 

DIŞ HABERLER SERVİSİ 


Fransa'nın başkenti Paris'in 13 banliyösünde bir haftadan beri devam eden şiddet olayları hükümeti sarsarken, 2007'deki cumhurbaşkanlığı seçiminin favorisi, hem iktidardaki Halk Hareketi İçin Birlik Partisi'nin UMP lideri, hem de İçişleri Bakanı olan Nicolas Sarkozy'nin popülaritesine darbe indirdi. İçişleri Bakanı olarak polisi Amerikan tarzı sert yöntemler uygulamaya yönelten Sarkozy'nin Afrika kökenli, çoğu Müslüman göçmen halkın yaşadığı banliyölerdeki gençleri kışkırttığı ve olayların büyümesine neden olduğu ileri sürülüyor. 
Özellikle kanunsuzluğun h kim olduğu banliyölerde polisin yetkisini artırıp sokaktaki devriyeleri çoğaltan, yargıyı hızlandıran ve sonuçta suç oranını düşüren Sarkozy, önceleri halkın büyük desteğini aldı. Uyuşturucu kaçakçılarına ve kaçak göçmenlere göz açtırmayan Sarkozy'nin itibarı hızla yükseldi. Ancak olayların patlamasından kısa bir süre önce banliyölerde yaşayan gençleri "çöplük" olarak niteleyip bunlara karşı sıfır tolerans gösterileceğini, acımasız bir savaş yürütüleceğini söyleyen Sarkozy'nin bu yaklaşımıyla nefreti tetiklediği ileri sürülüyor. 

Polis de tepkili 
Bu arada Fransız Polis Sendikası Genel Sekreteri Francis Masanet, İçişleri Bakanı Nicolas Sarkozy'ye konuşma biçimini yumuşatma çağrısında bulundu. Masanet, "Olay yerine gelip, gençleri tahrik edip, daha sonra gidip uyumak çok kolay. Biz 24 saat olaylarla başa çıkmak durumundayız" dedi. 
Olaylara yol açan trajedinin kahramanları, 27 Ekim'de polisten kaçarken bir trafoya giren ve elektrik akımına kapılarak ölen 15 yaşındaki Malili Banou ile 17 yaşındaki Tunuslu Ziad'ın aileleri de Sarkozy'ye ateş püskürdü. İki gencin ailesi "ehliyetsiz" diye niteledikleri İçişleri Bakanı Sarkozy'nin görüşme talebini geri çevirdi. 
Hükümette Eşit Haklar Bakanı olarak görev yapan Aziz Begag, Sarkozy'ye yüklendi. Begag, "Gençlere ayaktakımı dememelisiniz. Gençlere üzerinize gelip peşinize polis takacağız dememelisiniz. Oralara olayları yatıştırmak için gitmelisiniz" dedi. 
250 kadar aracın yakıldığı, işyerleri ve marketlerin talan edildiği, karakolların işgal edildiği ve hatta ateşli silahların kullanıldığı olaylar Başbakan Dominique de Villepin ile Sarkozy arasındaki gizli çekişmeyi de su yüzüne vurdu. Hem Villepin, hem de Sarkozy Fransa dışı gezileri ertelerken, Villepin, şiddet olaylarını önlemenin İçişleri Bakanı Sarkozy'nin sorumluluğunda olduğunu ima ederek, "Sarkozy'ye güveniyorum" dedi. 

Sarkozy yangını böyle büyüttü 

Bir haftadan beri Paris'in göçmen gençlerin şiddet eylemlerine teslim olmasına neden olan gelişmeler şöyle 
19 EKİM İçişleri Bakanı Nicolas Sarkozy, banliyöleri temizleyeceğini ve şiddetin üzerine acımasızca yürüyeceğini söyledi. 25 EKİM Paris banliyösü Argenteuil'i ziyaret eden Sarkozy'ye şişe ve taş fırlatıldı. Sarkozy, gençleri ayaktakımı olarak niteledi. 27 EKİM Polisten kaçan Banou ve Ziad adlı göçmen gençler elektriğe kapılarak öldü. Olayın duyulması üzerine 23 otomobil ateşe verildi. 28 EKİM Clichy-sous-Bois banliyösünde 400 kadar genç, polisle kıyasıya çatıştı, 23 polis yaralandı. 29 otomobil ateşe verildi. 29 EKİM 20 araç yakıldı. 9 kişi gözaltına alındı. 31 EKİM Polis olaylar için gerilla savaşı tanımı yapmaya başladı. Sarkozy, kararlı olduğunu söyledi. 68 araç daha yandı. 1 KASIM Olaylar iyice yayıldı, Paris'in dört bir yanı eylem alanı oldu. 180 araç yakıldı. 2 KASIM Chirac, ilk kez konuştu ve "hararet düşürülmeli" dedi. 40 araç daha yakıldı. 3 KASIM Göstericiler ilk kez polis ve itfaiyecilere ateş açtı. 177 araç yakıldı, kentin 9 bölgesinde dükk nlar ateşe verildi. 

</TEXT>
</DOC>
