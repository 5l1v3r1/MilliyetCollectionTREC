<DOC>
<DOCNO> 388107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/guncel/axgun02.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef yüzde 10'a çıkarmak 
</HEADLINE>
<TEXT>


Milli Eğitim Bakanlığı, kanunda yapmak istediği değişiklikle, özel okulların toplam okullaşmadaki oranını yüzde 1.9'dan yüzde 10'a çıkarmak istiyor 

ANKARA Milliyet 

Milli Eğitim Bakanlığı, 625 Sayılı Özel Öğretim Kurumları Kanunu'nda yapmayı planladığı değişiklikle özel okulların toplam okullaşmadaki oranını yüzde 1.9'dan yüzde 10'a çıkarmayı hedefliyor. Bakanlık, özel okulların maliyet giderlerini azaltarak, bunun eğitim-öğretim ücretine yansıtılması, bu okullarda devlet yardımıyla öğrenci okutulması, velilere kredi ve vergi iadesi kolaylıkları getirerek ilgi ve talebin artırılmasını planlıyor. 

'Kalite artacak' 
Bakanlar Kurulu'nda imzaya açılan tasarıyla devlet okullarında kalitenin artacağını söyleyen Özel Öğretim Kurumları Genel Müdürü Cemal Taşar, özel okula öğrenci çekip devlet okulundaki sınıf kalabalığının önüne geçmeyi planladıklarını kaydetti. 
Tasarıyla kapasitesi 500 bin olmasına rağmen ancak 261 bin öğrencinin okuduğu bu okullardaki öğrenci sayısının 2.6 milyona çıkarılması planlanırken, Taşar, Türkiye'de 9092 özel öğretim kurumundan 1696'sını özel okulların oluşturduğunu kaydetti. 
Taşar, "Özel öğretim kurumlarının eğitim içindeki payı Fransa'da yüzde 17, Hollanda'da yüzde 72, Güney Kore'de yüzde 55, Türkiye'de yüzde 1.9. Bu oranın yüzde 10'a çıkarılması planlanıyor" dedi. 
Taşar, AB ülkelerinin çoğunda özel okulda öğretmen maaşlarının devletçe karşılandığını söyledi. 


</TEXT>
</DOC>
