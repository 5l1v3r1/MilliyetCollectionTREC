<DOC>
<DOCNO> 356487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/spor/spo06.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Geri dönüş yok 
</HEADLINE>
<TEXT>


Kulüpler Birliği naklen yayın konusunda taviz vermiyor. Ankaragücü Başkanı Cemal Aydın, "Zaman daralıyor. Eğer federasyon çözüm bulamayacaksa oyuncularımızı boşuna yormayalım. Biraz daha tatil yapsınlar" dedi 

NECMİ KEPÇETUTAN 


Kulüpler Birliği Vakfı, naklen yayın konusundaki sorunun bir an önce çözülmesini ve federasyonun acilen somut adım atmasına bekliyor. Vakıf Başkanı İlhan Cavcav, Ankaragücü Başkanı Cemal Aydın, Gaziantepspor Başkanı Celal Doğan ve Ankaraspor Başkanı Hilmi Gökçınar, amaçlarının restleşme değil hak arama mücadelesi olduğunu belirtirken, lig konusunda tavırlarını gelişmelere göre belirleyeceklerini söylediler. 
Başkanlar dört büyük kulübün Anadolu'dan futbolcu almama kararı ile ilgili olarak "Kendilerine minnettar kalırız. İnşallah bu kararlarının arkasında dururlar da biz de kadrolarımızı koruyarak mücadelemizi sürdürürüz. Onlara oyuncu satacağız diye bir düşüncemiz olmadı. Aksine onlar bizim futbolcularımıza talip olup, alıyorlar, kafalarını karıştırıyorlar" ifadeleriyle mesaj gönderdiler. 
Gençlerbirliği Başkanı İlhan Cavcav kavgayla bir yere varılamayacağını kaydederek, "Dört kulüp toplantılara katılmayız, kararları tanımayız diyorlar. Bu demogojidir. Bizim demogojiye karnımız tok. Efendi gibi gelsinler, bu otomobilin ön tekerleği olsunlar. Kavga ile bir sorun çözülmez. Biz sadece eşitlik istiyoruz" dedi. 

Avanta para istemiyoruz 
Gaziantespor Başkanı Celal Doğan ise "Hareketimiz bir restleşme değil hak arama olayı. Dört büyüğün reytingi tartışılmaz. Ama onların gündelik başarılarıyla da Türk futbolu bir yere varmaz. Biz avanta para istemiyoruz. Onlar da, biz de sahada kazanarak para alalım. Ligin başlamasına az kaldı. Federasyon bir an önce karar versin. Biz de tutumumuzu ona göre belirleriz. Ortada genel kurul kararı var. Hukukçulara incelettik, uygulanmalı" ifadelerini kullandı. 
Ankaragücü Başkanı Cemal Aydın da adaletli dağıtımdan kaçmanın mümkün olmadığını kaydederek, "Onlar lokomotif. Ama lokomotif tek başına İstanbul - Ankara seferi yapmaz. Yapsa da bir anlamı olmaz. Bunun vagonu, yolcusu da olacak. Biz adalet istiyoruz. Sahada kazananın çok almasını istiyoruz. Zaten bütün puanları onlar alıyor. Biz de çok kazanmak için çok puan almaya çalışacağız. Gaziantepspor, Gençlerbirliği, Ankaragücü daha önce bu takımları geride bıraktı. Ama yine onlar çok para aldı. O zaman bu mücadelenin ne anlamı var Zaman daralıyor. Çözüm bulamayacaklarsa söylesinler oyuncularımızı boşa yormayalım. Lig daha geç başlayacaksa biraz daha tatil yapsınlar" dedi. 

'Mektup yanlış yere' 

Kulüpler Birliği, "Futbol sektörüne uygulanan verginin yüzde 15'e indirilmesini anlayamıyoruz" diyen TOBB Başkanı Rıfat Hisarcıklıoğlu'na dün tepki verdi 

TOBB Başkanı Rıfat Hisarcıklıoğlu'nun, "Ülkeyi sırtlayan girişimci ağır vergi yükü altında ezilirken, futbol sektörüne uygulanan verginin yüzde 15'e indirilmesini anlayamıyoruz. Bazı kulüplerin astronomik vergi kaçakçılığını legal hale sokmasının gerekçesi olamaz. Futbolcunun işçi, esnaf, tüccar, sanayiciden üstün tarafı, ekonomiye katkısı nedir Futbolun ülke ekonomisine katkısı nedir " açıklamalarına Kulüpler Birliği'nden sert tepki geldi. 
Vakıf Başkanı İlhan Cavcav, Ankaragücü, Gaziantepspor, Ankaraspor ve Diyarbakırspor başkanlarıyla birlikte yaptığı basın toplantısında, "Futbol bir endüstridir ve ülke ekonomisinde yeri büyüktür. Futbolun serbest bölgesi, teşviği, yatırım indirimi, vergi iadesi yoktur. Vergi oranları yüzde 15'e indiriliyor cümlesi bilgi sahibi olmadan fikir sahibi olmanın ifadesidir" dedi. 
Gaziantepspor Başkanı Celal Doğan ise "Sayın Hisarcıklıoğlu yanlış yere mektup yollamış. Astronomik harcamayı biz değil dört büyükler yapıyor. Ne yazık ki, onlar şu anda burada değiller. Onları savunmak yine bize, Kulüpler Birliği'ne düşüyor. Türkiye'de 1 milyon 600 bin vergi mükellefi var. Futbolda ise 4 bin 600. Bunların hepsi de tek tek vergi mükellefi. Kaçağın olamayacağı tek yer burası" diye konuştu. 

Sürpriz isim Kemal Dinçer 

Can Çobanoğlu ile yollarını ayırmaya hazırlanan Futbol Federasyonu, Milli Takım menajerliği için Kemal Dinçer'i gündemine aldı. Ersun Yanal ve ekibinin görevine son verilmesinin ardından menajer Çobanoğlu'nun da yerine aday arayan federasyonun, Milli Takımlar başdanışmanlığına getirilen Fatih Terim'in de onayını aldığı taktirde bir dönem Fenerbahçe futbol takımı menajerliğini yapan Dinçer'i düşündüğü öğrenildi. Fatih Terim'in yardımcılıkları için Oğuz Çetin ile Mehmet Özdilek'i istediği, Müfit Erkasap'ın da ismi geçtiği bildirildi. Tecrübeli hoca, Ümit Milli Takım için ise Ünal Karaman ve Hayati Soydaş ile görüşecek. 



</TEXT>
</DOC>
