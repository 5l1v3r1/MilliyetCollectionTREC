<DOC>
<DOCNO> 392109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/spor/spo30.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Eski okulunda ders verecek 

Avrupa Antrenörler Birliği Kongresi'ne konuşmacı olarak davet edilen Dünya rekortmeni milli atlet Elvan Abeylegesse'nin antrenörü Ertan Hatipoğlu bugün kariyerinin en önemli günlerinden birini yaşayacak. Kongrenin düzenleneceği Sofya Spor Akademisi mezunu olan Ertan Hatipoğlu, yıllar sonra gideceği okulunda, bu kez öğretmenleriyle "Rekortmen atlet nasıl yetiştirilir" konusunda bilgilerini paylaşacak. 

Amerikan futbolu geri sayımda 

Beyzbol ve Softbol Federasyonu, hazırlıkları süren Amerikan Futbolu Ligi öncesi bir turnuva düzenleyecek. 12-13 Kasım'da İstanbul Pendik Sahası'nda maçlar yapılacak, rövanşlar ise Mersin, Konya, İzmir, Ankara ve Eskişehir'de 19-20 Kasım'da gerçekleştirilecek. Bu turnuva, 26 Kasım'da başlayacak lig öncesi maratona katılacak kulüpler için en önemli hazırlık evresini oluşturuyor. 

Ata sporu için tarihi iddia 

Güreş Federasyonu Asbaşkanı Sebahattin Kasap, güreşin Türkler'in tarih sahnesine çıkmasından önce de varolduğunu, tüm insanlığın ata sporu olduğunu söyledi. Kasap, "Hatta M.Ö. 1500'lü yıllarda Hindistan'da serbest tutuşa dayalı güreş yapılmaktaydı. Sümerler'in Gılgamış Destanı'nda güreşten söz ediliyor. M.Ö. 7. yüzyıla ait Çin belgelerinde ve M.Ö. 1. yüzyıla ait Japon belgelerinde de güreş görülüyor" dedi. 

Kuhn takipte 

İsviçre Teknik Direktörü Kobi Kuhn, milli takım kaptanı Vogel ile birlikte Schalke karşısında izlediği Fenerbahçe'yi beğendiğini söyledi. Milli futbolcuların performansını görmek için televizyon karşısına geçtiğini söyleyen Kuhn, "Fenerbahçe kötü değildi. Dokuz kişiyle ancak bu kadar direnebilirsiniz. Böylece Türk Milli Takımı'nda oynayan beş futbolcuyu da izlemiş oldum. Schalke'de Hamit'i çok başarılı buldum. İkinci maçımızda görevli İspanyol hakem Cantalejo'nun ne kadar otoriter olduğunu da gördük" dedi. 

Milli Takım açıklanıyor 

Dünya Kupası baraj maçlarında 12 ve 16 Kasım'da İsviçre ile karşılaşacak olan A Milli Takım'ın aday kadrosu bugün açıklanacak. 6 Kasım'da toplanacak olan Milli Takım, 7 Kasım'da İsviçre'ye hareket edecek. Kritik baraj maçlarının Kanal D'den naklen yayınlanacağı açıklandı. 

Sivas ayaklandı 

Fenerbahçe ile ilk kez bir resmi maç oynayacak olan Sivas'ta, karşılaşma için adeta seferberlik ilan edildi. Futbolcular, bu maça ayrı bir havayla hazırlanırken, maç biletleri de tükendi. Sarı - lacivertliler için ise kale arkasında bin 300 kişilik yer ayırıldı. Kaptan Mohammed Ali, "Rize yenilgisinin ardından Fenerbahçe karşılaşması bizim için önem kazandı. Rakibimizin Şampiyonlar Ligi sınavından yorgun döneceğini düşünüyoruz" diye konuştu. 

Erciyes'te sıkıntı 

Denizlispor ile yarın karşılaşacak olan Erciyesspor'un Teknik Direktörü Mustafa Uğur, bayramın üçüncü günü taraftarlarına çifte bayram yaşatmak istediklerini söyledi. Karşılaşmaya, kart cezalıları Die, Ömer Ateş ve sakat olan kaptan Timuçin'den yoksun olarak hazırlandıklarını kaydeden Uğur, "Takımda sezon başından beri banko oynayan 3 arkadaşımız bu hafta görev yapamayacak. Bu bizim için önemli bir eksiklik" diye konuştu. 

Sağlam söz verdi 

Denizlispor Başkanı Zafer Katrancı, futbolculardan bayram hediyesi olarak üç puan istedi. Yeşil - siyahlıların, ailelerinden ayrı bir bayram geçirdiğini söyleyen Katrancı, "Burası da sizin aile ocağınızdır" dedi. Teknik Direktör Nurullah Sağlam ise Katrancı ve yöneticilere teşekkür ederek, "Bu içtenliğiniz karşısında ben de futbolcularım adına Kayseri Erciyesspor maçını kazanacağımıza söz veriyorum" diye konuştu. 

Otel sıkıntısı 

Bursaspor'un cezası nedeniyle yeşil - beyazlılar ile Çanakkale'de karşılaşacak olan İstanbul Büyükşehir Belediyespor, otel sıkıntısı yaşıyor. Bir haftadır otel aradığını ifade eden Futbol Şube Sorumlusu Abdullah Başar, "Bayram dolayısıyla her yer dolu. Her deplasmanda beş yıldızlı otellerde kalan takımımız bu kez iki yıldızlı bir pansiyonda konaklayacak. Bu nedenle federasyonu şiddetle eleştiriyorum. Keşke Bursa'da oynasaydık. Nerede kalacağımız belliydi" dedi. 

Önder Kurtuluş savaşı başladı 

10 maçta hükmen galip sayıldığı Adanaspor maçı dışında galibiyet alamayan Aydınspor, ligin güçlü ekiplerinden İzmirspor'u yenerek büyük sükse yarattı. Başkan Tansel Önder, "Aydınspor'da kurtuluş savaşı, İzmirspor maçıyla başlamıştır" dedi. Öte yandan Siyah - beyazlı yönetim, karşılaşma sonrasında futbolcu ve personele bir miktar bayram harçlığı dağıttı. 






</TEXT>
</DOC>
