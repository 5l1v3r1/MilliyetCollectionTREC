<DOC>
<DOCNO> 375264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/siyaset/asiy.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet terbiyemiz var, örgütle pazarlık olmaz 
</HEADLINE>
<TEXT>


Erdoğan, "Kürt sorunu"yla ilgili olarak, "Bu benim belediye ve il başkanı olduğumda işlediğim bir konu. Bunu ayaküstü yapmadık. Yaklaşımımız devletten farklı değil" dedi 

Abdullah Karakuş 


Kullandığı "Kürt sorunu" ifadesiyle tartışma yaratan Başbakan Recep Tayyip Erdoğan, bu söylemin devlet politikası olmadığı yönündeki görüşlere katılmadığını açıkladı. Erdoğan, terör örgütüyle masaya oturacak kadar devlet terbiyesinden uzak olmadıklarını vurguladı. Akdeniz Kurumsal Ödülü'nü almak üzere Napoli'ye giderken uçakta açıklamalarda bulunan Erdoğan, özetle şunları söyledi 
AYAKÜSTÜ YAPMADIM Parti programımızda şöyle yazıyor "Kimimizin Güneydoğu, kimimizin Kürt, kimimizin terör sorunu dediğimiz olay, maalesef Türkiye'nin bir gerçeğidir." Bu benim belediye başkanlığım dönemimde de açıkladığım, bundan önce içinde bulunduğum siyasi partide il başkanı olduğum zamanlarda işlediğim bir konudur. Biz bu olayları ayaküstü düşüncelerle yapmadık. 
DEVLETTE FARKLI DÜŞÜNÜLMÜYOR Devlet politikası noktasında da çok farklı şeyler yok. Bizim bu yaklaşım tarzımız, devlette farklı düşünülen bir şey değil. Muhalefet partisi, öbürü, uygulanması gereken politika nedir, farkında değil. Ama kesinlikle, PKK ile bugüne kadar olduğu gibi, bugünden sonra da asla bir pazarlık gibi yaklaşım tarzımız olmamıştır, olamaz. 
DAYANIŞMA İÇİNDEYİZ "Olaylar 3 Ekim'i gölgeleme girişimi mi " sorusu üzerine Temenni ederiz ki öyle değildir. Silahlı kuvvetlerimiz, emniyet her önlemi alıyor. Tüm kurumlarla dayanışma içindeyiz. 
DAYATAMAZSIN Bu hükümet, hiçbir ayrımcılığa tabi tutmadan, samimi, hakikaten saf, tertemiz vatandaşlarımızın yanındadır. Türk vatandaşlığı üst kimliktir, "Türk vatandaşı olan herkes Türk'tür" ifadesi etnik açıklama değildir, anayasal vatandaşlık açıklamasıdır. Kürt vatandaşımıza, "Kürt değilsin, Türk'sün" dayatması yanlıştır. 

Seferihisar'da terör yoktu 

BULAŞTIRMA GAYRETİ Son dönemde yaşanan olaylara senaryo olarak bakmıyorum. Bana emniyetin verdiği bilgilere göre, Seferihisar olayı, kesinlikle terör eylemi değil. Fakat bazı yerlerde maalesef tahrikler var. Maçka'daki olay tamamen terör. Bu, özellikle Karadeniz'i bu işe bulaştırma gayretidir. 
TERÖRLE MÜCADELE KURULU'NU TOPLARIM Yeni bir terör birimine ihtiyaç olup olmadığına hükümet karar verir. Zaten oluşturulmuş Terörle Mücadele Yüksek Kurulu var. Belki yakında bu kurulu toplarım. 

Generallerle görüşürüm 
Erdoğan, gelecek hafta PKK ile ilgili görüşmeler yapmak üzere Türkiye'ye gelecek ABD'nin Irak harek tından sorumlu Merkezi Kuvvetler Komutanı John Abizaid ile Avrupa Kuvvetleri Komutanı Orgeneral James Jones'la görüşebileceğini belirtti. Erdoğan, "İzlenimlerim, olumlu olacağı yönünde" dedi. 

Sizinle pupa yelken Akdeniz'e açılacağız 

Başbakan Erdoğan, daha önce İspanya Vakfı Juan Carlos, Ürdün Kralı Hüseyin Bin Tallal, Fas Kralı 2. Hasan gibi isimlere verilen Akdeniz Laboratuvarı Vakfı'nın geleneksel Avrupa Kurumsal Ödülü'nü aldı. Erdoğan'a ödül olarak bir plaket ve tabak, "Sözlerini hayata geçiren lider" sözleriyle sunuldu. "Sizin katkılarınızla rüzg r olmasa da pupa yelken Akdeniz'e açılacağız" övgüsü yapılan Erdoğan da vakfa, Anadolu motiflerinden oluşan el işlemesi kilim hediye etti. Bu yıl bir başka kategoride de eski Filistin lideri Yaser Arafat ödüle layık görüldü. Erdoğan, ödülünü aldıktan sonra Roma'ya geçerek, Chigi Sarayı'nda Başbakan Berlusconi ile bir araya geldi. 2 saat süren görüşmede Türkiye'nin AB üyeliği için bütün kriterleri yerine getirdiğini belirten Erdoğan, "ahde vefa" gereği sıranın AB ülkelerinde olduğunu kaydederek, "AB'nin sözünü tutmasını bekliyoruz" dedi. Berlusconi de, "Siz haklısınız. Kararlı duruşunuz yerindedir. Türkiye'nin AB üyeliğini sonuna kadar destekliyoruz" diye konuştu. Berlusconi, Erdoğan'ı kabine üyeleriyle yapılan bir toplantıya da götürerek bakanlarıyla tek tek tanıştırdı. Akşam saatlerinde Como Gölü yakınlarındaki Ambrosetti Forumu'na katılan Erdoğan, enerji politikaları konusunda da bir konuşma yaptı. 

Mor saçlı tercüman 

İtalya gezisinde Erdoğan'ın tercümanlığını sanatçı Serra Yılmaz yaptı. Yılmaz'ın sarı ve mor renkli saçıyla kıyafeti dikkati çekti. Yılmaz'ın, "dışarıdan özel tercüman" uygulaması kapsamında, İtalya'da yaşadığı için özellikle tercih edildiği öğrenildi. 


</TEXT>
</DOC>
