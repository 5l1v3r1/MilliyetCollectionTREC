<DOC>
<DOCNO> 358817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/magazin/amag.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl ayakları yere basmıyor 
</HEADLINE>
<TEXT>


Tüm dünyada gözlerden uzak yaz tatili yapmak isteyenlerin tercihi özel tekneler, bu yıl Türk sanatçıların da gözdesi 

İlknur Gülmez 

Türk sanatçılar da artık tekneyle gözlerden uzak günler yaşamayı tercih ediyor. Hülya Avşar-Kaya Çilingiroğlu, Nurgül Yeşilçay-Cem Özer, Sibel Can-Sulhi Aksüt ve manken Tuğba Özay kiraladıkları, Arzum Onan-Mehmet Aslantuğ ise kendilerine ait teknelerde tatil yapıyor. Eşi ve kızı Zehra'yla birlikte, günlüğü 3 bin euroya kiraladığı ahşap guletle denize açılan Avşar, Ege sahilleri ile Yunan adalarını dolaştıktan sonra Bodrum'a demir attı. 

Osman Nejat'ın ilk tatili 
Bu yıl anne olan Nurgül Yeşilçay ise, oğlu Osman Nejat ve eşiyle 2 direkli bir tekne kiralayarak soluğu güney sahillerinde aldı. Yeni yayın döneminde bir komedi dizisiyle ekrana dönüş yapmaya hazırlanan Yeşilçay, 15 gün dinlendiklerini söyledi. 
Başrolünü oynadığı 'Bir İstanbul Masalı' adlı dizinin ekranlara vedasının ardından eşi Arzum Onan ve oğlu Can'la denize açılan Aslantuğ da, ailesiyle dünya turuna çıkmak istediğini ifade etti. 

Ailecek Mavi Tur 
Geçen yıl Miami'yi tercih eden Sibel Can da, gelecek hafta eşi Sulhi Aksüt ve çocuklarıyla Mavi Tur'a çıkacak. Özcan Deniz de bu ay içinde denize açılacak isimlerden. 


</TEXT>
</DOC>
