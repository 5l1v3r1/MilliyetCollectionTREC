<DOC>
<DOCNO> 355721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/guncel/agun.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Endüstri Holding'in ocağı çeteye peşkeş çekildi 
</HEADLINE>
<TEXT>


Endüstri Holding'in başkanı Mustafa Ertekin, şirkete ait villayı geri vermemek için mermer ocağını Kürşat Yılmaz grubuna 60 milyar liraya devretti. Yılmaz'ın adamı ocağın yüzde 50'si için 1 milyon dolar istedi 

MUSA KESLER İstanbul 

Gurbetçilerden toplanan trilyonlarca lirayla kurulan Endüstri Holding'in yağmalanmasıyla ilgili olarak hazırlanan iddianemede, holdingin Yönetim Kurulu Başkanı Mustafa Ertekin'in görevden ayrıldıktan sonra şirkete ait villa ve lüks Mercedes'i geri vermemek için Kürşat Yılmaz grubunu devreye soktuğu, karşılığında da mermer ocağını almalarını sağladığı yer aldı. 
Adana Cumhuriyet Başsavcılığı'nın iddianamesine göre olay şöyle gelişti Mustafa Ertekin, yönetim kurulu başkanlığını yaptığı dönemde şirketin parasıyla, 'yönetim kurulu başkanı ikametgahı' olarak Konya Meram'da bir villa yaptırdı. Makam aracı olarak da 400 bin dolar değerinde son model bir Mercedes aldı. Ertekin, yönetimden ayrıldıktan sonra villa ve otomobili kullanmaya devam etti. Yeni Yönetim Kurulu Başkanı Halil Şafak, villa ve otomobili geri alamayınca mahkemede ihtiyati tedbir kararı aldırdı. 
Bunun üzerine Ertekin, suç örgütleriyle temasa geçti. İstanbul'a giden Ertekin, Kürşat Yılmaz'ın yardımcısı Ali Oymak'la anlaştı. Ertekin, villa ve Mercedes'i kurtarması karşılığında holding iştiraklerinden Akmeraş A.Ş. isimli mermer ocağını kendilerine devrini sağlayacağı sözünü verdi. 
Kürşat Yılmaz grubu devreye girdi, Şafak'ın, Ertekin'e daha önce göreve gelmeden verdiği imzalı 5 boş k ğıt tehdit unsuru olarak kullanıldı. Şafak, çetenin müdahalesi üzerine karşı durmaktan vazgeçti. Menfaat temin etmek için de, Ertekin ve çeteyle beraber hareket etmeye başladı. Villa üzerindeki tedbir de kaldırıldı. 

Holding yönetimi değişti 
Daha sonra holding yönetimi değiştirildi, örgütün belirttiği şirkete, mermer ocağı 200 bin YTL karşılığında satıldı. İddianameye göre çete, satışın iptalini önlemek için mermer ocağını, daha sonra başka bir şirkete devretti. Çete, 200 bin YTL'nin de sadece 60 bin YTL'sini ödedi. Bu paranın önemli bir kısmı ise Ertekin ve adamları tarafından paylaşıldı. 
Adana Cumhuriyet Başsavcılığı, Selçuk Üniversitesi'nin uzmanlarından oluşan bir bilirkişi heyeti tayin ederek ocağın gerçek değerini sordu. Bilirkişi raporunda, farklı derinlik alternatiflerine göre hesaplar yapıldı. 40 metrelik üretimin değerinin yaklaşık 4 trilyon lira olduğuna dikkat çekildi. İddianamede "Mermer ocağının gerçek değeriyle ödenen rakam arasındaki fark, suç örgütünün Akmeraş olayında elde ettiği menfaat miktarıdır" denildi. 

Yüzde 50'sini 1 milyon dolara versem... 

İDDİANAMEDE, Yılmaz'ın yardımcısı olduğu öne sürülen Ali Oymak'ın, mermer ocağının ele geçirilmesinden sonra Mehmet Şap isimli bir kişiyle yaptığı konuşma 
A.O. Mermer ocağını aldık ya 
M.Ş. Ne Nasıl mermer 
A.O. Abi, Muğla beyazı, 197 hektar, onların üstü ama o bölgedeki mermerlerin en güzeli, kristalli tam beyaz olan da bizim mermer. Şimdi bakalım işte bir ortak bulup yüzde 50'sini verip alacağız. Burada manyak manyak rakamlar diyorlar, ya da komplesini satacağız, adamlar diyor ki 700 bin dolar kadar. 
M.Ş. Mesela makine parkurunu koyacaksın, o da bir yıl leasingli oluyormuş. 
A.O. Piyasada malı tutmuş, bu ocak Endüstri'den geçme, Endüstri battı ya, şimdi bu iş ayrı, biz diyoruz ki yüzde 50'sini 1 milyon dolara versem, ocak Akmeraş diye geçiyor, çok kıymetli bir taş yani, leasing ile alırız makineleri. Teşvik bölgesinde fabrika, 25 dönüm kapalı alanı. Orada fabrikayı aldığımız zaman oradan vergi, sigorta, elektrik, su yüzde 80'ini ödemiyorsun. 

11 bin 800 kişi mağdur oldu 

ELEKTRİK panoları atölyesi sahibi Mustafa Ertekin tarafından Konya'da kurulan Endüstri Holding, Avrupa'daki Türklerden 'dini duygularının sömürülmesi' yoluyla toplanan yaklaşık 300 milyon markla hızla büyüdü. Ertekin, 1996'dan 2002 Temmuz'una kadar holding başkanı oldu. Holdingin içinden yapılan şik yetler üzerine Sermaye Piyasası Kurulu şirketi izlemeye aldı. İnceleme sonucunda savcılıklara suç duyurusunda bulundu. 11 bin 800 ortağın mağdur olduğu Endüstri Holding'in varlıklarının yağmalandığı, bir çete tarafından bazı iştiraklerin ucuza kapatıldığı iddialarıyla ilgili soruşturma başlatıldı. 16 holding yöneticisi, Ertekin ve Yılmaz tutuklandı. 

Peker'in adıyla gözdağı verdi 

İDDİANAMEDE, Sedat Peker'in adı da yer aldı. Ertekin, çeşitli vasıtalarla Peker'in Konya'daki temsilcisi olduğu iddia edilen "Saraylı Mehmet" lakaplı Seyit Mehmet Yüksel'e de ulaştı. Yüksel ve adamlarıyla anlaşan Ertekin, bu kişilerle olan ilişkisini holdingin diğer yöneticilerine baskı unsuru olarak kullandı ve Peker'in arkasında olduğunu ima ederek gözdağı vermeye çalıştı. Bu ilişki karşılığında Peker'in adamlarına menfaat temin edildi. 


</TEXT>
</DOC>
