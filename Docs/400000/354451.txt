<DOC>
<DOCNO> 354451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonspo22.html </URL>
<DATE> 2005/06/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Tahkim, liglerin tescil edilmemesi için yapılan görüşme sona erdi 
</HEADLINE>
<TEXT>

     Futbol Federasyonu Tahkim Kurulu'nun, liglerin tescil edilmemesi için bazı kulüplerin yaptığı başvuruyla ilgili duruşmalı toplantısı sona ererken, özellikle Merkez Hakem Kurulu'nun geçersiz olduğunu savunarak ligden düşmenin kaldırılmasını talep eden kulüplerin temsilcileri, umutlu açıklamalar yaptı. 
     İstinye'deki Amatörlerevi'nde, Samim Ünan başkanlığında toplanan Tahkim Kurulu, kulüp temsilcileri ve avukatları ile Futbol Federasyonu avukatlarını dinledi. Duruşmalar sonrası Birinci Süper Futbol Ligi'ne veda eden 3 kulübün temsilcileri, basın mensuplarına açıklamalarda bulundu. 
     İstanbulspor Kulübü Asbaşkanı Orhan Seyfi Güner, duruşmaların kendileri açısından olumlu bir görüşme olduğunu ifade ederek, ''İddialarımızı tek tek dile getirdik. Futbol Federasyonu avukatları ise savunmalarını yaptı. Çok olumlu bir sonuç bekliyorum, çünkü görünen o. Ortada çok açık bir hukuk dışı durum söz konusu. Bu aykırı durumdan etkilenen olmamalı. Yüzde 100 olumlu bir karar çıkacaktır. Kanaatim, duruşma sonrası daha da pekişti. Bu hukuka aykırılığın, yaşanan mağduriyetin giderilesi lazım. Olumlu bir neticeyle inşallah düşme uygulaması kaldırılacaktır'' diye konuştu. 
     Güner, Tahkim Kurulu'nun vereceği kararın olumsuz çıkması durumunda ise hak arama eylemlerinin süreceğini dile getirerek, ''Gerekli tüm mercilere başvurumuzu yapacağız. Adli yargıya, uluslararası yargıya, Avrupa İnsan Hakları Mahkemesi'ne gideceğiz. Çünkü ortada çok açık bir ihlal var'' dedi. 
     
     SEZGİN ''KARA SAYGILI OLACAĞIZ'' 
     Akçaabat Sebatspor Kulübü Başkanı Veli Sezgin de Merkez Hakem Kurulu'nun, yetkisiz olarak Birinci Süper Lig'de bir süre maç yönettirdiğini iddia ederken, ''MHK'nın yasal olmadığı ortada, bir gerçek. Avukatlarımız haklarımızı savundu. Ben ümitliyim, ama verilecek karara saygı duyacağımızı bildiriyoruz. Olumsuz bir karar da çıksa, Tahkim Kurulu'nun vereceği karara saygı duyacağız'' dedi. 
     
     AYDIN ''KAYBOLAN HAKKIMIZI İSTİYORUZ'' 
     Sakaryaspor Kulübü Başkanı Selahattin Aydın ise Tahkim Kurulu'na yasal dayanaklarını sunduklarını ve bu sezon ligden düşmenin kaldırılmasını istediklerini yineledi. 
     Aydın, ''Diğer kulüplerin haklarına zarar gelmeyecek şekilde, gerekçelerimizi sunduk. İnşallah hukuka uygun bir karar çıkmasını bekliyoruz. Lehimize çıkacağını düşünüyorum. Kazanılmış haklara dokunulmadan, hakları kaybolan kulüplerin haklarının saklı kalmasını istiyoruz'' dedi. 
     Bu arada Tahkim Kurulu'nun, kararını yazılı olarak açıklayacağı bildirildi. 
     
</TEXT>
</DOC>
