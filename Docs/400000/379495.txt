<DOC>
<DOCNO> 379495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur36.html </URL>
<DATE> 2005/09/18/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
'Gelinim Olurmusun' programıyla tanınan Ata Türk otelde ölü bulundu 
</HEADLINE>
<TEXT>

     Televizyonda yayınlanan "Gelinim Olur musun " programıyla tanınan Ata Türk 24 , Adana’da bir otel odasında ölü bulundu. 
     Bir barda program yapmaya hazırlanan Cansever ile 2 gün önce Adana’ya gelen Ata Türk, kaldığı İpek Palas Oteli’ndeki odasında ölü bulundu. 
     Yetkililer, Ata Türk’ün alkol komasına girdiği için ölmüş olabileceğini, ancak kesin ölüm nedeninin otopsi sonrasında belirleneceğini kaydetti. 
     
     HASTANEYE, CANSEVER'İN MENAJERİ GETİRDİ 

     Otel odasında ölü olarak bulunan Ata Türk’ün 24 , hastaneye sanatçı Cansever’in menajeri tarafından getirildiği bildirildi. 
     Üniversal Hastanesi Acil Servis Nöbetçi Doktoru Erdinç Kurtoğlu, gazetecilere yaptığı açıklamada, Ata Türk’ün, acil servise saat 17.30 sıralarında getirildiğini ve ilk muayenede "eks" halinde olduğunu belirlediklerini söyledi. 
     Dr. Kurtoğlu, hastaneye sanatçı Cansever’in menajeri Hüseyin Karlı tarafından getirilen Ata Türk’ün, vücudunda herhangi bir darp izine rastlamadıklarını belirterek, "Bu nedenle ölümü şüpheli bularak Cumhuriyet Savcılığı’na bildirdik" dedi. 
     Bu arada, "Kaynana Semra" olarak bilinen annesi Semra Yücel ile katıldığı televizyon programıyla tanınan Ata Türk’ün cenazesinin, hastanedeki işlemlerinin tamamlanmasının ardından Adli Tıp Kurumu’na götürüleceği bildirildi. 
     
</TEXT>
</DOC>
