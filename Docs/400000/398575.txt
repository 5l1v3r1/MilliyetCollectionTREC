<DOC>
<DOCNO> 398575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun10.html </URL>
<DATE> 2005/11/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Küresel ısınmaya, kitle imha silahı benzetmesi... 
</HEADLINE>
<TEXT>

     Kanada'nın Montreal kentinde bugün başlayacak ve 180'den fazla ülkenin BM çerçevesinde katılacağı konferansta iklim değişikliğiyle mücadelede gelecekte uygulanacak strateji tartışılacak. 
     2 hafta sürecek konferansa katılan ülkelerin, 2012'de sona erecek Kyoto protokolündeki yükümlülüklerin uzatılması ve yeni ülkelere de uygulanması konusunda karar vermeleri bekleniyor. 
     Avrupa ülkeleri ve Kanada, 2010'a kadar sera etkisine yol açan gazların azaltılması konusunda yeni bir uluslararası anlaşmaya varılmasının gerekli olduğunu düşünürken, bu konferansta böyle bir anlaşmaya varmanın pek olanaklı olmadığı görülüyor. 
     Bu konuda yeni anlaşma isteği, 2001'de Kyoto'yu reddeden ve Montreal'deki konferansta da reddedeceğini önceden açıklayan ABD engeliyle karşılaşıyor. 
     Çin, Hindistan ve Brezilya gibi sanayileri hızla büyüyen ülkelerse bu konuda hakem rolü üstleniyor. Şu anda Kyoto anlaşması altında kirliliğe yol açan gaz salınımlarını azaltma yükümlülükleri bulunmayan bu ülkeler, gelecekteki bir anlaşmanın gelişmelerini frenlemesinden endişe ediyorlar. 
     Avrupa ülkeleri ve Kanada'nın ise bu ülkelere orta vadede gaz salınımının azaltılması konusunda zorlayıcı tedbir almaları yönünde ısrarcı olmamaları ve böylece bu ülkeleri ikna etmeye çalışmaları bekleniyor. 
     BM konferansı, 7 ve 9 Aralık'ta yüz kadar çevre bakanına ev sahipliği yapacak Kanada Çevre Bakanı Stephane Dion için ise biraz sıkıntılı başlıyor. Kanada hükümeti bugün parlamentoda verilecek ve belki de düşmesine neden olacak bir soru önergesiyle karşı karşıya bulunuyor. 
     
     LORD MAY'İN UYARISI 
     Öte yandan, Montreal'de başlayacak konferans öncesi, İngiliz Bilimler Akademisi Başkanı Lord May'in açıklamaları, küresel ısınmanın korkunç tehlikelerine dikkat çekiyor. 
     Lord May bugün yayımlanan konuşmasında, küresel ısınmanın sonuçlarının kitle imha silahlarının sonuçlarıyla karşılaştırılabileceğini söyledi. 
     Denizlerin yükselmesinin, su rejiminin değişmesinin, aşırı doğa olaylarında görülen artışın, sellerin, kuraklık ve kasırgaların artışına dikkat çeken Lord May, ''Bunların vahim sonuçları, kitle imha silahlarınınkilerle karşılaştırılabilir seviyede'' dedi. 
     Lord May, Katrina kasırgasının verdiği zararın ABD'nin 2005'teki GSMH'sinin yüzde 1,7'sine karşılık geldiğini ve Meksika Körfezi'nin Amerikan tarafının yüzyıl sonuna dek oturulamaz hale geldiğini belirterek, ''Katrina'dan önce yapılan araştırmalar, okyanusların yüzey sıcaklığının arttığını ortaya koyuyor. Bu durum, kasırgaların sayısının artışına değil, yoğunluklarına büyük etkide bulunuyor'' diye konuştu. 
     Lord May, Montreal'deki iklim konferansı öncesinde yaptığı açıklamasında, bu toplantı eğer, sera etkisine yol açan gazların azaltılmasının gerekliliği konusunda en azından bir araştırmanın yapılmasını sağlayabilirse yapıcı sonuçlanmış kabul edilebileceğini söyledi. 
     
</TEXT>
</DOC>
