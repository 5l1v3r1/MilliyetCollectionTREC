<DOC>
<DOCNO> 394988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/aspo.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz, bu değiliz 
</HEADLINE>
<TEXT>


Hepimiz biliyoruz ki, takım ve birey olarak çizgimiz ilk maçta yaşadıklarımız gibi değil. Biz daha tecrübeli ve kaliteliyiz. İsviçre'den daha fazla koşarsak, bu iki faktörün önemi ortaya çıkar 


Neuchatel maçı ile milli maçın havası başka... Biz oradaki saha dışı olayları rövanşa taşımadık. Zira bunun bize hiçbir faydası olmazdı. Eğer o sizin istiklal marşınızı ıslıkladıysa, sizde burada daha fazla ıslıklarsınız, olur biter. Belki de bunlar, bir takımın hırslanması, daha fazla mücadele etmesi için gerekli avantajları sağlar. Ama bizim işimiz, maçı lehimize çevirecek, bütün faktörleri kullanmaktır. Bu İsviçre'yi saf dışı bırakmak için çok büyük risklere gerek yok. Hepimiz biliyoruz ki, takım ve birey olarak çizgimiz ilk maçta yaşadıklarımız gibi değil. Çok kötü günümüzde bu İsviçre, bizi ancak 2-0 mağlup edebildi. Bildiğimiz Türkiye'yi sahada görürsek, İsviçre'nin saf dışı edilmesi zor olmaz. Ama herkeste negatif hava hakim. Bu İsviçre'yi neredeyse Avrupa'nın en iyi takımları arasında ilan ettiler. İlgisi yok. 

Hızlandırılmış program 
Neuchatel maçının rövanşına Galatasaray'ı on beş günde hazırlamıştım. Milli takımın bu kadar süresi yok. Burada iki çalışmaya yoğunluk verilmesi şart biri psikolojik, diğeri taktik. İkisini de, üç güne sığdırmamız lazım. Bunu da rahatlıkla yapabiliriz. İsviçre kötü takım demiyorum, ama vasat kaliteye sahip ve tecrübesiz... Yani biz, İsviçre'den tecrübeliyiz, takım olarak kaliteliyiz. Ama üçüncü faktör ki, çok önemli İsviçre'den daha fazla mücadele eder ve koşarsak, ilk iki faktörün önemi ortaya çıkar. 

Tempoya ihtiyaç var 
Aslında bütün oyunların sonuçları yüzde 90-95 orta sahada şekillenir. Ama İsviçre bu tarife çok fazla uyan bir takım değil. Kanatları kullanıyorlar. Bence gerçek zaafları burada yaşadık. Oyun kurma, yönlendirme, tempo kazandırma ve yavaşlatmada zaafiyet gösterdik. Burada önemli bir unsura da dikkat çekmek lazım. Oyuna tempo vermekle, acelecilik farklıdır. Bizim tempoya ihtiyacımız var, aceleye değil. İlk maçtan yine alıntılar yaparsak, birinci ve ikinci yarının son beş dakikalarında gol yedik. Dolayısıyla tribün de, takımla birlikte hareket etmeli... Yani birinci dakikadan bilinçsizce bir atak anlayışını futbolcularımızdan istemesinler. 90 dakika İsviçre'yi saf dışı bırakmak için yeter de artar bile. 

İki zaman dilimi 
Futbol bir yerde komplo teorileri üzerine kurulur. Kendini savunacak bir İsviçre beklerken, madalyonun tersi de çıkabilir. Bence, İsviçre'nin inandığı şu "Ancak, İstanbul'da gol atarsak turu geçeriz". Dolayısıyla beklemediğimiz bir başlangıç şeklini deneyebilirler. Bunu yapacak iki zaman dilimi var. Biri oyunun başlangıcı, diğeri de 3-0 geriye düştüğü dakikalar. 
Özetleyecek olursak, bu İsviçre'yi saf dışı bırakacak hocamız da var, takımımız da... 

Psikolojik yükleme 

ERHAN TELLİ 

Milli Takımımız'da çarşamba günkü kritik 90 dakika öncesi en çok iş psikolog Acar Baltaş'a düşüyor. Bern'de yapılan İsviçre karşılaşması öncesinde takıma katılan Baltaş, iki gün boyunca futbolculara yoğun terapi uygulayacağını söyledi. 
İsviçre maçında tribünlerin psikolojik baskısıyla karşılaşan Volkan ile birlikte dün basın toplantısı düzenleyen Baltaş, "Volkan bu stresi üzerinden attı. Islıklar oyuncularımızı inanılmaz hırslandırdı. Ben de üzerime düşeni yapıyorum. 'Çıkın, oynayın hadi aslanlarım' devri kapandı. Oyuncuları sevdiklerinizi düşünün şeklinde motive ediyoruz. İki gün boyunca yoğun görüşmeler yapacağız" diye konuştu. 
Volkan ise, İsviçre karşılaşması sonrası sabaha kadar uyuyamadığını belirtip, "Bize yapılanlardan sonra dünyaya bakış açım değişti. Bunalıma girmedim ancak çok üzüldüm. Organize yıpratma politikasıyla karşı karşıya kaldık. Seyircimizle skoru avantaja dönüştüreceğiz. Kimse tur atlayacağımızı düşünmüyor ama bunu gerçekleştireceğiz" dedi. 

Hasan Şaş kadroda yok 

İsviçre'deki ilk maç öncesi belinden sakatlanan ve forma giyemeyen Hasan Şaş, dün durumunun yeniden kötüleşmesi üzerine kart cezalısı Hüseyin Şimşir ile birlikte kadrodan çıkarıldı. Millilerimiz İsviçre maçının hazırlıklarını dün akşam Şükrü Saracoğlu'nda yaptığı taktik ağırlıklı bir antrenmanla sürdürdü. Çalışmaya grip olan Okan ile sakat Nihat katılmadı. 

MİLLİ TAKIM GÜNLÜĞÜ 
Sağduyu çağrısı 
Futbol Federasyonu, taraftarlardan soğukanlılıklarını korumalarını istedi. Federasyon, yaptığı yazılı açıklamada şu görüşlere yer verdi "Olayları şiddetle kınıyoruz. Bütün bu aşağılamalara rağmen seyircilerimizden sükunetlerini korumalarını rica ediyoruz. Karşılaştığımız kötü muamelenin cevabını rakiplerimize sahada vermek en doğru yoldur" 

Daum korkuttu 
Fenerbahçe Teknik Direktörü Christoph Daum, İsviçre Futbol Federasyonu'nun dergisine yaptığı açıklamada, Türkiye'deki futbol sevgisini ve Dünya Kupası'na gitme isteğini ilginç ifadelerle yorumladı. Daum, "İsviçre 2006'ya katılamazsa, onlar için dünyanın sonu değil. Ama bu Türkiye için geçerli sayılmaz. Size şu kadarını söyleyeyim Türkiye'de futbol sonuçları borsa sonuçlarından daha önemli. Onun için ben Türkiye'nin Almanya'ya gideceğine inanıyorum" diye konuştu. 

Biletler kapış kapış 
Türkiye - İsviçre karşılaşmasının biletleri yok satıyor. Futbol Federasyonu, dün öğle saatleri itibariyle altı bine yakın bilet kaldığını açıkladı. 55 bin kişilik Şükrü Saracoğlu Stadı'nda 7163 seyirci kapasiteli maraton üst tribünden 4689, 5736 kapasiteli maraton alt tribününden 2888, 5891 kapasiteli Fenerium tribününden ise 4252 bilet satıldığı bildirildi. 

Amigolar örgütlendi 
Fenerbahçe, Galatasaray ve Beşiktaş'ın taraftar liderlerinin milli maç öncesi tribünlerde organize hareket etmek amacıyla seferber olduğu bildirildi. Milli Takımlar Sorumlusu Davut Dişli, bazı işadamlarının devreye girerek satın aldığı biletleri üç büyük kulübün amigolarına dağıttığını, bu durumun tribünlerdeki coşkuyu artıracağını söyledi. 


</TEXT>
</DOC>
