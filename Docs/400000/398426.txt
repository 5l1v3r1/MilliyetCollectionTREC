<DOC>
<DOCNO> 398426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonsiy04.html </URL>
<DATE> 2005/11/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
CHP'li Gazalcı İktidar Eğitim-Sen'i yıpratmaya çalışıyor... 
</HEADLINE>
<TEXT>

     CHP Denizli Milletvekili Mustafa Gazalcı, iktidarın Eğitim-Sen’in kapatılmaması karşısında, "sudan bahaneler bularak" sendikayı yıpratmaya çalıştığını belirtti. 
     CHP Milletvekili Mustafa Gazalcı, Eğitim-Sen’in Ankara yürüyüşü değerlendirdi. Gazalcı, Eğitim-Sen’li öğretmenlerin dövülmesinin "hükümetin saldırgan tutumunu" gösterdiğini belirterek, "iktidarın bu acımasız tutumuyla dışarıda içeride demokrasi, özgürlük söylevlerinde içten olmadığı bir kez daha kanıtlandı" dedi. 
     Milli Eğitim Bakanı Hüseyin Çelik’in öğretmenlerin eylemlerini izinsiz ve illegal gösterdiğini kaydeden Gazalcı, Başbakan’ın da benzer bir tutum izleyerek, sendikayı suçladığını vurguladı. 
     İktidarın Eğitim-Sen’in mahkeme kararı ile kapatılmaması karşısında şiddete başvurduğunu vurgulayan Gazalcı, "Eğitim-Sen’li öğretmene vuran, suçlayan, copla saldıran AKP iktidarını kınıyoruz" dedi. 

ANKA 
     
</TEXT>
</DOC>
