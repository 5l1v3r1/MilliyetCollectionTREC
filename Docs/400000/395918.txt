<DOC>
<DOCNO> 395918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/ekonomi/eko02.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaziçi mezunları ve Viko'ya Kalite Ödülü 
</HEADLINE>
<TEXT>


KalDer tarafından düzenlenen Ulusal Kalite Ödülleri'ni işletmeler kategorisinde Viko Elektronik, sivil toplum kuruluşları kategorisinde de Boğaziçi Mezunları Derneği aldı 

EKONOMİ SERVİSİ 

Türkiye Kalite Derneği KalDer ve TÜSİAD işbirliği bu yıl 13'üncüsü düzenlenen Ulusal Kalite Başarı ödülleri sahiplerini buldu. 
Ödül için işletmeler kategorisinde Viko Elektrik ve Elektronik, operasyonel ürünler kategorisinde TNT Express ve sivil toplum kuruluşları STK kategorisinde Boğaziçi Üniversitesi Mezunlar Derneği BÜMED finale kaldı. Viko ve BÜMED Ulusal Kalite Başarı Ödülü'ne layık görüldü. Kamu kategorisinde Ankara'da verilen Ulusal Kalite Başarı Ödülü ise Eskişehir Şehit Ali Gaffar Okkan İlköğretim Okulu'nun oldu. 

Süreklilik ödülü 
İstanbul Lütfi Kırdar Kongre ve Sergi Sarayı'nda düzenlenen ödül töreninde konuşan Kalite Ödülü Yürütme Kurulu Başkanı Ali Rıza Taylan, 2007'den başlayarak 'Mükemmellikte Süreklilik Ödülü' verileceğini açıkladı. Ödüle, en az üç yıl önce Türkiye ve Avrupa'da Büyük Ödül alan kuruluşlar başvurabilecek. 
TÜSİAD Başkanı Ömer Sabancı da gecede yaptığı konuşmada, "Bugüne kadar Türkiye ve Avrupa'da verilen ödüllerde ülkemiz için önemli olan bu başarının sürdürülebilir olmasıdır" dedi. 

Ödül alan ilk mezunlar derneği BÜMED'le birlikte Türkiye ve Avrupa'da ilk kez bir mezunlar derneği kalite ödülü almış oldu. 
BÜMED Genel Sekreteri Şule Tanju, AB sürecinde farklı girişimleri olduğunu belirterek şöyle dedi "AB fonlarından alarak BÜMED camiasında girişimci olmak isteyen mezunlara yönelik proje oluşturduk. Proje başarıyla sonuçlandı ve birçok mezunumuza iş alanları sağlandı." AB ülkelerindeki STK'ların dayanışmasını geliştirmek için fonlar olduğuna değinen Tanju, "BÜMED bu girişimde de başarılı oldu. Bu başvurumuza olumlu yanıt geldi" dedi. BÜMED Gönüllü Yönetim Kurulu Başkanı Cengiz Genç de, "BÜMED tüm STK'lara referans olacak" dedi. 

Kaliteyle cirosunu altı kat artırdı Viko Elektronik'in Yönetim Kurulu Üyesi Haluk Ziya Türkmen 1999'da nakit ve entelektüel birikimlerle ilgili kendilerine bir plan çizdiklerini ve bununla da kaliteyi yaşamayı amaçladıklarını söyledi. 
Viko'nun 1999'dan bu yana kalite sürecini destekleyen insan kaynağı ve bilgi yönetim sistemiyle çalıştığını kaydeden Türkmen, 40 ülkeye ihracat yaptıklarını ve bu stratejiler sayesinde altı yılda cirolarını altıya katladıklarını belirtti. Özellikle tasarım ve gelişimle ilgili konulara öncelik verdiklerini belirten Türkmen şirketin 2004 cirosunu 65 milyon dolar olarak açıkladı. 
420 kişinin çalıştığı Viko, elektrik anahtarları, grup priz, aydınlatma armatürü ve sayaç üretiyor. 


</TEXT>
</DOC>
