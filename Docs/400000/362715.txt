<DOC>
<DOCNO> 362715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko09.html </URL>
<DATE> 2005/07/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tüzmen İhracatçının kredi talebini bir haftada karşılıyoruz 
</HEADLINE>
<TEXT>

     Devlet Bakanı Kürşad Tüzmen, yılbaşından bu yana Türk Eximbank ihracat faizlerinin 6 puan düşürüldüğünü ve ihracatçıya yaklaşık 4 milyar dolar destek sağlandığını bildirdi. 
     Türk Eximbank'ın faaliyetleri konusunda bilgi veren Devlet Bakanı Tüzmen, Türk Eximbank'ın ihracatçıya desteğini sürdüğünü vurgulayarak, ''Türk Eximbank'ın 2005'in ilk 6 ayında kullandırdığı kısa vadeli ihracat kredileri geçen yıla oranla yüzde 6 artmıştır. Bu dönemde kredi kullanan ihracatçı firma sayısı 1947'ye ulaşmıştır. Kredi kullanan firmaların yüzde 69'u KOBİ niteliğindedir'' dedi. 
     Yılbaşından beri sigortalanan sevkiyat tutarının da 2.2 milyar doları aştığını kaydeden Tüzmen, yılbaşından beri Türk Eximbank'ın ihracatçıya verdiği kredi ve sigorta-garanti desteğinin 4 milyar dolara ulaştığını bildirdi. 
     Eximbank'ın 2005 yılı hedefinin ihracatçıya 4.4 milyar dolar nakdi kredi, 4.1 milyar dolar sigorta ve garanti olmak üzere 8.5 milyar dolarlık destek sağlamak olduğunu hatırlatan Tüzmen, 2005 yılında ihracatçıya verilecek finansal desteğin geçen yıla göre yüzde 23 oranında artırılmasının planlandığını belirtti. 
     Bakan Tüzmen, bu ihtiyaçların kaynak ihtiyacının karşılanması için bir yıl vadeli 200 milyon dolar tutarında kredinin uygun koşullarda temin edildiğini, 480 milyon dolarlık kaynağın da uygun koşullarda yenilendiğini söyledi. 
     Tüzmen, Türk Eximbank'ın ihracat sektöründen gelen talepler ve ekonomide yaşanan gelişmeler doğrultusunda yılbaşından beri ihracatçılar lehine yaptığı düzenlemelerle ilgili olarak da şu bilgileri verdi 
     ''TL kredi faiz oranlarında 2005 yılının başından bugüne kadar toplam 6 puana varan indirimler yapılmıştır. Bugün itibariyle, kısa vadeli Türk Lirası ihracat kredilerine uygulanan faiz oranı yüzde 10 ile yüzde 14, döviz kredilerine uygulanan faiz oranı ise Libor yüzde 0.75 ile Libor yüzde 1.75 aralığındadır. Kısa Vadeli İhracat Kredi Sigortası Programı kapsamında Alıcı Limiti Onayları'nın geçerlilik süreleri 2 yıla uzatılmıştır. 
     Daha geniş ihracatçı kitlesine ulaşılması amacıyla gelişmiş sanayi altyapısına sahip olan ve ihracat potansiyeli yüksek görülen Denizli ve Kayseri gibi illerdeki temsilcilik ofislerinin ardından, Gaziantep ilinde de Türk Eximbank irtibat bürosu faaliyete geçmiştir. Bankalar Kanunu ve ilgili BDDK mevzuatının elverdiği ölçüde kredi ve sigorta formaliteleri azaltılmış, resmi belgeleme yerine firma beyanına dayanan müracaat sistemine geçilmiştir.'' Bu düzenlemeler neticesinde, kredi ve sigorta müşterilerine daha uygun koşullar sağlandığını, kredi kullandırımı ve sigorta hizmetlerinin hızlandırıldığını belirten Tüzmen, bunun sonucunda kredi taleplerinin bir hafta gibi kısa sürede karşılanmaya başlandığını bildirdi. 

     
</TEXT>
</DOC>
