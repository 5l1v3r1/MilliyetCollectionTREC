<DOC>
<DOCNO> 358417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur02.html </URL>
<DATE> 2005/07/05/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Kamu kesimi toplu iş sözleşmelerinde anlaşma... 
</HEADLINE>
<TEXT>

     Hükümet ile Türk-İş yetkililerinin, kamu kesiminde çalışan işçiler adına sürdürdüğü toplu iş sözleşmesi görüşmelerinde anlaşma sağlandı. Toplu iş sözleşmesiyle, kamu işçilerine birinci yıl için yüzde 10, ikinci yılın her bir 6 ayı için ise yüzde 3’er zam verilecek. 
     Hükümet adına toplu iş sözleşmesi görüşmelerini yürüten Devlet Bakanı ve Başbakan Yardımcısı Mehmet Ali Şahin ve Türk-İş Genel Başkanı Salih Kılıç’ın da katılımıyla Başbakanlık Merkez Bina’da yapılan toplantı, yaklaşık 6,5 saat sürdü. Taraflar, toplantının ardından, anlaşmaya vardıklarını açıkladılar. 
     Toplu iş sözleşmesiyle, kamu kesiminde çalışan işçilere birinci yıl için yüzde 10, ikinci yılın her bir 6 ayı için ise yüzde 3’er oranında zam verilecek. İkinci yılın birinci 6 ayında, enflasyon oranının yüzde 3’ü aşması durumunda, farkın yüzde 80’i ikinci 6 ayında enflasyon oranının yüzde 3’ü aşması durumunda ise farkın tamamı ücretlere yansıtılacak. 
     Devlet Bakanı ve Başbakan Yardımcısı Mehmet Ali Şahin, görüşmenin ardından gazetecilere yaptığı açıklamada, Türk-İş ile kamu kesiminde çalışan ve 370 bin işçiyi kapsayan toplu iş sözleşmesi görüşmelerinde mutabakata varıldığını belirtti. 
     Ücret ve idari maddeler üzerinde anlaşma sağlandığını ifade eden Şahin, anlaşmanın, kamu işçilerine, üye bulundukları sendikalara ve Türk-İş’e hayırlı olmasını diledi. Şahin, Türk-İş yöneticilerine yapıcı yaklaşımları nedeniyle teşekkür etti. 
     Türk-İş Genel Başkanı Kılıç da sendikaların, hemen hemen 6 aydan bu yana toplu iş sözleşmesi görüşmelerini sürdürdüğünü belirtti. 
     Kılıç, işçi ücretlerine birinci yılın tamamı için yüzde 10 zam yapılacağına işaret ederek, böylece, işçilere daha fazla katma değer yaratan bir düzenlemeyi sağladıklarını ifade etti. 
     Toplu iş sözleşmesinde, idari maddelerdeki kazanılmış hakları koruduklarını anlatan Kılıç, sosyal hakların da ücretler oranında artırılmasına karar verildiğini bildirdi. 
     İstek dışı emeklilik konusunda bir önceki toplu iş sözleşmesindeki hükümlerin korunduğunu belirten Kılıç, "Bu sözleşmenin, hem işçilere, hem işyerlerine, hem ülkemize hayırlı olmasını diliyoruz. Sayın Başbakan Yardımcımızın da gerekli hassasiyeti göstermesi ve işçilere sözleşmenin daha yararlı hale gelmesi konusundaki katkıları dolayısıyla teşekkür ediyorum" dedi. 
     Seyyanen zam 
     Hükümet ile Türk-İş arasında imzalanan toplu iş sözleşmesine göre, kamu kesiminde çalışan işçilere "Birinci yıl yüzde 10’un altına düşmemek kaydıyla seyyanen 120 milyon lira" zam uygulanacak. 
     Türk-İş yetkilileri, mevcut ücreti 1 milyar 200 milyon liranın altında olan işçilere "120 milyon lira seyyanen zam", 1 milyar 200 milyon liranın üstünde olanlara ise "yüzde 10 zam" uygulanacağını belirtiyorlar. 
     Türk-İş yetkilileri, 120 milyon seyyanen zam uygulanması halinde ücretlerde yüzde 10 ile yüzde 26.78 arasında değişen oranlarda artış sağlanacağını bildirdiler. 
     Türk-İş’ten yapılan açıklamaya göre, 488 milyon lira alan bir işçinin yüzde 10 zam alması halinde ücretinde 48 milyon 800 bin liralık artış, "120 milyon lira seyyanen zam" alması halinde ise 120 milyon liralık bir artış sağlanacak. Seyyanen 120 milyon liralık zam seçeneğine göre 488 milyon lira alan işçinin ücret artışı yüzde 26.6 olacak. 
     Aynı şekilde ücreti 1 milyar 300 olan bir işçi, seyyanen zam uygulanması halinde 120 milyon lira, yüzde 10 zam uygulanması halinde ise 130 milyon lira zam alacak. 
     Türk-İş’in açıklamasına göre, "120 milyon lira seyyanen zam uygulanması halinde" 1 milyar 200 milyon liranın altında ücret alanlarda, yüzde "10 zam " seçeneğine göre 71 milyon lira ile 10 milyon lira arasında değişen miktarlarda iyileşme sağlanıyor. 
     
     TOPLU SÖZLEŞME PROTOKOLÜ 

     Türk-İş tarafından açıklanan "2005 Yılı Toplu İş Sözleşmeleri Çerçeve Anlaşma Protokolü"ne göre, birinci yıl yüzde 10’un altına düşmemek kaydıyla seyyanen 120 milyon lira ücret artışı uygulanacak. 
     İkinci yılın birinci altı aylık dönemi ücret artışı ise yüzde 3 olacak. Ancak, Devlet İstatistik Enstitüsü’nün 2003 100 Temel Tüketici Fiyatları Türkiye Geneli Haziran 2006 indeks sayısının, Aralık 2005 indeks sayısına göre değişim oranının yüzde 3’ü aşması halinde, aşan kısmın 0,80’i, ikinci yıl ikinci altı ay ücret zammı oranında ilave edilecek. İkinci yıl ikinci altı aylık döneminde ise yüzde 3 oranında zam uygulanacak. 
     
     İSTEK DIŞI EMEKLİLİK GÜNDEME GELMEYECEK 

     Protokole göre, hükümet istek dışı emekliliği gündeme getirmeyecek. 
     Protokol, ücrete bağlı ikramiye vb ödemeler ile ücretin yüzdesi ile ifade edilen ya da ücret artışına bağlı olarak artan ödemelerde herhangi bir artış yapılmamasını öngörüyor. 
     Protokole göre, işçi ve işveren sendikaları tarafından yeni getirilen teklifler, toplu iş sözleşmelerinde yer almayacak ve müktesep haklar korunacak. 
     Toplu iş sözleşmelerinin birinci yılının birinci altı aylık döneminde oluşacak ücret ve diğer tüm ödemelere ilişkin farklar, dönem içinde ödenmeyecek. Bu farklar, toplu iş sözleşmesinin 13. ayının sonunda ödenecek. Ancak, bu maddeden yararlananlar ile sözleşmenin imzası tarihinden sonra herhangi bir nedenle hizmet akdi sona erenler varsa sözleşme farkları, 13. ayın sonu beklenmeksizin hizmet akdinin sona erdiği tarih esas alınarak kendilerine veya kanuni mirasçılarına ödenecek. 
     
</TEXT>
</DOC>
