<DOC>
<DOCNO> 382961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur25.html </URL>
<DATE> 2005/09/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Personel maaşını kapkaççılara kaptırdı 
</HEADLINE>
<TEXT>

     
     Emre KOŞAK BURSA, DHA 
     
BURSA’da iki ayrı banka şubesinden, personel maaşlarını ödemek için şirket hesabından 32 bin 500 YTL para çeken muhasebe müdürünün elindeki çantayı çalan 3 kapkaççı, kayıplara karıştı. Zanlıların olay yerinden kaçtıkları otomobil ise bir çıkmaz sokakta bulundu. 
     Organize Sanayi Bölgesi’ndeki bir kimya firmasının Muhasebe Müdürü 28 yaşındaki Çağrı Karadeniz, öğle saatlerinde personel maaşlarını çekmek için kendi kullandığı 16 P 1955 plakalı otomobille, sanayi bölgesindeki bankaların bulunduğu caddeye geldi. İki ayrı banka şubesinden toplam 32 bin 500 YTL para çeken Karadeniz park halindeki otomobiline yürürken, arkadan yaklaşan kimliği belirsiz 3 kişi muhasebe müdürünün elindeki çantayı alıp kaçtı. Zanlılar, 16 DJ 189 plakalı otomobil ile hızla olay yerinden uzaklaştı. Karadeniz’in haber vermesi üzerine harekete geçen polis, zanlıların kaçtığı otomobili, olay yerinden yaklaşık 2 kilometre uzaklıktaki Fethiye Mahallesi’ndeki bir çıkmaz sokakta terkedilmiş halde buldu. Kontak anahtarı bile üzerinde bulunan otomobilin plakasının ise bir kamyona ait olduğu belirlendi. 
     Muhasebe Müdürü Karadeniz, polise verdiği ifadesinde, personel maaşlarını ödemek için bankadan para çektiğini söyledi. Polis, otomobilde parmak izi incelemesi yaparken, olayla ilgili soruşturmaya Bursa Cumhuriyet Savcılığı’nca başlandı. 
     
</TEXT>
</DOC>
