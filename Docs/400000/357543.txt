<DOC>
<DOCNO> 357543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/siyaset/asiy.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Meclis'i terk etti 
</HEADLINE>
<TEXT>


AKP'nin muhalefeti engellemek için giriştiği içtüzük değişikliğine karşı, CHP, TBMM Genel Kurulu'nu terk etti. CHP'li Güneş, "Siyasal günahlarına ortak olmayacağız" dedi 

ANKARA Milliyet 


AKP'nin temel yasa düzenlemesiyle muhalefeti by - pass girişimine tepki gösteren CHP, TBMM Genel Kurulu'nu terk etti. CHP'nin kararını kürsüden Genel Kurul'a açıklayan İstanbul Milletvekili Hasan Fehmi Güneş, "Oyununuza ve siyasal günahınıza ortak olmayacağız. Parlamenter demokrasiyi istediğiniz gibi oynayacağınız bir nesne haline getirmenize müsaade etmeyeceğiz" dedi. 
Geniş kapsamlı, çok sayıda maddesi olan tasarı ve teklifleri muhalefetin engelleme girişimlerini by - pass ederek hızla çıkarmak için daha önce iptal ettirdiği içtüzük değişiklikliğini bu dönem 2. kez getiren AKP, tatil öncesi 3 günlük mesaide yalnız kaldı. 
AKP'nin, içtüzük değişikliğinin ardından belediyelere ilişkin tasarının yanı sıra, henüz sıra sayısı bile almayan Bankacılık Yasa Tasarısı üzerine tüm önerge haklarını önceden rezervasyon yaptırarak kapattırması CHP'lilerin sabrını taşırdı. CHP grubu dün öğle saatlerinde Başkan Vekili Haluk Koç başkanlığında olağanüstü toplandı. Toplantıda, ana muhalefet partisinin AKP'nin antidemokratik tavrı karşısında genel kurul çalışmalarından sonuç alamayacağı vurgulanarak, çalışmalardan çekilme kararı alındı. 

Aksu engel olamadı 
CHP grubu sürerken kuliste Genel Kurul'un açılmasını bekleyen İçişleri Bakanı Abdülkadir Aksu, CHP'nin çekilme kararını tartıştığını öğrenince nedenini sordu. AKP'nin her maddeye ilişkin tüm önergeleri önceden vererek, CHP'nin önerge vermesini engellediği bildirilince Aksu, "Yok, onların bir kısmını çektiler" açıklamasını yaptı. 
Koç da grup toplantısının ardından iletilen bu habere, "Artık çok geç" karşılığını vererek çekilme kararını açıkladı. Koç, "Antidemokratik bir tüzük çerçevesinde CHP'nin muhalefet rolü oynamasını kabul etmiyoruz. Umarız AKP, yarattığı demokrasi zaafı içinde, yaptığı yanlışın farkına Meclis'te tek başına oturarak varır. Çıkaracakları yasalar hayırlı, uğurlu olsun" diye konuştu. 

'Tüzük' için mahkemeye başvuru 

CHP, TBMM içtüzüğünde değişiklik yapılması hakkındaki kararın iptali ve yürürlüğünün durdurulması istemiyle Anayasa Mahkemesi'nde dava açtı. 
Dava dilekçesini Anayasa Mahkemesi Genel Sekreterliği'ne sunduktan sonra açıklamalarda bulunan CHP Grup Başkan Vekili Haluk Koç, Resmi Gazete'de dün yayımlanarak yürürlüğe giren TBMM içtüzüğünde değişiklik yapılması hakkındaki kararın iptali ve yürürlüğünün durdurulması istemiyle dava açtıklarını söyledi. CHP'nin iptalini istediği düzenleme, bazı tasarı ve tekliflerin "temel yasa" olarak bölümler halinde görüşülmesine olanak sağlıyor. 


</TEXT>
</DOC>
