<DOC>
<DOCNO> 363236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/guncel/gun02.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Veysi ile Fidan'a pusu kurmuşlar 
</HEADLINE>
<TEXT>


Eski HADEP'li Karageçili, Fidan cinayetinde yeni bir ipucu gösterdi. 3 PKK'lının, Fidan'ı kendisini tanıyan Veysi adlı bir şahıs vasıtasıyla çağırtarak, cinayeti işledikleri iddia edildi 

BANU ŞEN İzmir 

Eski HADEP Genel Başkan Yardımcısı Hikmet Fidan'ın, 6 Temmuz'da Diyarbakır'da öldürülmesinden PKK'nın sorumlu olduğu konusunda bir iddia daha ortaya atıldı. Cinayetle ilgili bir olasılığı gündeme getiren eski HADEP Genel Başkan Yardımcısı Eyüp Karageçili, "15 yıllık arkadaşı olarak Hikmet'in yakın çevresini bilen biriyim. Diyarbakır'da bir büro, Hikmet'in orada olabileceği ihtimali nedeniyle 3 PKK'lı tarafından basıldı. Orada bulamayınca, Veysi adındaki, Hikmet'i tanıyan şahsı bu adamlar götürdü. Ona Hikmet'i çağırttılar. Fidan, muhtemelen arabayla vurulduğu apartmana getirildi" dedi. 
DEHAP Genel Başkanı Tuncer Bakırhan'ın "DTH hareketi içindeydi" açıklamasına da Fidan'ın yakın çevresinden tepki geldi. Cinayetin sorumlusu olarak Osman Öcalan'ın da kurucuları arasında yer aldığı Yurtsever Demokratik Parti'yi PWD gösteren Bakırhan'ın gerçeği söylemediğini belirten Karageçili, "Hikmet'in ölümünden 15 gün sonra açıklama yapıyor. Aklı neredeydi" diye sordu. "Bakırhan, sessiz kalmaları onaylama anlamına geliyor, cinayet üstümüze kalıyor diye uyarı aldı sanırım" diyen Karageçili, şöyle konuştu 
"Onların sessizliği kamuoyunda öfkeye, tepkiye yol açtı. Bunun imaj zedelemesi olabileceğini düşündüler ve açıklama yaptı. Ancak gerçeği ifade etmeyen açıklamasıyla özrü kabahatinden büyük. Alay eder gibi bir açıklama." 


</TEXT>
</DOC>
