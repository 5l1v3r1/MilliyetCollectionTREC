<DOC>
<DOCNO> 358515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/siyaset/asiy.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Siyasallaşmanın bedelini ödedik' 
</HEADLINE>
<TEXT>


Erdoğan, "yargının siyasallaştığı" eleştirilerini reddetti. Erdoğan, "Siyasallaşma yaklaşımını asla kabul etmemiz mümkün değil, buna ilkönce biz karşıyız" dedi 

ANKARA Milliyet 


Başbakan Recep Tayyip Erdoğan, yargı çevrelerinden gelen "yargının siyasallaştığı" eleştirilerini kesinlikle reddettiğini belirtti. Erdoğan, "Çünkü bunun bedelini ödeyenlerdeniz" dedi. 
ABD'ye hareketinden önce Esenboğa Havaalanı'nda soruları yanıtlayan Erdoğan, "Böyle bir şey ne hazırlanan yasada mümkündür, ne de hükümetimizin böyle bir yaklaşımı söz konusudur. Maalesef böyle bir atmosferin içerisinde rol üstlenmeye gayret sarf edenler var. Adalet Bakanı'mızın da ifade ettiği gibi, bizim asla böyle ne anlayışımız, ne yaklaşımımız söz konusu değildir, olamaz" diye konuştu. 

'Yargının görüşü alındı' 
Yasa hazırlanırken, Yargıtay ve diğer ilgili kuruluşların da görüşlerinin alındığını kaydeden Erdoğan, şunları söyledi 
"Bu kanaatler istikametinde yasa hazırlanmıştır. Adalet Bakanı'mızın bu konudaki hassasiyeti, gerek benim, gerek arkadaşlarım tarafından gayet iyi bilinir. 
Bizler bu konuyu, aramızda müzakeresini yaparak, şu ana kadar olan yasaları, çok daha farklı bir şekilde geleceğe taşımanın gayreti içerisindeyiz. Şu andaki bu tür siyasallaşma yaklaşımını asla kabul etmemiz mümkün değil. Kesinlikle bunu reddediyorum, böyle bir şey söz konusu değildir, olamaz. Buna ilkönce, biz temelinden karşıyız. Çünkü bunun bedelini ödeyenlerdeniz." 

3 genel yayın yönetmeni heyette 

Erdoğan, 5 - 7 Temmuz arasında gerçekleştirilecek Sun Valley Konferansı'nda işadamlarıyla ikili temaslar yapacağını kaydetti. 
ABD ile ilişkilerin daha da güçlendirilmesi çalışmalarının sürdüğünü belirten Erdoğan'ın heyetinde, AKP'li milletvekilleri ve bürokratların yanı sıra, Hürriyet Gazetesi Genel Yayın Yönetmeni Ertuğrul Özkök, Zaman Gazetesi Genel Yayın Yönetmeni Ekrem Dumanlı, Sabah Gazetesi Genel Yayın Yönetmeni Ergun Babahan da yer aldı. 

'Balans ayarı' belgesi beklendi 

Fotoğraf SERDAR ÖZSOY 

Dün ABD'ye giden Erdoğan'a, Bakan Kemal Unakıtan, Bakan Ali Babacan, eşi Emine Erdoğan ve kızı Sümeyye Erdoğan eşlik etti. Erdoğan'ın uçağı 20 dakika gecikmeyle havalanabildi. Uçaktaki yolcu ve yük dengesini ortaya koyan ve seyahat öncesinde hazırlanması gereken "balans ayarı belgesi" beklendiği için uçak gecikmeli kalkmak zorunda kaldı. 


</TEXT>
</DOC>
