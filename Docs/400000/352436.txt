<DOC>
<DOCNO> 352436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo07.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkaat, fair - play 
</HEADLINE>
<TEXT>


Genelkurmay Başkanlığı, sporda centilmenliği uyma ruhu emri kapsamında 450 bin askere eğitim vermeye başladı. Kitapçıkta "İçindeki canavara bilet alma" sloganıyla, örnekler sıralanıyor 

ÖZEL HABER BARKIN ŞIK 


Genelkurmay Başkanı Orgeneral Hilmi Özkök namına Genelkurmay 2. Başkanı Orgeneral İlker Başbuğ tarafından yayımlanan "fair play" sporda centilmenlik ve hakkaniyete uyma ruhu emri kapsamında, silah altındaki 450 bin askere stadlardaki şiddet görüntülerinin sona ermesi amacıyla eğitim veriliyor. Genelkurmay, bu çalışmasıyla "Avrupa Fair Play Ödülü"ne aday gösterildi. 
Genelkurmay'ın er ve erbaşlara fair play ruhu kazandırmak için yayımlanan uygulama emri kapsamında bir kitapçık ve interaktif CD hazırlandı. Spor alanlarında yaşanan şiddet olaylarının nedenleri üzerinde durulan ve bunların önlenmesi için atılması gereken adımlara yer verilen kitapçıkta, "İçindeki canavara bilet alma" sloganıyla fair play anlayışı şöyle takdim ediliyor 
"Bu anlayışta, rakip takıma küfürden veya yuh çekmekten ziyade kendi takımına muhteşem tezahürat vardır. Stadlara bilinen bir tezahüratta olduğu gibi 'ölmeye' gelinmez, maç sonunda galip gelen takım da, yenilen takım da alkışlanır. Penaltıyı kaçırana tükürülmez. Rakip sahaya şişeler, bozuk paralar fırlatılmaz. Yöneticiler, antrenörler ve sporcular seyirciyi tahrik etmez. Tahrik edenler ya da sportmence hareket etmeyenler alkış alamazlar". 
2002 Dünya Kupası'nda oynanan Türkiye - Kore maçı kitapçıkta "fair play"in güzel örnekleri arasında, Roma İmparotoru Neron da kötü örnekler arasında sıralanıyor. Neron'la ilgili milattan sonra 146 yılında yaşanan olay şöyle 
"Romalılar, Yunanistan'ı işgal edince İmparator Neron, olimpiyat oyunlarında kendisinin şampiyon ilan edilmesini istemiştir. Buna tepki gösterilmesi üzerine Neron 5 bin kişilik koruma ordusuyla olimpiyatlara gelmiş ve atlı araba yarışmalarına katılmıştır. Yarışmayı sürekli önde götüren Neron'un, bir dönemeci alırken arabası devrilmiştir. Bunun üzerine diğer yarışmacılar durup, onun arabasını düzeltip yarışa tekrar başlamasını beklemişlerdir. Neron yarışı doğal olarak birinci bitirmiştir". 
Kitapçıkta, 1964'te 318 kişinin öldüğü, 500 kişinin yaralandığı Peru-Arjantin karşılaşması 1967'de 44 kişinin öldüğü 600 kişinin yaralandığı Kayseri - Sivas karşılaşması ve 1969'da oynanan ve savaş ilanıyla sonuçlanan Honduras - El Salvador maçı da kötü örnekler olarak gösteriliyor. CD'de de kötü örneklerin görüntülerine yer veriliyor. 

Hakem örneği Collina 

Yöneticilerin de hakem kararlarına saygı göstermesi, taraftarları kışkırtmaması ve kulübünü veya takımını kendi reklam aracı olarak görmemesi gerektiği vurgulanan kitapçıkta, müsabakaların sorunsuz yönetiminin hakemin tarafsız, adil bir yönetim ve sağladığı güven duygusuyla mümkün olabileceği kaydediliyor. Örnek olarak da "Güvenilir, sempatik aynı zamanda otoriter İtalyan hakem Collina örneğinde olduğu gibi olan hakemlerin, sorunsuz müsabaka yönettiklerine tanık olunmaktadır" ifadeleri yer alıyor. 

Önce ahlak 
Kitapçıkta, saldırganlığın azaltılması için ailece maç izleme olgusunun geliştirilmesi isteniyor. Antrenörlerin de sporcusuna sözlü ve bedensel saldırıda bulunmaması, dopinge teşvik etmemesi, sporcusuyla cinsel ve duygusal ilişkiye girmemesi, sporcusunu şikeye karşı koruması ve kendisinin de alet olmaması, taraftarları tahrik etmemesi tavsiye ediliyor. 


</TEXT>
</DOC>
