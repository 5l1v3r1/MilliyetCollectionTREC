<DOC>
<DOCNO> 392526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yazar/theper.html </URL>
<DATE> 2005/11/06/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Kalabalıkta uzlaşma olmaz 
</HEADLINE>
<TEXT>


M. B. isimli okuyucum Ankara'dan sorununu yazmış ancak çok yaygın bir problem olduğu için pek çok okuyucuma da yanıt olacağı umuduyla şu kooperatifler konusuna bir kere daha dönüyorum. 
Okuyucumun üyesi olduğu kooperatif inşaatı tamamlamış, ancak üyelerine sormadan yönetim planı yapmış. Okuyucum, kendi imzaları olmadan yönetim planı yapılabilir mi, diyor ve ekliyor, yönetim planında kooperatif yönetim kurulu gibi başkan, ikinci başkan ve muhasip üye ile yönetileceği hüküm altına alınmış, bunlarda sorun yok mu, diye soruyor. 
Artık hepiniz biliyorsunuz, kat mülkiyetine tabi binalarda bir yönetim planının bulunması şart. Yönetim planı olmadan tapuda tescil yapılmaz. Kooperatiflerin yaptığı inşaatlarda kooperatif yönetim kurulu, müteahhitlerin yaptığı inşaatlarda ise müteahhit yönetim planını hazırlar ve tapuya verir. Yönetim planı, kat irtifakı veya kat mülkiyeti kurulduğu tarihteki malik tarafından imzalanır. Bu nedenle ortaklar adına tescil yapılmadan önce gayrimenkul kooperatifin malı olduğundan kooperatif yönetim kurulunun imzası yeterlidir. Bunda yasaya aykırılık yok. Hatta bir bakıma yarar da var. Zira, 100-150 belki de daha fazla üyeli bir kooperatifte 100-150 kişinin bir metinde uzlaşabileceğini düşünebiliyor musunuz 
Ben 35 senelik meslek hayatımda görmedim, bundan sonra da göremem. Onun için bir kişinin veya kooperatifin yönetim planını yapmasında yarar var ancak bunu bir hukukçunun işbirliğiyle ve şartların elverdiği biçimde yapmak kaydıyla. 
Kırtasiyecilerde 1 YTL'ye satılan hazır yönetim planı alınarak altı imzalanıp formalite icabı yönetim planı yapılmışsa yandınız, işte problem burada başlar. 
Yönetim, üç kişilik kurul olur ama başkan, ikinci başkan veya muhasip üye adını almaz, heyet halinde çalışır, kendi aralarında iş bölümü yapabilir, bu tarz çalışmada yasaya aykırılık yoktur. 



</TEXT>
</DOC>
