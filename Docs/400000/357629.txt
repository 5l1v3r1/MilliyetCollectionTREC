<DOC>
<DOCNO> 357629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/soneko04.html </URL>
<DATE> 2005/07/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tarım, "kumar" gibi... 
</HEADLINE>
<TEXT>

     Geçen yıl ihracattaki tıkanma nedeniyle dalında çürüyen greyfurtun üretim bölgelerinde bile kilosunun 1.5 YTL'ye yükseldiği, bunun da Türk çiftçisinin adeta ''kumar oynadığının'' göstergesi olduğu bildirildi. 
     Adana'nın merkez Seyhan İlçesi Ziraat Odası Başkanı Süleyman Girmen, AA muhabirine yaptığı açıklamada, geçen yıl yaşanan sıkıntılar nedeniyle bu yıl greyfurttaki düşük rekoltenin, yüksek fiyatı beraberinde getirdiğini belirtti. 
     Girmen, geçen yıl greyfurt ihracatı için ton başına verilecek 75 dolarlık teşvik priminin geciktiğini, iç piyasanın tıkandığını ve bunun sonucunda 18 milyon dolarlık greyurtun dalında çürüdüğünü anımsatarak, şunları söyledi 
     ''Greyfurtta çiçeklenme başlamasına rağmen eski ürün halen dalında duruyordu. Bu nedenle üreticileri sık sık meyveyi toplayıp çöpe atın ancak, dalında bırakmayın diye uyarmıştık. Buna rağmen bir dalda hem olgunluğa erişmiş meyvenin hem de yeni çiçeklerin bulunması verim düşüklüğüne neden oldu. Çiftçi, nasıl olsa gelecek yıl da bu ürün para etmez düşüncesiyle ürünü dalında bıraktı, önlem almadı. Sonuçta çiçekler olgunlaşamadığı için rekolte düşünce arz-talep dengesi bozuldu.'' Girmen, ''geçici'' olarak tabir edilen narenciye çeşitlerinin ekiminin yaygınlaşması nedeniyle yaz mevsimine rağmen piyasada hem greyfurt hem de portakalın bulunduğunu belirterek, konuşmasını şöyle sürdürdü 
     ''Önceki narenciye sezonunda 127 bin ton olan greyfurt üretiminde bu yıl yüzde 30-40 azalma oldu. Kış aylarında mandalina ve portakalın kilosu 200-300 YKr arasındayken, greyfurt cinsine göre 300-900 YKr arasında değişiyordu. Şu anda piyasada bulunan greyfurt manavlarda 1.5 YTL'den satılıyor.'' Girmen, bu yıl para eden greyfutun, gelecek yıl ne olacağını ise hiç kimsenin bilemeyeceğini vurguladı. 
     
     KUMARIN ÖRNEĞİ 
     Süleyman Girmen, Türk çiftçisinin en büyük yanlışının ve geleneksel alışkanlığının o yıl hangi ürün para ederse gelecek yılda da aynı ürüne yönelmesi olduğunu belirtti. 
     Girmen, üretim planlamasının olmaması yüzünden üreticinin adeta kumar oynadığına dikkati çekerek, ''Greyfurt örneğinde olduğu gibi bir yıl çöpe giden ürünün gelecek yıl fiyatının tavan yapması gibi bir olay dünyanın hiçbir yerinde yoktur. Bu durum, Türk çiftçisinin en büyük kumarbaz olduğunu gösteriyor'' dedi. 
     Ürünün para edip etmemesinde hava koşullarının da önemli faktörünün olduğunu ifade eden Girmen, şöyle devam etti 
     ''Bir ürün ekerseniz herşey yolunda giderken hasat vakti istenmeyen bir yağmur tüm emeklerinizi silip götürür. Bir yıl kar eden çiftçi, gelecek yıl maliyetini bile kurtaramaz ya da iflas bile edebilir. Bu nedenle çiftçilik günümüzde artık cesaret ve kumar riskini göze alanların yaptığı bir meslek haline geldi.'' 
     
</TEXT>
</DOC>
