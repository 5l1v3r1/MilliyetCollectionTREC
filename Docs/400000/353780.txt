<DOC>
<DOCNO> 353780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur39.html </URL>
<DATE> 2005/06/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Afganistanlı Saba 11 Eylül'den sonra hiçbir şey değişmedi 
</HEADLINE>
<TEXT>

     Türkiye Ekonomik ve Sosyal Etüdler Vakfı TESEV tarafından düzenlenen ''Kadınların Kamu Hayatına Katılımının Güçlendirilmesi ve Genişletilmiş Ortadoğu ve Kuzey Afrika Bölgesi'nde Demokratik Gelişme Sempozyumu''nda 25 ülkenin kadın sivil toplum kuruluşları temsilcileri, ülkelerindeki kadın sorunlarını tartıştı. 
     Dedeman Oteli'ndeki sempozyumda konuşan TESEV Başkanı Can Paker, ''Genişletilmiş Ortadoğu ve Kuzey Afrika'' projesiyle büyük bir çalışmanın hayata geçirildiğini ifade ederek, projeyi kapsayan ülkelerde TESEV'in de aralarında bulunduğu sivil toplum kuruluşları aracılığıyla demokrasinin geliştirilmesi çalışmalarının yapıldığını söyledi. 
     Paker, bu toplantının alanında bir ilk olduğunu kaydederek, sempozyuma 25 ayrı ülkeden katılan 90 STK temsilcisinin ülkelerinde yaptıkları çalışmaları ve yapılması gerekenleri konuşacaklarını bildirdi. 
     Daha sonra yapılan ''Kadın Siyasal Katılım ve Demokrasi'' başlıklı oturumda konuşan Suriye Kadın Federasyonu Temsilcisi Ragda Ahmad, Suriye'de kadınların birçok alanda önemli haklara sahip olduğunu, parlamentoda yüzde 12 oranında temsil edildiğini, yüzde 40 oranında eğitime sahip olduklarını ve diplomaside yüzde 15 oranında kadın çalışan bulunduğunu bildirdi. 
     Belediye ve iş hayatında kadınların önemli bir çalışma payına sahip olduğunu kaydeden Ahmad, ''Bizde kadınların birçoğu mevcut haklarını bilmediği için bunları kullanamıyor. Şu anki en büyük sorunumuz bu'' dedi. 
     Irak Ulusal Kadın Konseyi Üyesi Rajaa Khuzai de Irak eski Devlet Başkanı Saddam Hüseyin döneminde kadınların her alanda sorunlar yaşadığını, ancak ABD işgalinden sonra bazı haklar elde ettiklerini söyledi. 
     Kadınların Ulusal Konsey'de temsil edildiğini, ordu ve polis teşkilatında çalışabildiklerini belirten Khuzai, şu anki parlamentoda kadınların yüzde 31 civarında bir oranla temsil edildiğini sözlerine ekledi. 
     Tunuslu Najoua Miladi de, kadın erkek eşitliğinin toplumun her kesiminde sağlanması gerektiğini vurgulayarak, ancak bugün birçok Arap ülkesinde eşitliğin bulunmadığını, bazı ülkelerde çeşitli haklar tanınmış bulunsa da bunların yetersiz kaldığını söyledi. 
     Suudi Arabistan'daki King Saud Üniversitesi'nden Hatoon Al Fassi ise ülkesinde kadınların hiçbir sosyal ve siyasal hakka sahip olmadığını, tamamen toplumdan soyutlandığını ve sosyal hayatta birçok sorunla karşı karşıya bulunduğunu anlattı. 
     
     AFGANİSTANLI TEMSİLCİ 
     Sempozyumun ikinci oturumunda konuşan Afganistan'daki Devrimci Kadınlar Derneği Temsilcisi Sahar Saba da konuşmasına başlarken, ülkesindeki can güvenliği nedeniyle kendisinin fotoğraf ve görsel malzemesinin kullanılmamasını istedi. Saba, ülkesinde kadın hakları alanında verdiği mücadele nedeniyle birçok kesimden tehdit aldıklarını anlattı. 
     Ülkesinde kadınların bugüne kadar yaşadıklarını, gittiği her platformda anlatmaya çalıştığını, ancak bunları aktarmanın oldukça güç olduğunu ifade eden Saba, Afganistanlı kadınların SSCB işgali, sonraki Afgan yönetimi ve Taliban döneminde büyük baskı ve şiddete maruz kaldığını kaydetti. 
     SSCB işgaline karşı kadınların silahlı mücadele dahil her türlü fedakarlığı yaparak özgürlük için çalıştıklarını anlatan Saba, ancak kadınların her dönemde ümitlerinin boşa çıktığını, yüzlerce kadının tecavüze ve kaçırılmalara maruz kaldığını ve sosyal hayatın her alanından dışlandıklarını belirtti. 
     
     ''ÖNCELİKLE KÖKTEN DİNCİ ZİHNİYETİ KALDIRMAK LAZIM'' 
     11 Eylül olayları ve ABD'nin Afganistan'ı işgalinden sonra da kadınların durumlarında bir iyileşme görülmediğini ifade eden Saba, şunları kaydetti 
     ''11-12 milyon nüfus içinde bugün acı çekmemiş bir kadın bulmak neredeyse imkansız. Spor oyunlarının izlendiği stadyumlara kadınlar ve çocuklar, yakınlarının ölümünü izlemek üzere çağrılıyordu. Biz bu olayları dünyaya duyurmak için hayatlarımızı tehlikeye atarak Taliban'ın ülkede uyguladığı şiddeti resmettik ve dünyaya duyurduk. 11 Eylül'den sonra Afganistan için yeni bir dönem başladı ama Afgan kadınları için hiçbir şey değişmedi. Afgan kadınları için hayatın bir parçası haline gelen şiddet, zorla evlendirmeler hala devam ediyor. Ve kadınlar, kendilerine uygulanan bu şiddeti konuşamıyor bile. Şiddeti konuşmadan önüne geçemezsiniz. 
     Bugün, sözüm ona özgür Afganistan'dan bahsediliyor. 'Terörle mücadeleyi böyle yaparız diyorlar' ama zihniyet değişmiyor. Öncelikle kökten dinci zihniyeti kaldırmak lazım. ABD, askeri operasyonlarla demokrasi getiremez. Biz demokrasiye şiddetle inanıyoruz. Ancak şu an Afganistan'daki tamamen göstermelik... Hükümette 3 kadın var ama orada da kadınlar vitrin olarak kullanılıyor. Önemli olan toplumun eğitilmesi ve şiddet kültürünün bir tarafa bırakılmasıdır.'' Kadın Merkezi KA-MER Temsilcisi Nebahat Akkoç da, kadına yönelik şiddetin, evrensel bir sorun olarak ele alınması gerektiğini vurgulayarak, aksi durumda sorunun sadece bir Afrika ya da Ortadoğu sorunu gibi algılanabildiğini söyledi. 
     Konuşmasında Türkiye'de yürüttükleri çalışmaları da anlatan Akkoç, kadın sorunlarının çözülmesi için de her bölge ve toplumun özelliklerine göre çözüm arayışlarında bulunulması gerektiğini sözlerine ekledi. 
     
</TEXT>
</DOC>
