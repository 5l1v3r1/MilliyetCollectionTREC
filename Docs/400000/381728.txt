<DOC>
<DOCNO> 381728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonyas16.html </URL>
<DATE> 2005/09/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Hollywood yıldızları kapıştı 
</HEADLINE>
<TEXT>

     Göksel YAPAR ANTALYA, DHA 

HOLLYWOOD’un iki ünlü aktörü Michael Madsen ve Woody Harrelson, Antalya’daki Altın Portakal Film Festivali'nin ilk gecesinde birbirine girerken, ünlü oyuncuları David Carradine ayırdı. 
     Bu yıl 42'ncisi düzenlenen Antalya Altın Portakal Film Festivali bünyesinde bu yıl ilk kez yapılan Uluslararası Avrasya Film Festivali'nin açılış gecesi, 24 Eylül Cumartesi akşamı Antalya Kültür Merkezi'nde AKM yapıldı. Yağmur nedeniyle kortej geçidinin pazar gününe kaydırılması üzerine, cumartesi gecesine alınan Avrasya Film Festivali'nin kokteyline Hollywood'un tanınmış isimleri de katıldı. 
     Tarantino’ filmindeki bebek yüzlü kötü adam’ karakteriyle tanınan Michael Madsen, sinemaseverlerin Katil Doğanlar’ filmiyle tanıdığı aktör Woody Harrelson, Kill Bill’ filmindaki Kung Fu ustası rolüyle Türk izleyicisinin sevdiği David Carradine ile Kiss Kiss Bang Bang’ filmiyle festivalde yarışan Amerikalı senarist-yönetmen Shane Black de açılış gecesinin ünlü konukları arasında yer aldı. 
     Gecede jüri başkanlığını usta yönetmen John Irvin'in yaptığı 1'inci Uluslararası Avrasya Film Festivali jürisi sahneye davet edildi. Jürideki tek Türk oyuncu Meltem Cumbul, büyük alkış aldı. Jüri üyelerinin duygularının ne olduğunu anlatması ardından ünlü konuklar David Carradine, Woody Harrelson ve Shane Black, sahneye çağrılarak festivale katkılarından dolayı teşekkür edildi ve plaket verildi. 
     Hollywood yıldızlarından Michael Madsen ve Woody Harrelson arasında tartışma çıktı. Plaket töreni ardından yapılan kokteyl sırasında iki ünlü arasında geçen yüksek sesli tartışmaya diğer davetliler de tanık oldu. Bilinmeyen bir nedenle çıkan tartışma sırasında İngilizce olarak gergin konuşmalar geçti. Madsen, Harrelson'un üzerine yürümeye yeltenince, araya giren David Carradine iki yıldızı sakinleştirmeye çalıştı. Carradine, Madsen'e sarılarak engellemeye çalışırken, Harrelson salonu terk etti. 
     Festivali düzenleyen Antalya Kültür ve Sanat Vakfı AKSAV yetkilileri de Amerikalı iki ünlü sanatçı arasındaki gerginliği doğruladı. Antalya'ya geldikleri cumartesi gününden itibaren Hollywood'un iki starı arasında sürtüşme olduğunun farkına vardıklarını belirten AKSAV yetkilileri, programlarda mümkün olduğunca Madsen ile Harrelson'u yanyana getirmemeye çalıştıklarını vurguladı. 
     
</TEXT>
</DOC>
