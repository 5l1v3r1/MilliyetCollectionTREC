<DOC>
<DOCNO> 393805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy25.html </URL>
<DATE> 2005/11/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
10 Kasım töreninde çelenk krizi 
</HEADLINE>
<TEXT>

     AA - DHA 

Ulu Önder Mustafa Kemal Atatürk’ün ölümünün 67’nci yıldönümünde tüm yurtta törenlerle anıldı. Adana'nın Saimbeyli İlçesi’nde düzenlenen törende, AK Parti İlçe Teşkilatı’nın protokolle Atatürk Anıtı’na çelenk koymaması, tepkiyle karşılandı. Düzce ve Hafik'te sirenler erken çaldı, Manavgat ve Kahramanmaraş'ta bankaların çelengi kızdırdı 
     
     ADANA SAİMBEYLİ'DE ÇELENK KRİZİ 

     CHP İlçe Başkanı İsmail Doğantimur, ANAVATAN Partisi İlçe Başkan vekili Mahmut Akdeniz, MHP İlçe Başkanı Hulusi Tur ve SP İlçe Başkanı Osman Gözütok, törenler sonrasında, Kaymakam Eyüp Çalışır’ı makamında ziyaret ederek, olayı kınadılar. 
     Kaymakam Çalışır, üzüntü verici bir durumla karşı karşıya olduklarını ifade ederek, konunun araştırılacağını ve sorumlular hakkında yasal işlem yapılacağını belirtti. 
     CHP İlçe Başkanı Doğantimur, olayı "Atatürk’e yapılan saygısızlık" olarak değerlendirdi. 
     MHP İlçe Başkanı Tur, konuyu "bağışlanamaz bir hata" şeklinde nitelendirerek, "Şimdi çelenk koymayacaksınız da ne zaman koyacaksınız Bu durumu protesto ediyorum" dedi. 
     ANAP İlçe Başkan vekili Akdeniz, Atatürk’ü bu zihniyetin temsil edemeyeceğini ifade ederek, "Bu durum karşısında adeta kanım dondu" şeklinde konuştu. 
     SP İlçe Başkanı Gözütok da bu yaklaşımla Türkiye’nin idare edilemeyeceğini savundu. 
     AK Parti İlçe Başkanı Mehmet Uyanık yaptığı açıklamada, Adana’daki programı dolayısıyla dün geç saatte ilçeye geldiğini belirterek, şunları söyledi 
     "Bu durumu dikkate alarak görevlendirme yapmıştım. Ancak, çelengin bulunduğu yerin anahtarı bulunamamış. İstek dışı, elde olmayan bir durum yaşandı. Bizim yanlış yapma gibi bir düşüncemiz yok. 
     Çelenk koyma anında bulunamadığımız için üzüldük. Büyütülmesi ve sorun olarak değerlendirilmemesi gerekir. Atatürk Anıtı’ndaki törene katılamadık, ama Halk Eğitim Merkezi’ndeki törenlere katıldık, protokolle olduk. Kaymakamla görüştük, durumu ve üzüntümüzü anlattık." 
     
     DÜZCE'DE SİREN ERKEN ÇALDI 

     Düzce’deki törende ise sirenin önce saat 09.00’da daha sonra da 09.05'te çalınmasına Vali Halil Nimetoğlu sert tepki gösterdi. Nimetoğlu, törenden sorumlu olan Milli Eğitim Müdürü Osman Akova’yı, Bu ne sorumsuzluk. Böyle yanlışlık yapılır mı Neden dikkat etmiyorsunuz '' diyerek azarladı. 
     
     NİĞDE'DE UFAK AKSİLİKLER 

     Niğde’de gerçekleştirilen Mustafa Kemal Atatürk’ü anma törenlerinde küçük aksilikler yaşandı. Atatürk Anıtına konulan Niğde Valiliği’nin çelengi tören sırasında bir anda gürültüyle yere düştü. Yaşanan şaşkınlığın ardından çelenk düzeltilirken, bu kez saygı duruşu sırasında siren sesleri birbirine karıştı. 
     09.05’de sirenler eşliğinde 2 dakikalık saygı duruşunda bulunuldu ve ardından İstiklal Marşı okunmaya başladı. Tören yerinde bulunan ambulans ve bazı polis araçlarının ise sirenleri çalmaya devam etti. Marşın ikinci kıtasında araçların sirenleri susarken, belediye hoparlöründen verilen siren marşın bitmesi ile sustu. 
     
     BANKALARIN ÇELENGİNE SORUŞTURMA 

     Kahramanmaraş Atatürk Meydanı’nda düzenlenen törenlere ise bankaları temsilen konan çelenk damgasını vurdu. 
     Protokol sırasına göre çelenklerin konulduğu törende, kentteki bankaları temsilen Atatürk Anıtı’na bırakılan çelenk Vali İlhan Atış’ın dikkatini çekti. Tören bitiminde, "BANKAL" yazılı çelengi yakından inceleyen Vali Atış, üzerindeki yazıları dökülmüş çelenge tepki gösterdi. 
     "Olmaz böyle birşey. Büyük sorumsuzluk. Derhal kaldırın bunu buradan" diyen Vali Atış, konuyla ilgili soruşturma açılacağını kaydetti. 
     
     TEMSİLCİSİ OLMAYAN ÇELENK KALDIRILDI 

     Öte yandan bankalar adına bir çelenk krizi de Antalya Manavgat'ta yaşandı. 
     İlçe Kaymakamı Kasım Fikret Dayıoğlu, Atatürk'ü Anma Programı'nda bankalar adına gelen çelengin başında yetkili olmamasına tepki göstererek Ata'ya saygısızlık yapıyorlar'' dedi. Dayıoğlu, Belediye Zabıta Müdürlüğü ekiplerine, çelengin kaldırılması talimatını verdi. 
     
     SİVAS HAFİK’TE SAATLER 10 DAKİKA ŞAŞTI 

     Sivas’ın Hafik ilçesi’nde ise sabah anma törenleri düzenlendi. Hükümet konağı önünde düzenlenen tören sırasında yanlışlıkla belediye sirenleri erken çaldı. Saat 09’u 5 geçe çalması gereken sirenler, 9’a 5 kala çaldı. Vatandaşlar şaşkınlık yaşadı. 
     
</TEXT>
</DOC>
