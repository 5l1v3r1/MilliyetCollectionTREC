<DOC>
<DOCNO> 371893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo02.html </URL>
<DATE> 2005/08/22/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Dünya basını, Formula 1 İstanbul GP'i yazdı... 
</HEADLINE>
<TEXT>

     DOĞAN HABER AJANSI 

FORMULA 1 yarışlarının bu yılki 14’üncü ayağı olan İstanbul Grand Prix’si Türkiye’de olduğu kadar dünya medyasında da geniş yankı buldu. Yabancı televizyonlar formula yarışını renkli görüntüler ve farklı yorumlarla izleyicilere ulaştırırken, yazılı basında da organizasyondan genel olarak övgüyle söz edildi. 
     
     DAILY MIRROR TRAFİK, ŞAMPİYONLAR LİGİ FİNALİNİ HATIRLATTI 

     İngiliz Daily Mirror gazetesi, ’Kimi Raikkonen, F1’in yeni ve zor İstanbul pistini uslandırdı’ şeklinde başlayan haberinde, "F1 patronları, deneme turunda sorunlara neden olan pistteki toz ve kirin yarışı korkunç bir hale getireceğini düşünse de sabah saatlerinde yağan yağmur pisti temizledi" dedi. Gazete, yarışın galibi Raikkonen’in de zor İstanbul pistini değerlendirirken "Benim için kolaydı" dediğini hatırlattı. 
     İstanbulPark civarındaki trafik sorununa da dikkati çeken gazete, park yerlerinde 3 kilometre uzunluğunda kuyruklar oluşması nedeniyle pek çok sürücünün otomobillerinden inip yürüdüğünü ve bunun da İstanbul Atatürk Olimpiyat Stadı’nda oynanan, Liverpool’un kupayı kaldırdığı Şampiyonlar Ligi final gününü hatırlattığını yazdı. 
     
     THE SUN ETRAFTA DOLAŞAN VAHŞİ KÖPEKLER KORKUTTU 

     İngiltere’de yayımlanan The Sun gazetesi, "Tarihteki ilk Türk Formula 1 yarışı, etrafta dolaşan vahşi köpekler ve sıkı güvenlik nedeniyle korkutan bir organizasyon oldu. Günün sonunda güvenlik güçleri, oluşan trafik kaosu nedeniyle öfkeli izleyicilerle başetmek zorunda kaldı" yorumunu yaptı. 
     İngiliz Daily Telegraph ise, İstanbul F1 yarışında ünlü boksör Mike Tyson’ın varlığının yarattığı etkiye dikkati çekti ve "Ünlülerin ve ışıltının temel olduğu F1’de bile Mike Tyson’ın varlığı padok hiyerarşisinde radikal bir değişime neden oldu. İlk başta Başbakan Recep Tayyip Erdoğan görülmemiş ölçüde medyanın ilgisi odağında yer alırken daha sonra görüntülerden kayboldu. Güzellik yerini kasa bıraktı" ifadelerini kullandı. 
     İngiliz gazetelerinden The Independent da Formula 1 haberinde, "Türkler yarışı kesinlikle sevdi. Başbakan Erdoğan, Bernie Ecclesstone ve Mike Tyson’a katıldığında keskin nişancılar çatılarda muhtemel bir terörist saldırıya karşı tetikteydi" dedi. 
     
     ITV 7 KİŞİLİK EKİPLE SUNDU 

     İngiliz televizyonlarında şimdiye kadar yapılmış en büyük Türkiye tanıtımı denebilecek ITV kanalındaki 3 saatlik canlı yayında ise çok ilginç yorumlarla İstanbul Grand Prix’si ekrana getirildi. ITV televizyonu F1 programını tecrübeli spor sunucusu Jim Rosenthal yönetiminde tam 7 kişilik ekiple sundu ve yayın boyunca defalarca İstanbul ve kentin güzelliklerinden söz edildi. 
     İstanbul tanıtımıyla başlayan ITV F1 programı, Boğaz manzaraları eşliğinde tarihi yerler ve Boğaziçi Köprüsü’nün helikopterden detay çekimlerini ekrana getirdi. Bunun yanı sıra Sultanahmet Camii ve Ayasofya da görüntüler eşliğinde tanıtıldı. 
     İstanbul trafiğinin yoğun olduğuna değinen sunucu Jim Rosenthal, ünlü boksör Mike Tyson’ın trafikte mahsur kaldığını, helikopterle piste ineceğini canlı yayında söyledi. Yarışın startı öncesinde bilgisayarla sıralamayı ve pilotları ekranlara getiren ITV’nin Formula 1 yorumcusu Mark Blundel, "Dünkü cumartesi sıralama turlarında 8’inci virajın zorluğu büyük puan kayıplarına neden oldu. Bu tam bir Türk lokumu" yorumunu yaptı. ITV’de yayınlanan programdaki röportajlarda tüm pilotlar ’sözleşmiş gibi’, 8’inci viraj için ’çok zor’ derken, Michael Schumacher’in "Türkler harika iş yaptı" yorumu da eklendi. 
     
     BBC TÜRKLER İSTANBULPARK’I DA SON DAKİKADA BİTİRDİ 

     İstiklal Marşı çalındığı sırada bunu fark etmeyen ITV televizyonu ekranlara Coulthard röportajını getirirken, arka planda İstiklal Marşı duyulmaktaydı. Başbakan Recep Tayyip Erdoğan ve Mike Tyson’dan görüş alan ITV muhabiri, korumaların uyarısıyla hissettirilmeden çember dışına çıkarıldı. 
     Dün akşamki BBC ana haber bülteninde yayınlanan tek olumsuz yorum ise şöyleydi "Şampiyonlar Ligi final maçı öncesi son dakikada yolları tamamlayan Türkler İstanbulPark’ı da son dakikada bitirdi, ama herşey muhteşem." 
     
     FRANSIZ L’EQUIPE GAZETESİNDEN F1 PİSTİNE BÜYÜK ÖVGÜ 

     Fransız spor gazetesi L’Equipe, İstanbul’da düzenlenen Formula 1 yarışlarının ardından, yarış pistinden övgüyle söz etti. 
     L’Equipe’in haberinde pistle ilgili yorumlar şu ifadelerle yer aldı "Bu pazar günü tek kazanan Kimi Raikkonen ya da Ferrando Alonso değildi. Eğer bir galip seçmek gerekirse, bu tümüyle Formula 1 Şampiyonası oldu. Bahreyn ve Çin’deki pistler nedeniyle eleştiriler alan Alman mimar Hermann Tilke İstanbul yakınlarında oldukça güzel bir pist kurmuş. ’Pilotların Mekkesi’ konumunda olan Spa-Francorchamps’ın ardından, İstanbul otodromu, Türkiye Grand Prix’sinin ilk bölümünden itibaren vazgeçilmez bir pist haline geldi. Estetik, farklı, geçişlere elverişli olan bu pist, bir sorun yaşayan Nick Heidfeld’in tehlikesiz bir şekilde çıkışında da görüldüğü gibi büyük manevra alanları sunuyor. Yarışa çok elverişli olan bu pistte, galip gelen yarışçı 3 hafta önce Macaristan’dakinden saatte 30 kilometre daha fazla hız yaparak ortalama saatte 219 kilometreye ulaştı." L’Equipe tarafından İstanbul’daki Formula 1 parkuru ile mukayese edilen Spa-Francorchamps, Belçika’da yer alan ve 6 bin 900 metre uzunluğunda bir yarış pisti. 
     
     AVUSTRALYA BASINI TÜRK LOKUMU RAIKKONEN 

     Avusturalya’nın en yüksek tirajlı gazetelerinden olan The Daily Telegraph gazetesi spor sayfalarında ’Türk lokumu Raikkonen’ manşetini kullandı. Gazete, Formula 1 pilotlarının İstanbul pistinde zorlandığını belirtirken, Herald Sun gazetesi de Avustralyalı F1 pilotu Webber’in 7 kez dünya şampiyonu olan Ferrari pilotu Michael Schumacher’le ilgili "O artık hizmetdışı kalmıştır" sözlerini manşete taşıdı. Schumacher’i sportmenlikdışı davranışlar sergilemekle suçlayan Avustralyalı pilot Webber’in sözlerinin yanı sıra gazete, organizasyonun güzelliklerinden de bahsetti. 
     
     İSPANYA BASINI 

     Formula 1 yarışmasının Türkiye'de ilk kez düzenlenmesine karşın, pistin, seyircinin ve organizasyonun mükemmel olduğunu yazdı. 
     İspanyollar, Türkiye'nin yıllardır Formula 1 yarışını düzenlemiş bir ülke gibi yarışa evsahipliği yaptığını belirtti. Formula 1'i naklen yayınlayan Tele5 Televizyonu, iki kıtayı birleştiren yarış’ olarak nitelediği Formula 1'e, Avrupalı Türkün Asya kıtasında düzenlediği Formula 1 dünyada bir ilkide sahne oldu, İstanbul'da Formula 1 tarihinde yeni ilkleri yaşadık, pist bir ilkdi, seyirciler de. Türkiye Avrupa olarak evsahipliği yaptı ancak F-1 Asya'da düzenlendi'' sözleri ile Türk halkına teşekkür etti. Tele5 yorumcuları ayrıca, Türkiye Grand Prix'in tuzaklarla dolu bir yarışa da evsahipliği yaptığına söyleyerek, İstanbul Park'ın virajları Ferrarili Schumacher'i bile pisten çıkardı'' diyerek, İstanbul'un şimdiden Formula 1 yarışlarının en zorlusu olacağının altını çizdi. 
     Marca Fernando Alonso Dünya şampiyonluğuna kavuşmak için İstanbul'da önemli bir adım attı. Formula 1'in en zor pistlerinden İstanbul Park'da Alonso istediğini aldı. İstanbul Alonso'ya uğurlu geldi. 
     El Pais İstanbul Alonso'ya uğurlu geldi. Alonso şansa değil şans Alonso'ya güldü. Montoya'nın son turdaki hatası Alonso'yu dünya şampiyonluğuna bir adım daha yaklaştırdı. Formula 1'i ilk kez düzenleyen Türkiye noksansız bir yarış düzenledi. İstanbul Parkı'nda yarışa çıkan pilotlar pistin virajlarında zor anlar yaşadı. 
     El Mundo Alonso İstanbul'da sadece 2 puan kaybetti. Birinciliğe 5 yarış kaldı. Bu yarışların en zorlarından biri olan İstanbul Formula 1'inde Alonso istediğini aldı. Türkiye diğer ülkelerin Formula 1 pistlerine dudak uçurtacak cinsden bir organizasyon yaptı. Türkiye'ye az gelişmiş diğenler gelip hem ülkeyi hem de kısa sürede mükkemmel bir formula 1 kazandıran Türk halkını tanıdılar. Türkiye'nin hiçbir batı ülkesinden farkı yok. Teşekkürler Türk halkına. 
     Sport Alonso, Montaya'nın hatasını affetmedi. İstanbul'dan istediğini aldı. F-1 İstanbul'un ilk yarışı Fernando'ya uğurlu geldi. F-1'nin en zor etaplarından biri olan İstanbul'dan puan çıkarmak Alonso'yu şampiyonluğa bir adım daha yaklaştırdı. 
     La Vanguardia Nefesleri kesen yarışta Alonso'nun 2'inciliği dünya şampiyonluğuna iyice kapıyı açtı. Kimi Raikkonen İstanbul'dan istediğini aldı, ancak Alonso'nun 2'inciliğini hesaba katmamıştı. İstanbul'dan sonra diğer yarışlar Alonso'yu zorlamaz. 
     
     ÇİN 

     ÇİN'in CCVT5 Kanalı'nın sunucuları, İstanbul Grand Prix'i anlatırken iki kıtayı birleştiren kentte yapılan pistin yeni olması nedeniyle pilotların hata yapmasının normal olduğunu söyledi. 
     Çin devlet televizyonu olan Çin Merkez Televizyonu CCTV’nin spor kanalı olan CCTV5 kanalı da İstanbul’da yapılan Formula 1 yarışını naklen verdi. İki spikerle Formula 1’i sunan CCVT5 kanalının sunucuları Pekin’deki stüdyodan yarışı seyrederek yorum yaptı. Sunucular, yarışma boyunca İstanbul’daki pistin pilotlar için yeni ve bilinmedik bir pist olduğuna vurgu yaptılar ve göze batan tüm hataların buna göre yorumlanması gerektiğini söylediler. 
     Sunucular 155 bin kişilik seyirci kapasitesine vurgu yaparak, İstanbul kentinin Asya ve Avrupa kıtalarını birleştiren bir noktada olduğunu ve her kıtadan seyirci çektiğini açıkladı. Program sunucuları İstanbul'u anlatırken, Türkiye'nin başkenti'' dedi. 
     Çin’de ayrıca Güney Asya’da güçlü olan ESPN adlı medya kuruluşunun Hong Kong, Tayvan, Singapur ve Çin’de kablodan izlenen ve Çince yayın yapan EPSN Sport Asia kanalı da yarışmayı naklen verdi ve yarışma sonrası yarım saatten daha fazla stüdyoya bağlanarak yorum yaptı. Formula 1’in bu yılın son ayağı 16 Ekim’de Çin’in en büyük kenti Şanghay’da yapılacak. 

     
</TEXT>
</DOC>
