<DOC>
<DOCNO> 366924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/yazar/akyol.html </URL>
<DATE> 2005/08/04/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
CHP ve aydınlar 
</HEADLINE>
<TEXT>


CHP Genel Başkan Yardımcısı Sayın Mustafa Özyürek yazılı bir açıklama gönderdi, telefonla da güzel bir görüşme yaptık. Sanki CHP medyaya 'açılmak', aradaki soğukluğu gidermek istiyor gibi geldi bana. 
Şahsen ben, eskiden Deniz Baykal'la daha fazla görüşür, köşemde onun fikirlerine daha fazla yer verirdim. Hatta Baykal'ın "Siyasal Katılma" adlı doçentlik tezini kamuoyuna ben tanıttım, diyebilirim. 
Şimdi CHP ve Baykal'la aydınlar arasında hissedilir bir soğukluk var. Sayın Özyürek'e bunu söylediğimde, medyada birkaç grubun h kim olduğunu, onların da CHP'ye "önyargılı" baktığını söyledi. 
Özyürek, bana gönderdiği açıklamada da CHP'ye "peşin hükümle" baktığımı belirtiyor. İstanbul il kongresinin yapıldığı tiyatro salonunda koltukların sabit olduğunu, sandalyelerin havada uçuşmadığını, pet şişeler atılmadığını belirtiyor, "Gerilimli, tartışmalı bir kongre idi ancak kavgalı demek yanlış olur" diyor ve şunu söylüyor 
"CHP Türkiye'nin temel bir partisidir. Onu görmezlikten gelerek ülkenin sorunları doğru değerlendirilemez." 

DOĞRU... CHP Türkiye'nin "temel bir partisi" olduğu için, bu partinin sorunları hepimizin ilgisini çekiyor. 
Dahası, "Türkiye'nin temel partisi" halkla bütünleşemeyince, "Türkiye'nin temel kurumları" halkın seçtiği iktidarlara karşı muhalefet pozisyonu alıyor Demokrasimizdeki "seçilmişler-atanmışlar" geriliminin yarattığı krizler... Menderes'ten bugüne... 
Sadece askeri müdahaleler değil, "tarafsız" olması gereken yargı da "seçilmişler"e karşı bu tarihsel muhalefette yer alıyor Ecevit yargının bu konumunu açıkça ifade etmişti. 
İşte demokrasimizin elli yıllık tablosu "Seçilmişler" hemen daima merkezin sağında... "Temel kurumlar" ve "temel parti" ise hemen daima seçilmişlere karşı muhalefet konumunda 
Sağlıksız bir tablo, bir çıkmazdır bu. 

ESKİDEN aydınlar bu ikilemin "temel" tarafında, CHP çizgisinde yer alırdı Tek Parti eğitiminin doğal bir sonucu olarak... 
Rahmetli Prof. Bahri Savcı'nın Eylül 1972'de SBF dergisinde yayımlanan "Atatürkçü Demokrasi" yazısı tipik bir örnektir. 1961 Anayasası'ndaki gibi "kurumlar"ın üstünlüğünü savunur. 
Bugün ise "liberal demokrasi, sosyal demokrasi, muhafazak r demokrasi" gibi kavramları daha çok konuşuyoruz Dün olmayan liberal, sosyal demokrat ve muhafazak r aydınlar var artık. 
CHP'nin aydınlarla eski ittifakının bozulmasının sebebi, bu sosyolojik değişimdir "medya grupları" değil. 
Aydın kesimi gibi toplum da çeşitleniyor, çoğulcu bir orta sınıf toplumuna dönüşüyoruz. Ekonomide devletçilik yerine piyasa ekonomisi, siyasette devletçi değerler yerine toplumsal değerler ağırlık kazanıyor. 
Aydınlar ve toplum böyle değişirken, CHP eski "temel parti" refleksleriyle yetiniyor, sosyal gelişmenin ortaya çıkardığı yeni toplumsal dinamiklere kapılarını açmıyor. Kemal Derviş'in önerdiği "sosyal liberal sentez"in CHP'de "genlerimize aykırı" diye reddedilmesi tipik bir göstergedir 
Sosyal demokrasi deyince Türkiye'de akla gelen politikacıları, aydınları, yazarları, çizerleri düşünün... CHP'nin neresindeler 
Halbuki Türkiye'nin gerçek bir "sosyal demokrat" muhalefete ihtiyacı var CHP 1970'lerdeki "Ortanın Solu" gibi, bu dönüşümü yapabilirse, halkla da aydınlarla da buluşabilir. 
Yoksa, böyle kalır... 



</TEXT>
</DOC>
