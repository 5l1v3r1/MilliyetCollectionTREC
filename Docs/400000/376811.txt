<DOC>
<DOCNO> 376811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo40.html </URL>
<DATE> 2005/09/08/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Beşiktaş'a 1 maç saha kapatma cezası... 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , Beşiktaş’ın sahasını, Diyarbakırspor maçında meydana gelen olaylar nedeniyle 1 maç kapattı. 
     Kurul, bugün yaptığı toplantıda, 28 Ağustos’ta BJK İnönü Stadı’nda oynanan Beşiktaş-Diyarbakırspor maçında meydana gelen saha olayları ve taraftarının kötü ve çirkin tezahüratı nedeniyle Beşiktaş’a 1 maç saha kapatma cezasının yanı sıra 10 bin YTL para cezası uyguladı. 
     Siyah-beyazlılar, bu karar sonucu ligin 6. haftasındaki Fenerbahçe maçını tarafsız sahada oynayacak. 
     Aynı maçta rakip takım antrenörüne yönelik fiili eylemleri nedeniyle Beşiktaşlı futbolcu Okan Buruk 3 resmi maçtan men ve 5 bin YTL para cezası alırken, Diyarbakırspor Antrenörü Sedat Karabük’e de 2 resmi maçtan men cezası verildi. 
     Bu arada, geçen sezonun 27. haftasındaki Akçaabat Sebatspor-Kayserispor lig maçı öncesi yaşanan yasa dışı bahis olayının ardından, Futbol Federasyonu Şike Araştırma Kurulu’nun raporu doğrultusunda PFDK’ya sevk edilen ve bugün kurul tarafından dinlenen Trabzonsporlu futbolcu Gökdeniz Karadeniz için de "Bu aşamada ulaşılan delil durumuna ve görülen lüzum üzerine Futbol Disiplin Talimatı’nın 51. ve 52. maddeleri gereğince" tedbir kararı alındı. 
     Soruşturma ise devam edecek. 
     PFDK’nın aldığı öteki kararlar şöyle 
     3 maç Ergin Altay Uşakspor 
     2 maç Muhammet Kaya Alanyaspor 
     12.500 YTL Malatyaspor 
     5.000 YTL Fenerbahçe, Ankaragücü, Gaziantepspor 
     2.500 YTL Kayserispor, Galatasaray 
     1.000 YTL Siirtspor 
     
</TEXT>
</DOC>
