<DOC>
<DOCNO> 350371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy14.html </URL>
<DATE> 2005/06/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bakan Yıldırım'a özelleştirme protestosu... 
</HEADLINE>
<TEXT>

     Ulaştırma Bakanı Binali Yıldırım, "Herkesin, demokratik tepkisini, şiddete, yasal olmayan bir yola başvurmadan yerine getirmesini normal ve anlayışla karşılarız" dedi. 
     Haber-Sen üyeleri, Türk Telekom Ankara İl Müdürlüğü’ndeki Çağrı Merkezi’nin açılış törenine katılmak üzere gelen Ulaştırma Bakanı Yıldırım’ı özelleştirme politikaları nedeniyle protesto ettiler. 
     Yıldırım’a alkışlı protestoda bulunan Haber-Sen üyeleri, özelleştirme ve IMF’yi protesto eden sloganlar da attılar. 
     Protestocuların yanından geçerek binaya giren Yıldırım, Haber-Sen Genel Başkanı Esin Yelekçi ile bir süre görüştü. 
     Yıldırım, daha sonra yaptığı açıklamada, "Herkesin, demokratik tepkisini, şiddete, yasal olmayan bir yola başvurmadan yerine getirmesini normal ve anlayışla karşılarız. Arkadaşların protestosunun bilgi eksikliğinden ve yanlış anlaşılmalardan kaynaklandığını düşünüyorum" diye konuştu. 
     
     ZAMAN VE PARA TASARRUFU 
     Yıldırım, törende yaptığı konuşmada da bilgiye ulaşmanın artık daha önemli olduğunu belirterek, merkezin zaman ve para tasarrufu sağlayacağını söyledi. 
     Ankara ve İstanbul’daki çağrı merkezlerinin sadece bilinmeyen numara ve adres hizmetleri vermeyeceğini aynı zamanda hizmet çeşitliliğini artırarak yeni yeni hizmetler vereceğini belirten Yıldırım, hedeflerinin Türkiye’nin en az yüzde 50’sini geniş bant internet erişimi ile ekonomik olarak buluşturmak olduğunu kaydetti. 
     Dünyanın, sınırları kalkan küçük bir köy haline geldiğini belirten Yıldırım, iletişim teknolojilerinin önemine dikkati çekti. 
     Yıldırım, daha önce gelen çağrılara yüzde 60 oranında yanıt veren 118 servisinin, artık yüzde 90 oranında karşılama yaptığını bildirdi. 
     
     TÜRK TELEKOM MÜŞTERİ ODAKLI OLACAK 
     Türk Telekom Genel Müdürü Mehmet Ekinalan ise Türk Telekom’un, çağrı merkezleri ile müşteri odaklı hizmet sağlayacağını bildirdi. 
     İhalesi 2003 yılında yapılan çağrı merkezinin bir süredir aktif olarak çalıştığını anımsatan Ekinalan, bugün resmi açılışın yapıldığını ve hizmet çeşitliliğinin hızla artacağını belirtti. 
     Ekinalan, 12 milyon dolarlık bir yatırımla Türkiye’nin en büyük müşteri hizmetleri merkezini açtıklarını anımsatarak, 569 çalışanın, dönüşümlü olarak çağrıları yanıtladığını belirtti. 
     Sentim Genel Müdürü Yavuz Bacacı ise Çağrı Merkezi’ndeki 122 sunucuyla, 7 gün 24 saat hizmet verdiklerini söyledi. 
     
     BAKAN TELEFONDA 
     Konuşmaların ardından Yıldırım ve beraberindekiler Çağrı Merkezi’ni gezdi. Yıldırım, merkezdeki bir operatörün kulaklığını alarak o anda 118’i arayan bir vatandaşla görüştü. 
     ADSL hakkında bilgi almak isteyen telefondaki vatandaşla, "444 0 375’i arayarak bilgi alabilirsin eğer yardımcı olamazlarsa orada Haluk bey var onu ara" diyen Yıldırım’ın sözleri, kahkahalarla karşılandı. 
     Yıldırım, daha sonra verilen kokteyle katıldı ve Haber-Sen yetkilileri ile görüştü. 
     Ulaştırma Bakanı Yıldırım’ın ayrılmasından sonra basın mensuplarına açıklamalarda bulunan Haber-Sen Genel Başkanı Esin Yelekçi, Türk Telekom’u alacak şirketin "dikensiz gül bahçesi bulamayacağını" söyledi. 
     Yelekçi ve beraberindekiler daha sonra slogan atarak dağıldılar. 
     
</TEXT>
</DOC>
