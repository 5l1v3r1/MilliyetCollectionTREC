<DOC>
<DOCNO> 360725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko30.html </URL>
<DATE> 2005/07/13/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Topbaş İstanbul'da 2 sene içinde hidrojenle çalışacak bir otobüs olacak 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, 2 yıl içinde İstanbul'da hidrojenle çalışan bir otobüs olacağını bildirdi. 
     Topbaş, Uluslararası Hidrojen Enerjisi Kongresi kapsamında açılan fuarda standları ziyaret etti. 
     Topbaş, AA muhabirinin hidrojenle çalışacak otobüslerle ilgili sorusu üzerine, Dünya Hidrojen Enerjisi Konseyi Onursal Başkanı Prof. Dr. Nejat Veziroğlu ile başkanlığa ilk seçildiğinde görüştüğünü, hidrojen enerjisiyle ilgili anlattıklarını dinledikten sonra kendisine destek vereceğini söylediğini kaydetti. 
     Bu çerçevede işe otobüslerden başlayarak bir otobüsü hidrojenle işler hale getirme çalışmalarını başlattıklarını belirten Topbaş, ''Proje ağır gidiyor, ama hızlandıracağız. İstanbul'da 2 sene içinde hidrojenle çalışan bir otobüs olacak'' dedi. 
     Topbaş, fuarı gezerken, Elimsan'ın standında şirketin Yönetim Kurulu Başkanı Muzaffer Avcı'dan rüzgar, güneş gibi yenilenebilir kaynaklardan sağladığı enerjiyi hidrojene çevirip depolayan düzenek hakkında bilgi aldı. 
     Başkan Topbaş, İstanbul'daki tüm ilköğretim ve liselerin laboratuvarlarına birer tane söz konusu cihazdan verileceğini söyledi. 

     
</TEXT>
</DOC>
