<DOC>
<DOCNO> 355076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun54.html </URL>
<DATE> 2005/06/24/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
İran'da oy verme süresi 1 saat uzatıldı... 
</HEADLINE>
<TEXT>

     İran İçişleri Bakanı Abdülvahid Musavi Lari, bugün düzenlenen cumhurbaşkanlığı ikinci tur seçimlerinin güvenli bir ortamda devam ettiğini açıkladı. 
     Musavi Lari, seçime katılımın ülke genelinde yüksek olduğunu söyledi. 
     Oy verme işlemlerinin güvenli bir ortamda devam ettiğini belirten Lari, seçime hile karıştırmak isteyenlere karşı yasaları uygulamakta kararlı olduklarını vurguladı. 
     Televizyonlardaki yayınlarda, sandıkların kapanmasına az bir zaman kalmasına rağmen oy vermek için sırada bekleyenlerin bulunduğu belirtilerek, ikinci turda, gençlerin ve özellikle ilk kez oy kullananların katılımının yüksek olduğu kaydedildi. 
     Uzun kuyruklar ve yüksek katılım, halkın cumhurbaşkanlığı seçimine verdiği önemin bir göstergesi olarak değerlendirilirken, ''ülkenin kritik bir dönemde olduğu için halkın seçime ilgi gösterdiği ve bu seçimin önceki cumhurbaşkanlığı seçimlerine göre farklı bir anlamı'' olduğuna dikkat çekiliyor. 
     Bu arada, Ülke Seçim Merkezi, sandıkların kapanmasından kısa bir süre önce bir açıklama yaparak, oy verme süresinin ülke genelinde ve yurt dışında bir saat uzatıldığını duyurdu. TSİ 17.30'da kapatılması gereken sandıklar, TSİ 18.30'a kadar açık kalacak. 
     İçişleri Bakanlığı, seçimlerde muhtemel yolsuzluklar yaşandığını ve bazı bölgelerde seçimi iptal etme olasılığını düşündüklerini belirtti. 
     Bakanlık sözcüsü Cihanbahş Canhani, ''Seçim bürolarında seçim görevlisi olmayan bazı kişilerin seçime müdahale ettiği ve yasadışı davranışlarda bulunduğuna dair gözlemcilerden birçok ihbar aldıklarını, içişleri bakanlığının bazı seçim bürolarında seçimi iptal etmeyi düşündüğünü'' belirtti. 
     
     AYETULLAH CENNETİ 
     Anayasayı Koruyucular Konseyi AKK Genel Sekreteri Ayetullah Ahmed Cenneti de Tahran Üniversitesi'nde verdiği Cuma hutbesinde, halktan seçime mutlaka katılmalarını istedi. 
     Cumhurbaşkanlığı birinci tur seçimlerinin ''dini demokrasinin güzel bir örneği'' olduğunu savunan Cenneti, ''Kullanılan her oy, bir ok gibi İran düşmanlarının kalbine saplanmıştır'' dedi. 
     Ayetullah Cenneti, vatandaşlara, yapılacak komplolara karşı duyarlı olmaları, birlik-beraberlik içerisinde hareket etmeleri tavsiyesinde bulundu. 
     Cenneti ayrıca, içişleri bakanlığı yetkililerinin onayı alınmaksızın böyle bir karar almaları durumunda haklarında dava açılabileceği uyarısında bulundu. 
     Konsey başkanı Ahmed Cenneti, ''Seçim iptalinin Anayasayı Koruyucular Konseyi tarafından onaylanması gerekmektedir, aksi halde sorumlular hakkında cezai işlem uygulanacaktır'' dedi. 
     Konsey sözcüsü Gulamhüseyin Elham da, ''Bazıları yanlış haber yayarak süreci kesintiye uğratmak istiyor'' şeklinde konuştu. 
     
</TEXT>
</DOC>
