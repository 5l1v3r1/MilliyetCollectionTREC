<DOC>
<DOCNO> 365047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko23.html </URL>
<DATE> 2005/07/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Tüzmen Dış ticaret açığımız rahatlıkla çevrilebilir 
</HEADLINE>
<TEXT>

     Devlet Bakanı Kürşad Tüzmen, Türkiye'nin ihracatının ithalatı karşılama oranının yüzde 20 ile rahatlıkla çevrilebilir bir seviyede olduğunu belirterek, ''İthalatımız hep eleştiriliyor ancak, bu kadar ithalat yapmasak, ihracat da yapamayız'' dedi. 
     Bakan Tüzmen, bakanlığıyla ilgili incelemelerde bulunmak üzere geldiği Adana'da, Vali Vekili İsmail Korkmaz'dan ilin sorunlarıyla ilgili bilgi aldıktan sora gazetecilerin sorularını yanıtladı. 
     Tüzmen, ithalat artışıyla ilgili bir soru üzerine, tarım ürünleri ihracatının yüzde 23 oranında artış gösterdiğini, bunun daha önce yüzde 6'larda olduğunu anımsatarak, şunları söyledi 
     ''Ancak, 1980'li, 90'lı yıllarda Türkiye'nin toplam ihracatında sanayi ürünlerinin payı yüzde 20-30'lardayken, tarım ürünleri yüzde 70'lerdeydi. Bugün ise tam tersi söz konusu. Sanayi ürünlerinin toplam ihracatımızdaki payı yüzde 90-92'lere çıkmıştır. 
     Önemli olan ihracattaki artış trendine bakmaktır. Türkiye, yurt dışından getirdiği ürünleri işleyip ihraç eden ülke haline geldi. Biz kendi topraklarımızdan çıkan madenleri işleyip ihraç etsek katma değeri Türkiye'de kalır. Tarım ürünleri için de aynı şey söz konusu. Ama dünya globalleştiği için her şeyi kendi toprağınızdan çıkarıp yapamıyorsunuz. Başka ülkelerin hammaddelerini alıp nihai mamul haline getirip satıyorsunuz. İthalatımızdaki artış da bundan kaynaklandı.'' Türkiye'nin sağlıklı bir ithalat yapısı olduğunu ifade eden Tüzmen, ''daha önce yüzde 9 seviyesinde olan tüketim mallarının toplam ithalat içindeki payı yüzde 12'lere çıkmıştı, ancak şimdi yine aynı oranlarda devam ettiğini görüyoruz'' dedi. 
     Tüzmen, ara mamulü ithalatında ciddi bir artış olduğunu, Türk parası çok değerli olduğu için ara mamul üretenlerin ucuzluğu nedeniyle dışarıya yöneldiğini, bunun da sıkıntı yarattığını, istihdama da menfi bir katkısı olduğunu anlattı. 
     Bakan Tüzmen, ''Ancak, şu da bir gerçek ki Türkiye bu kadar ithalat yapmasa, bu kadar ihracat da yapamaz. Kendi ürettiği mal ve hizmetleri yeterli değil. Dışardan alacak işleyecek ve dışarı satacağız. Şimdi bütün sistem bunun üzerine'' diye konuştu. 
     
     DIŞ TİCARET AÇIĞI 
     Tüzmen, Türkiye'nin toplam dış ticaret açığına bakıldığında yüzde 20'ler seviyesinde olduğunun görüleceğini kaydederek, konuşmasını şöyle sürdürdü 
     ''Şu anda çevrilebilir bir dış ticaret açığımız var. Oysa 80'lerde 90'larda Türkiye'nin dış ticaretindeki açık yüzde 30'lar civarındaydı. Biz bunu yüzde 20'lerde tuttuğumuzda rahatlıkla çevrilebilen bir orandır. Ancak, gönül ister ki hiçbir şekilde dış ticaret açığı vermeyelim. Hatırlayın Türkiye'nin ihracatı 3 milyar dolar iken ithalatı 5 milyar dolardı. Neredeyse yarı yarıyaydı. Bugün ise ihracatın ithalatı karşılama oranı yarıdan fazla olmuştur. Hatta şu anda yüzde 64'ler seviyesindedir. Bu dengelere baktığımız zaman gidişimiz çok iyi bir gidiştir. Gönül ister ki ihracatın ithalatı karşılama oranı yüzde 80'ler ve üstü olsun. Ancak, bugünkü sanayi yapımız ve mal kompozisyonumuzla bunu gerçekleştiremiyoruz. Ama 2010'larda bunu da göreceksiniz. Türkiye'nin ihracatı, ithalatının yüzde 80'ini karşılamış hale gelecek.'' 
     
     İHRACAT ARTIŞI VE İSTİHDAM 
     Bakan Tüzmen, ihracat artışının istihdama yansımadığını söylemenin doğru olmayacağını, ihracata dayalı sektörlerde ciddi bir istihdam artışı görüldüğünü, hatta bunun bazı sektörlerde yüzde 10 ve 15'leri bulduğunu ifade ederek, bu konuda şunları söyledi 
     ''Özellikle ara mal üreticileri kapasitelerini fazla geliştirmiyorlar. Hatta bazı ara malı üreticileri Uzakdoğu'dan gelen ürünlerin haksız rekabeti ile karşılaştıkları için ya işçi çıkartıyorlar ya da işyerlerini kapatıyorlar. 
     Her şeye rağmen biz yeni istihdam imkanları yaratıyoruz. Bu yıla bakıyorsunuz Cumhuriyet tarihinin en büyük istihdam rakamını yakaladığımızı, 1 milyon kişiye istihdam sağladığımızı görüyoruz. Ama arkadan gelen yoğun bir genç nüfus var. Bu nedenle yeterli gelmiyor. Bunun yolu nedir Bu bir paradoks, biz bir taraftan ihracatı artırıp, ihracata dayalı sektörlerde istihdamı artırırken, ihracata dayalı üretim yapmayan sektörlerde istihdam artışı yok. Çünkü rekabetle karşı karşıya olmalarına rağmen kedilerini geliştiremiyorlar.'' Tüzmen, yüksek teknolojiye geçişin de istihdama olumsuz etkisinin olduğunu belirerek, ''Teknoloji arttıkça istihdam rakamı azalır. Böyle bir ikilem vardır. Biz bütün bunları dengede tutarak Türkiye'de genç nüfusun iyi eğitilmesini istiyoruz'' diye konuştu. 
     
     YABANCI YATIRIMCININ İLGİSİ 
     Bakan Tüzmen, 1984'de çıkarılan kanunun serbest bölgelere süresiz olarak gelir ve kurumlar vergisi muafiyeti getirdiğini ancak, bir gecede alınan kararla bu değiştirilince yabancı yatırımcının serbest bölgelerden kaçtığını anlattı. 
     Son yıllarda yabancı yatırımcının Türkiye'ye olan ilgisinin yoğunlaştığına dikkati çeken Tüzmen, bu yıl Türkiye'ye yabancı sermaye girişinin 4.6 milyar doların üzerine çıkacağını tahmin ettiklerini kaydetti. 
     Tüzmen, ''Daha önceleri yabancı sermayenin adı bile yoktu. Bizim hükümetimizle birlikte siyasi ve ekonomik istikrarın sağlanması yabancı yatırımcı gözünü Türkiye'ye çevirdi. Bunun istihdama da katkısı olacağını düşünüyoruz. Biz ne kadar yabancı sermayeyi, ihracata dayalı sektörlerde iyi yönlendirip çekebilirsek ki bütün dünya böyle yapıyor, o kadar lehimize olur. Çin'in, Hindistan'ın, İrlanda'nın kalkınmasına baktığınızda yabancı sermayeyi görüyorsunuz. Biz bu şekilde yabancı sermaye akımını Türkiye'ye çekmek zorundayız. İşsizliğin çözümü de burada yatıyor'' diye konuştu. 
     
</TEXT>
</DOC>
