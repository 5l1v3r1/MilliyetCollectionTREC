<DOC>
<DOCNO> 398609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun44.html </URL>
<DATE> 2005/11/28/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
NYT ABD askerlerinin Irak'tan çekilmesi, iki siyasi takvime bağlı 
</HEADLINE>
<TEXT>

     ABD'nin saygın gazetelerinden New York Times, Amerikan askerlerinin Irak'tan çekilmesinin askeri değerlendirmeler kadar, biri Irak'ta, diğeri ABD'de olmak üzere iki siyasi takvime bağlı olduğunu yazdı. 
     Askerlerin çekilmesi konusunda nihai kararın, üç hafta içinde yapılacak seçimlerle belirlenecek yeni Irak hükümetinin çekilme çağrısı yapıp yapmamasına göre alınacağını kaydeden gazete, Sünni, Şii ve Kürt siyasi gruplarının ilk kez geçen hafta çekilme için bir takvim belirlenmesi çağrısında bulunduklarını belirtti. 
     Şükran Günü tatilini Texas'taki çiftliğinde geçiren ABD Başkanı George W. Bush'un Irak'tan asker çekilmesi ve Kongre ara seçimleri gibi siyasi ve askeri konularla yüzleşmek zorunda kalacağını kaydeden New York Times, Bush'un çekilmenin takvimine ilişkin kararını 15 Aralık'ta yapılacak Irak seçimlerinin sonuçlarını değerlendirdikten sonra verebileceğini ileri sürdü. 
     Haberde, Bush'un, gelecek yıl içinde yapılacak Kongre seçimleri öncesinde, Irak'ta en azından bir kuvvet indirimine giderek ''işlerin yolunda olduğu'' mesajını vermek isteyeceği kaydedildi. 
     Tartışmanın artık Irak'tan çekilip çekilmeme üzerinde değil, bu çekilmenin ''ne kadar hızlı'' olacağı konusunda olduğuna dikkat çekilen haberde, Beyaz Saray'ın önümüzdeki yıl içinde 40-50 bin kişilik bir güç indirimi konusunu ciddi olarak gözden geçirdiği ifade edildi. 
     
     TIME ''ÇEKİLME BELİRTİLERİ'' 
     Bu arada, haftalık Amerikan haber dergisi Time da, yayımladığı haberde, Irak'ta ''çekilme belirtileri''nin kendisini gösterdiğini kaydetti. 
     Dergi, Bush yönetiminin Irak'taki Amerikan askeri varlığının azaltılmasına ilişkin muhtemel bir takvim konusuna ilk kez geçen hafta ışık tuttuğunu yazdı. 
     Time dergisi de, New York Times gazetesi gibi, Iraklı liderlerin çekilme takvimi konusunda yaptıkları çağrıya dikkati çekti ve bu takvimin gelecek sonbaharda yapılacak Kongre seçimleri dolayısıyla açıklanacağını yazdı. Time da, ABD'deki tartışmanın artık Irak'taki askerlerin ne kadar hızlı çekileceği konusu üzerine yoğunlaştığını ileri sürdü. 
     Dergi, Bush yönetiminin Iraklı liderlerin Arap Birliği'ndeki açıklamasından sonra bugüne kadar 2 bin 100'den fazla Amerikan askerinin öldüğü Irak'tan çekilme konusunu tartışmaya daha istekli hale geldiğini kaydetti. 
     Buna rağmen, Amerikalı askeri yetkililerin Irak'taki direnişin daha da güçlenmesi ya da ülkenin iç savaşa yönelmesi durumunda bu ülkedeki askeri varlığın artırılması olasılığını da gündemlerinde tutmaya devam ettiklerini belirten dergi, Savunma Bakanı Donald Rumsfeld'in bakanlık uzmanlarına alternatif planlar üzerinde çalışmaları talimatı verdiğini yazdı. 
     
</TEXT>
</DOC>
