<DOC>
<DOCNO> 399803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/guncel/gun01.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sevimsiz bir görüntü' 
</HEADLINE>
<TEXT>


Başbakan Yardımcısı Şener, Bakan Yıldırım'ın eşinin yemekte yalnız başına oturmasını eleştirerek, "Bakan eşi asla yalnız bırakılmaz" dedi 

ANKARA Milliyet 

Başbakan Yardımcısı Abdüllatif Şener, Ulaştırma Bakanı Binali Yıldırım'ın eşi Semiha Yıldırım'ın, Samsun'da eşiyle birlikte katıldığı yemekte ayrı bir masada tek başına oturmasını "sevimsiz bir görüntü" olarak nitelendirdi. Burada bir protokol sorunu olduğunu kaydeden Şener, "Bir bakan eşiyle birlikte bir programa katılırsa, ilin valisi de eşiyle birlikte karşılar. Bakan eşi asla yalnız bırakılmaz. Bu görüntüyü bir kaza olarak kabul etmek lazım. Siyasette de kazalar olur" dedi. 
CNN Türk'te "Tarafsız Bölge" programına katılan Şener, bira dahil hiçbir içkinin tadını bilmediğini ancak özellikle üniversite yıllarında içkili lokantalara gittiğini söyledi. 

'Fetvayı aldık ' 
Öğretim üyesi arkadaşlarının görüşlerinin de kendisinden farklı olduğunu anlatan Şener, "Sohbet koyulaştıkça şaraplar içilirdi. Büyük sıkıntı çekerdim. O sohbetlerde sigaraya başladım. İçkili ortamlarda bulundum ama ben içmediğim için bugüne kadar bir eleştiri almadım. İçene de kem gözle bakmam" dedi. 
"Şarabın her şeyini bilirim sadece tadını bilmem" sözünün stratejik bir cümle olduğunu dile getiren Şener, şunları kaydetti 
"Bu cümleyi özellikle seçtim. Önce 'Şarabın tadını bilmem deseydim', cümlenin gerisi dinlenmeyebilirdi. Şarapla ilgili toplantıdan önce raporları inceledim. Orada şarapçılık uzmanları vardı, ama uzmanların ötesinde bilgi verdim. Kabine üyelerinden bu konuda bir eleştiri almadım. Etrafımda içki içenlerden rahatsız olanlara da rastlamadım. Sadece Bakanlar Kurulu'nda espri ve takılmalar oldu. Daha öncede bir şarap fabrikasının üretim tesislerini ziyaret etmiştim ve şarabın rengini sevdiğimi söylemiştim. Devlet Bakanı Mehmet Bakan Aydın, 'Ne oluyor sayın bakan' dedi. 'Aman hocam dine aykırı bir şey mi söyledim' diye sordum. Hiçbir mahzuru olmadığını söyledi. Fetvayı aldık yani." 



</TEXT>
</DOC>
