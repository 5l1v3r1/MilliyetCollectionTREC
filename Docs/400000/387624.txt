<DOC>
<DOCNO> 387624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko10.html </URL>
<DATE> 2005/10/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tavuk üreticileri Oyuna gelmeyelim 
</HEADLINE>
<TEXT>

     Aykut Ünlüpınar AA 

Kuş gribi vakasının ardından satışların yüzde 80 oranında azaldığı tavukçuluk sektörü, AB'de oluşabilecek canlı hayvan ve et ürünlerinin ithalatına yönelik lobiye dikkati çekiyor. 
     Şahin Piliç İşletme Sorumlusu Veteriner Hekim Rüstem Çetin, AA muhabirine yaptığı açıklamada, Ağustos ayında Almanya Federal Cumhuriyeti Ankara Büyükelçiliği Tüketiciyi Koruma, Gıda ve Tarım Müsteşarı Helmut Müller'in hayvancılıkta özellikle, İrlanda, Avusturya ve Almanya'da çok kuvvetli lobi çalışması yapıldığına yönelik açıklamalarını hatırlatarak, ortaya atılabilecek spekülasyonlara dikkat edilmesi gerektiğini vurguladı. 
     Çetin, daha önce de bazı AB ülkelerinin ''Türkiye, müzakere tarihine kadar canlı hayvan ve et ithalatına izin vermediği takdirde çok büyük sıkıntılar yaşayabilir'' şeklinde ifadeler kullandığını anımsattı. 
     Müzakere başlangıç tarihinin hemen ardından böyle bir olayın çıkmasıyla, AB'nin gözlerini Türkiye'ye yönelttiğini dile getiren Çetin, ülkede hayvancılık sektörünün zaten istenilen seviyelerde olmadığını, çıkan grip vakasının ardından yapılan dış baskılarla sektörün daha da sıkıntılı günler yaşadığını belirtti. 
     Çetin, aynı hastalığın başka ülkelerde de görünmesine karşın, Türkiye'deki kadar ''abartılı'' yansıtılmadığını, bu olayların basının da etkisiyle ülkeye et ürünleri satmak isteyenleri harekete geçirdiğini söyledi. 
     Son gelişmelerin AB üyesi ülkelerin işine yarayacağını ifade eden Çetin, şunları kaydetti 
     ''Türkiye'deki canlı hayvan ve et ürünleri sektörüyle ilgili kritik gelişmelerin, AB müzakereleriyle ilgili ciddi girişimlerin ardından yaşanması dikkat çekici. Geçen yıl 17 Aralık tarihinin ardından deli danayla ilgili söylentiler çıkarılmıştı. Şimdi ise 3 Ekim ardında Kuş Gribi vakası gündeme taşındı. AB'ye üye ülkenin müsteşarı bile oluşacak lobiyle ilgili uyarılarda bulunmuştu. Ellerindeki fazla et ürünlerini Türkiye'ye satmak için siyasi baskılara bile hazırlıklı olmalıyız.'' Çetin, Türkiye'deki tavukçuluğun Avrupa standartlarında olduğunu, işini ciddi yapan üreticilerin kuş gribi ve benzeri hastalıklarla karşılaşmayacağını, bu nedenle sektöre güvenilmesi gerektiğini vurguladı. 
     Rüstem Çetin, hükümetin ve bakanlıkların gelişmeler karşısında başarılı bir çalışma sergilediğini, ancak, AB yetkilileriyle görüşülerek, Türkiye'ye satmak istedikleri ve alacakları ürünler konusunda ciddi diyaloglar kurulmasının zorunlu olduğunu vurguladı. 
     
     SEKTÖRÜ DAHA DA KÖTÜ GÜNLER BEKLİYOR 
     Garip Tavukçuluk İşletme Yetkilisi Muhasebe Müdürü Uğur Uzun da, AB'de oluşacak lobinin kuş gribi ve benzeri olaylardan yararlanarak, isteklerini kolayca yerine getirebileceğine dikkati çekti. 
     Türkiye'nin canlı hayvan ve et ürünleri ihtiyacı duymadığını, ancak, bazı Avrupa ülkelerinin ithalat konusunda ısrarcı olduklarını dile getiren Uzun, şöyle devam etti 
     ''Avrupa'dan ithalatın durdurulmasından rahatsız olan ülkelerin olması doğal. Bu ülkeler için kuş gribi gibi olaylar adeta kaçırılmaz bir fırsat. Dış etkilerle de olay fazla abartıldı. Rusya'ya ihracat başlatacaktık. Son gelişmelerle ihracat hazırlıklarımız iptal olurken, sektör ciddi bir sıkıntı içine girdi. Bunu fırsat bilenler mutlaka olacak. Yaklaşık 2.5 milyar dolarlık hacme sahip ve 2 milyon kişinin çalıştığı tavukçuluk sektörünü daha da zor günler bekliyor.'' Uzun, satışların yüzde 80 civarında gerilediğini, üretimi durdurmak zorunda kaldıklarını ve 40-45 gün sonunda işçi çıkarımlarının başlayacağını bunun da doğrudan ekonomiye yansıyacağını söyledi. Uzun, tavuk etinin son 2 günde 800 bin lira gerilediğini de belirtti. 
     
     DİKKATLİ VE DUYARLI OLUNMASI GEREKİR 
     Tavaş Yumurta Satış ve Pazarlama Müdürü Timur Ayata ise yapılan ''spekülasyonlar''a karşın, üretimde de ciddi sıkıntılar yaşandığını ve bazı yanlışlar yapıldığını vurguladı. 
     Ayata, bazı gerçeklerin kabullenilmesi gerektiğini belirterek, ''üreticilerimizin bir bölümü AB standartlarına uymuyor. Kanatlı hayvan sektöründe her türlü risk var. Sadece kuş gribi bir riski değil. Ancak, marka olmuş şirketlerde bu riskler minimum seviyede. İşini iyi yapanlar kadar, yanlış tutum sergileyenler de var'' dedi. 
     Hükümetin Kuş Gribi ile ilgili elinden geleni yaptığını ve zamanında müdahalede bulunduğunu anlatan Ayata, medyanın ise bu konun üzerine fazla gittiğini, vatandaşların da bundan etkilendiğini dile getirdi. 
     Yaşananların belki de komplo olabileceğini, ancak, bunun bir parçası olmak istemediklerini dile getiren Ayata, herkesin daha dikkatli olması ve duyarlı davranması gerektiğini söyledi. 
     Ayata, yumurta sektörünün de kuş gribi vakasından etkilendiğini belirterek, satışların yüzde 40 gerilediğini, ancak, bu hafta içinde yükseliş beklediklerini sözlerine ekledi. 
     
</TEXT>
</DOC>
