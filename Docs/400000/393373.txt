<DOC>
<DOCNO> 393373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko11.html </URL>
<DATE> 2005/11/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kiracı depozitosunu faizi ile geri alacak 
</HEADLINE>
<TEXT>

     Yeni Kiracılar Yasası, kiracıların depozito adı altında ödediği güvence bedeline çekidüzen veriyor. Buna göre, depozito vadeli hesaba yatırılacak ve faizi kiracının olacak 

Selma Şenol Referans Gazetesi 

Türkiye'de ev sahibi ile kiracı arasında zaman zaman ihtilaflara konu olan depozito sorununa Yeni Kiracılar Yasası ile çekidüzen veriliyor. Ev sahibinin depozito yoluyla haksız zenginleşmesini engellemeyi amaçlayan Yeni Kiracılar Yasası'na göre, kiracıların depozito adı altında ödediği güvence bedeli bankada vadeli bir mevduat hesabına yatırılacak. Faiz geliri de kiracının olacak. Kiracı evi terkederken evde değerini düşürecek herhangi bir hasar oluşmamışsa, depozitosunu üç ay içinde faiziyle birlikte geri alacak. Örneğin bin YTL depozito ödemiş olan bir kiracı, bir yıllık kontrat sonunda evi terkederse yıllık yüzde 13 net faiz üzerinden bin 130 YTL, üç yıl sonunda terkederse bin 400 YTL geri alacak. Kira devam ettiği sürece banka hesabında tutulacak depozitoyu ev sahibi de kiracı da birbirlerinin izni olmadan çekemeyecek. 
     Almanya'da da uygulanmakta olan düzenlemenin 2006 yılı başında yürürlüğe girmesi bekleniyordu. Ama Yeni Kiracılar Yasası şu anda Meclis'te henüz alt komisyona bile inmemiş olan Yeni Borçlar Kanunu'nun içinde yer aldığı için gecikiyor. Halen uygulamada ev sahipleri, evde oluşabilecek herhangi bir hasara karşı güvence olarak aldıkları depozitoyu şahsi ihtiyaçları için kullanabiliyor ve çeşitli gerekçelerle depozitoyu ödememe yoluna gidebiliyor. 
     
     Müstakil olsa hızlı çıkardı 
     Türkiye'de nüfusun yüzde altmışını oluşturan kiracıların haklarını arayabilmesi için Antalya merkezli olarak kurulan Türkiye Kiracılar Derneği Kira-Der Başkanı Ali Ulvi Büyüknohutçu, yeni Kiracılar Yasası'nın Türk Borçlar Kanunu içinde ele alınmasını eleştirdi. Büyüknohutçu "Yasa, bir başka yasaya yama halinde çıkartılıyor. Borçlar Kanunu bütünüyle tartışıldığı için, uygulama ağustos ayına sarkacak görünüyor. Müstakil olsaydı yasa daha hızlı çıkardı" dedi. Kira-Der Başkanı Büyüknohutçu, depozitonun nakden ödenmemesini önererek, kiracıların üstünde "Bu bir teminat senedidir" ibaresi bulunan bir senet vermelerinin daha uygun olduğunu söyledi. 
     Emlakium Yönetim Kurulu Başkanı Resul Medin, geçmişte depozitoların ağırlıklı olarak döviz cinsinden alındığını, geri ödeme sırasında sözkonusu döviz kurunun değerlenmesi nedeniyle kiracının fazla mağdur olmadığını söyledi. Medin, "Ancak TL'deki değerlenme nedeniyle bu durum değişti. Artık dövizi kiracılar da tercih etmiyor, TL olarak ödemek istiyor. Bu nedenle düzenleme kiracıların haklarını korumak için uygun" dedi. Resul Medin yeni düzenlemede kira artışının ÜFE'yi aşamayacağı maddesinin de yer aldığını belirterek, bu konudaki endişesini şu sözlerle dile getirdi "Kiracısına fazla zam yapamayacağını anlayan ev sahipleri başlangıçta kira fiyatını yüksek tutacaktır. Bu da zaten yüksek olan kiraların daha da yükselmesine neden olabilir" dedi. 
     
     TL mevduatı artabilir 
     Bu arada düzenlemede para biriminin TL olarak kabul edilmesi halinde bankalarda tutulan TL mevduatlarında artış olması bekleniyor. Dışbank Döviz ve Para Piyasaları Yöneticisi Kemal Keskin, bu artış konusunda tahminde bulunmak için erken olduğunu söylerken, "Daha önce de ev sahiplerinin çoğu aldığı parayı döviz cinsinden bankada değerlendirmeyi tercih ediyordu. Şimdi belki bu yüzden döviz tevdiat hesaplarından TL hesaplarına bir kayma olacaktır" diye konuştu. 
     Öte yandan yeni yasayı beklerken, kiracılar mevcut yasalar çerçevesinde de haklarını koruyabiliyor. Örneğin tüketici yasası depozito ile ilgili sorunların çözümü için kullanılabiliyor. Ali Ulvi Büyüknohutçu, "Tüketici Yasası'nda sözleşmedeki haksız şartlar maddesine göre, depozito geri verilmediğinde kiracı hakkını arayabilir. 4077 sayılı yasanın 4A maddesi de ayıplı hizmet kavramını düzenliyor, buna dayanarak da işlem yapılabilir" bilgisini verdi. İstanbul'dan Antalya'ya yerleşen bir kiracının, İstanbul'daki ev sahibinden parasını alamaması üzerine dernek olarak ev sahibine ihtarname çektiklerini belirten Büyüknohutçu, "Depozitoyu vermezse yasal süreci işleteceğimizi belirttik. Bir hafta içinde ev sahibi parayı bankaya yatırdı" dedi. 
     
     Depozitonun kullanılabileceği alanlar 
     Kiracı kirasını ödememişse Elektrik ve su parasıyla ilgili ödeme yapmamışsa Evin değerini düşürecek bir hasara neden olmuşsa Pencere kasası harap olmuşsa, kapı duvar kırıldıysa, mermer, fayans parçalandıysa gibi ev sahibi güvence bedelinin gerekli miktarını kullanabilir. Ancak artanını iade etmek zorundadır. Depozito bedeli üç aylık kira bedelini aşamaz. 
     
     Yeni uygulama Almanya'da da var 
     Danimarka Kiracı ev tutabilmek için belediyeden depozit ödemek amacıyla borç başvurusunda bulunabiliyor. Belediye, kiracının ekonomik ve sosyal durumunu göz önüne alarak, borç verilip verilmemesine karar veriyor. Ayrıca kiracı, ev kirasını ödemek amacıyla ev yardımına başvurabiliyor. Belediye dairede kaç kişinin yaşayacağı, dairenin büyüklüğü, kira miktarı ve hanehalkı geliri gibi ölçütleri dikkate alarak yardıma karar veriyor. Danimarka'da bir evi kiracıdan da en fazla iki yıllığına kiralamak da yasal olarak mümkün. Eğer ev sahibi kabul ederse bu daha uzun bir zaman süresini de kapsayabiliyor. 
     Almanya Depozit miktarı yasal olarak üç aylık kira bedelini geçemiyor. Ev sahibinin bu depozit için faiz ödemesi gerekiyor. Bu nedenle depozit ayrı bir banka hesabında saklanıyor ve kiracı sözleşmeyi belirtilen süre içerisinde bozup evden çıktığında yatırdığı depoziti faizi ile birlikte geri alıyor. Ev sahibi gerekli durumlarda, tespit ettiği onarım masraflarını depozitten düşebiliyor. Almanya'da kiracı bir eve yüksek kira ödeyip ödemediğini, belediyeler veya kiracı derneklerindeki kira tablolarından kontrol edebiliyor. Kira tablosunda bir kentte bulunan farklı konutların kiraları ile ilgili bilgiler bulunuyor. Kira yasal sınırı geçerse gerektiğinde ev sahibi mahkemeye verilebiliyor. 
     ABD Amerika’da daireler özel şirketler tarafından kiraya veriliyor, ev sahibi ile muhatap olunmuyor. Bir apartman dairesi kiralanırken başvuru sırasında bir form doldurulması isteniyor. Form doldurulurken başvuru kabul edilsin ya da edilmesin, 25-30 Amerikan doları ödeniyor. Bu para iade edilmiyor. Depozito miktarı bir aylık kira olarak uygulanıyor. 
     
</TEXT>
</DOC>
