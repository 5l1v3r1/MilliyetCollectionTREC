<DOC>
<DOCNO> 372738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun17.html </URL>
<DATE> 2005/08/25/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
ABD 'Türkiye'den etkileyici adımlar' 
</HEADLINE>
<TEXT>

     Erdoğan'ın, ''Kürt meselesinin demokrasiyle çözülebileceği'' mesajı ABD'de olumlu yankı buldu . 
     ABD Dışişleri Bakanlığı, Türkiye'nin demokratikleşme ve insan hakları konularında etkileyici adımlar attığını bildirerek, bu kararlı çabalardan dolayı Türk yetkililerini ve Türk halkını kutladı. 
     ABD Dışişleri Bakanlığı sözcüsü Sean McCormack'in salı günkü basın toplantısında bir gazeteci, Başbakan Recep Tayyip Erdoğan'ın, ''Kürt meselesinin demokrasiyle çözülebileceği'' yönündeki sözlerini hatırlatarak, Türkiye'nin insan hakları uygulamaları çerçevesinde bu sözler konusunda ABD'nin görüşünü sormuştu. 
     Bu soruya yanıt, sözcü McCormack tarafından yazılı olarak verildi. 
     Açıklamada, ABD'nin, AB yolunda Türkiye'nin demokratikleşme çabalarını uzun süredir desteklediği kaydedildi. 
     McCormack'in açıklamasında, şöyle denildi ''Türkiye, son yıllarda demokratikleşme ve insan hakları konularında etkileyici adımlar attı. Bu da üyelik müzakerelerine başlanması için bir tarih verilmesi yönündeki AB kararına yansıdı. 
     Bu ilerleme, ABD Dışişleri Bakanlığı'nın yıllık insan hakları raporunda da dile getirildi. Bu kararlı çabalarından dolayı Türk yetkililerini ve Türk halkını kutlarız. Türkiye bu süreci ileriye götürürken Türkiye'yi desteklemeyi sürdüreceğiz.'' 
     
     Erdoğan'ın Diyarbakır mesajları 

     Başbakan Recep Tayyip Erdoğan, 12 ağustosta Diyarbakır'da yaptığı konuşmada her ülkenin geçmişte hatalar yaptığını belirterek ''geçmişte yapılan hataları yok saymak büyük devletlere yakışmaz'' demişti. 
     
     Erdoğan'ın mesajları şöyleydi 

     Sorunların parça parça adresi olamaz. 
     Hiçbir sorunu yok saymıyoruz, her sorunla yüzleşmeye hazırız. 
     Kürt sorunu hepimizin sorunudur. 
     Kürt sorununu tek devlet, tek millet, tek bayrak altında çözeceğiz. 
     Her sorunu Anayasal düzen dahilinde daha çok hukukla, daha çok refahla çözeceğiz. 
     
</TEXT>
</DOC>
