<DOC>
<DOCNO> 364491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur45.html </URL>
<DATE> 2005/07/26/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Türk turistin kamerasından Şarm El Şeyh patlamaları 
</HEADLINE>
<TEXT>

     Can HASASU İSTANBUL, DHA 

MISIR'ın turizm cenneti Şarm El Şehy'teki Hiber Palas’ta kalan Türk turistlerden 17 yaşındaki konservatuvar öğrencisi Burak Topaloğlu patlama sonrası ilk anları video kamerasıyla tespit etti. 
     Patlama sırasında arkadaşlarıyla birlikte Hiber Palas’ın lobisinde oturan Topaloğlu o anı şöyle anlattı 
     Önce bir ışık sonra da patlama sesi ve sarsıntı. Bütün camlar üzerimize döküldü. Gökyüzüne baktık patlayan arabanın parçaları iniyordu. Hemen odama çıktım ve kameramı aldım. Bundan sonrasını zaten kayıtta görmek mümkün. Panik içerisinde odalarından çıkan otel sakinleri, basıncın etkisiyle zarar gören koridor kaplamaları, kırılan camlar ve korku içinde ne olup bittiğini anlamaya çalışan turistler.'' 
Patlama anını ve çekim yaptığı sırada hissettiklerini DHA’ya anlatan Topaloğlu, büyük pazarın hemen karşısında bulunan Hiber Palas’ın patlamadan büyük hasar gördüğünü söyledi. Otelin patlamadan en çok etkilenen ön kısmında çekim yapmak isteyen Topaloğlu otel görevlilerince engellendi. 
     Topaloğlu özellikle daha uzakta patlayan ikinci bombanın duyulmasıyla tüm otel sakinlerinin daha güvenli olan arka tarafa toplandığını anlattı. Görüntülerde toplulukta bulunan Türk turistlerin olayı anlatması da yer alıyor. 
     
     TÜRK BÜYÜKELÇİLİĞİ'NE SİTEM 

     Topaloğlu İtalya, İngiltere gibi ülkelerin Büyükelçilik görevlilerinin ve onlara ait araçların o gece Şarm El Şeyh'e geldiklerine tanıklık ettiğini belirterek, ancak Türk Büyükelçiliği'nden kimseyi görmediklerini anlattı. Patlama sonrası cep telefonu şebekesinin kilitlendiğini söyleyen Topaloğlu, İstanbul’daki ailesini ancak sabaha karşı arayabildiğini ifade etti. 
     Anne Eda Topaloğlu Şarm El Şeyh patlamalarını oğlunun telefonuyla öğrendiğini söyledi. Sabah televizyonlardan patlamanın neden olduğu yıkıma üzüntüyle tanıklık ederken, tek tesellisinin oğlunun bu felaketten sağ salim kurtulduğunu belirten Eda Topaloğlu, Burak’ın kurtulduğunu biliyordum ama ancak bu sabah havaalanında onu görünce tam anlamıyla rahatladım'' dedi. 
     Baba Nusret Topaloğlu eşi ile birlikte oğullarının çektiği patlama sonrası görüntüleri tekrar tekrar izlediklerini, oğullarının sağ kurtulduğuna sevindiklerini, ancak bu korkunç eylemde ölenler için yas tuttuklarını belirtti. 
     

     
</TEXT>
</DOC>
