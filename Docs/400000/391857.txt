<DOC>
<DOCNO> 391857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/guncel/gun08.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da Türk çalışanlar rehin kaldı 
</HEADLINE>
<TEXT>


TÜRKER KARAPINAR Ankara 

Afgan polisi, Afganistan Ulusal Ordusu Mezarı Şerif Tugayı'nın yapımını üstlenen ABD - Türk ortaklığında kurulan Framaco - Ida - Jv şirketinin piyasaya olan borçlarını ödemediği gerekçesiyle 7 Türk çalışanını gözaltına aldı. 6 mühendis ve bir muhasebe müdüründen oluşan 7 Türk'ün, şirketin piyasaya olan borçlarını ödemeden Afganistan'dan ayrılamayacakları belirtildi. Mühendisler Mehmet Serhat Akalp, Mustafa Ozol, Ferhat Çalış, Tarkan Sayıoğlu, Mehmet Küçükbeycan, inşaat formeni Şenel Kutlu ile Framaco - Ida - Jv'nin muhasebe müdürü Nazmi Yılmaz'ın, Türk Büyükelçiliği'nin ülkeden ayrılmayacaklarına dair yetkililere verdiği garanti üzerine hapse girmekten kurtuldukları öne sürüldü. Dışişleri kaynakları, K bil'de bir otele yerleştirilen 7 işçinin rehin statüsünde olmadığını, Türk şirketinin bu kişilerin vize ve pasaport işlemleri için gerekli yaklaşık 30 bin doları göndermesi durumunda Türkiye'ye döneceklerini kaydetti. Diğer 73 Türk işçi ise Türkiye'ye gönderildi. 



</TEXT>
</DOC>
