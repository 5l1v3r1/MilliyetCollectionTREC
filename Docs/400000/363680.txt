<DOC>
<DOCNO> 363680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonspo07.html </URL>
<DATE> 2005/07/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Sinan Vardar Ailton mükemmel bir seçim oldu... 
</HEADLINE>
<TEXT>

     Beşiktaş Kulübü Yönetim Kurulu Üyesi Sinan Vardar, yeni sezonda şampiyonluğun en büyük adayı olduklarını söyledi. 
     Sinan Vardar, AA muhabirine yaptığı açıklamada, Almanya'da ikinci dönem kampında bulunduğunu hatırlatarak, ''40 senelik futbol adamıyım. Kamptaki uyumu, çalışma ortamını, futbolcuların hırsını çok iyi buldum. Mükemmel bir arkadaşlık ortamı var. Çok iyi kamp yerleri seçildi. Teknik heyet de çok rahat bir ortamda ve planlı bir şekilde çalışıyor. Tüm bunları görünce yeni sezonda şampiyonluğun en büyük adayının Beşiktaş olduğunu rahatlıkla söylüyorum'' diye konuştu. 
     
     AILTON'UN TRANSFERİ 
     Brezilyalı Ailton Gonçalvez Da Silva'nın transferine de değinen Vardar, ''Ailton, mükemmel bir seçim oldu'' dedi. 
     Bu bölgede eksiklik bulunduğunu, Ailton'un bu eksikliği çok iyi şekilde gidereceğini belirten Vardar, ''Ailton fırsatçı bir golcü. Beşiktaş'a faydalı olacaktır. Kendisinin Türkiye'de çok başarılı olacağına inanıyorum'' diye konuştu. 
     
     JAVAD'IN DURUMU 
     Ailton dışında ön liberoya bir yabancı oyuncu almayı planladıklarını anlatan Vardar, İran'ın Pas takımında forma giyen Javad Nekounam için temaslarının sürdüğünü dile getirdi. 
     Bu konuda kulüp ikinci başkanı Murat Aksu'nun görüşmeleri yürüttüğünü ifade eden Vardar, ''Birkaç gün içinde bu konu açıklığa kavuşur. Ancak bu transfer olmazsa bile kadromuzu yeterli görüyorum. Okan da Güven de bu bölgede oynayabilecek futbolcular'' şeklinde konuştu. 
     
     YAŞ ORTALAMASI 
     Takımın yaş ortalamasının yükseldiği yönünde eleştiriler olduğunu hatırlatan Sinan Vardar, ''Reformlar bir anda olmuyor. Zaman içinde yaş ortalamasını düşüreceğiz. Ancak şu unutulmasın kampın en çok çalışan futbolcuları İbrahim Üzülmez ve Sergen'di. Mehmet Sedef ve Ergün gibi genç oyuncularımız yeni sezonda kadroda olacaklar'' diye konuştu. 
     
</TEXT>
</DOC>
