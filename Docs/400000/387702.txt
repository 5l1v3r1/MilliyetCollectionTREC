<DOC>
<DOCNO> 387702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo24.html </URL>
<DATE> 2005/10/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Çalımbay'dan yönetime üstü kapalı eleştiri 
</HEADLINE>
<TEXT>

     Beşiktaş'ta dün görevinden istifa eden teknik direktör Rıza Çalımbay, "Beşiktaş'a geri döneceğim, hem de daha iyi bir şekilde" dedi. 
     Çalımbay'ın basın toplantısında sıkıntılı ve gergin oluşu dikkatlerden kaçmadı. 
     Çalımbay, yardımcıları Bülent Albayrak ve Cengiz Birgen ile birlikte BJK Nevzat Demir Tesisleri'nde düzenlediği basın toplantısında "Ben buraya döneceğim, hem de çok iyi şekilde döneceğim. Ben Beşiktaş'a borçluyum ve borcumu ödeyeceğim. Nasıl başarılı olup geldiysem, yine öyle geleceğim, kimsenin tavsiyesi ile bir yere gelmedim, başarımla geldim. Yine başarı gösterip ekibimle birlikte yeniden Beşiktaş'a döneceğim" diye konuştu. 
     Ekip olarak Beşiktaş'ta göreve başladıklarında çok mutlu olduklarını kaydeden Çalımbay, "Beşiktaşlılığım tartışılmaz. Beşiktaş'a zarar verdiğimi anladığım anda bırakırım demiştim. Ekibimle konuştum ve bırakma kararı verdik" dedi. 
     
     TERS GELEN GELİŞMELER... 

     Çalımbay dün sabah antrenmana çıktığını ve gündemlerinde istifa konusunun olmadığını, ancak öğleden sonra yaşanan ve kendilerine ters gelen bir gelişmenin ardından istifa kararı aldığını kaydetti. 
     Basın mensuplarının ısrarla bu gelişmeyi sormalarına rağmen, "Bu benimle kalacak, kimse bilmeyecek" diyerek yorum yapmayan Çalımbay, şöyle devam etti 
     "Aslında Malmö maçından sonra ekip olarak istifa ettik. Ama Beşiktaşlılığımız ağır bastı. Bize ihtiyaçları olduğunu söylediler. Biz de kendimizden çok Beşiktaş'ı düşündüğümüz için devam ettik. Sonra sağlıksız gelişme oldu ve ben kendilerine bırakabileceğimi söyledim. Bırakırken de Bolton Wanderers maçına çıkıp sonra bırakmak istediğimi söyledim. Ancak yönetim bunu kabul etmedi. Saygı duyuyorum." Beşiktaş'ta amaçlarının "para, pul" olmadığını söyleyen Çalımbay, "Aldığımız para 4 büyüklerde çalışan teknik direktörlerin aldığının yarısıydı. Biz her şeyden önce Beşiktaşlıyız" diye konuştu. 
     
     "MİLNE İLE ÇALIŞMAK İSTERDİM" 

     Çalımbay, Futbol Direktörü olan Gordon Milne ile birlikte çalışmayı çok istediğini belirterek, "Beraber çok başarılara imza attık. Çok iyi bir ikili olurduk" dedi. 
     Çalımbay, yeniden Bolton Wanderers maçına değinerek, "Ben bu istifayı verirken şartlı verdim. Bolton Wanderers maçına çıkacağımı söyledim. Ama kabul etmediler. Kalsaydım Beşiktaş'ı Avrupa'da çok iyi yerlere getirecektim. Bunu Denizlispor'da ispat ettim" diye konuştu. 
     Çalımbay, Sinan Engin'in yeniden menajer olmasını kimsenin istemediğini de kaydederek, "Futbolcu, yönetim, herkesle bir araştırma yapıldı, ancak kimse Sinan Engin'e bu konuda konuşmadı. Sinan Engin'le konuşulmayınca tek saldıracağı insan ben oldum" şeklinde konuştu. 
     
     TÜMER VE SERGEN KONUSU 

     Çalımbay, Tümer'in milli takımda ayrı, Beşiktaş'ta ayrı oynadığı yönündeki görüşe katılmadığını ifade ederek, "Milli takımda nasıl oynuyorsa, Beşiktaş'ta da öyle oynuyor. Tümer'in üstüne bu konuda fazla gidilmemeli" dedi. 
     Sergen'in en çok saygı duyduğu futbolculardan biri olduğunu anlatan Çalımbay, "Sezon başında yönetimin bazı düşünceleri vardı. Ben, Sergen ile devam etme kararı aldım" diye konuştu. 
     
     "YERLİ ANTRENÖRE HİÇ TAHAMMÜL YOK" 

     Çalımbay, kamuoyundan yeterli desteği almadığından yakınırken, "Net bir şekilde destek aldığım yer taraftarlardı, camiaydı" dedi. 
     Çalımbay, "Bende hırs azalmaz, çok büyük hedefleri olan bir insanım. Ama bizde sabır yok. Malmö maçından sonra bir galibiyet, bir beraberlik aldık, ama istenmeyen şeyler oldu ve bıraktık. Türkiye'de antrenörlere tahammül yok, hele yerliyse hiç tahammül yok" şeklinde konuştu. 
     
     TARAFTARIN SAHİP ÇIKMASI... 

     Çalımbay, basın mensuplarının siyah-beyazlı taraftarların kötü sonuçlara rağmen kendisine tepki göstermediğini hatırlatmaları üzerine, "Taraftarların bana sahip çıkması, bazı kesimleri rahatsız etti. Belki de istenmeyen olaylar buradan gelişti" derken, bu kesimlerin kim olduğu ili ilgili açıklamada bulunmadı. 
     Kimseye kırgın olmadığını ifade eden Rıza Çalımbay, "Futbolcularıma kesinlikle kırgın değilim. Hepsiyle güzel günler geçirdim. Futbolun içinde her şey var. Buradan kırgın ayrılmak istemiyorum, çünkü tekrar buraya döneceğim. Benim ve ekibimin buraya borcu bitmemiştir" dedi. 
     
     "GÖKHAN VE ZEKİ'YE KIZGINIM" 

     Rıza Çalımbay, daha önce istifa eden yardımcısı Gökhan Keskin ile Beşiktaş'ta kalmayı tercih eden Zeki Önatlı'ya tepki gösterdi. 
     "Bir ekipseniz, şartlar ne olursa olsun birlikte hareket etmelisiniz" diyen Çalımbay, "Gökhan ve Zeki'ye kızıyorum. Çünkü ekiple yola çıkmışsanız sonuna kadar devam etmelisiniz. Gökhan Tek çalışacağım dedi. Zeki de Beşiktaş'ta kalmak istediğini söyledi. Kalabilirsiniz dedim. Ama ikisinin yaptığı da yanlış ve etik değil. Beni en çok üzenler Gökhan ve Zeki oldu" şeklinde konuştu. 
     Zeki Önatlı'nın kendisine Beşiktaş'ta devam etmesi için teklif geldiğini söylediğini belirten Çalımbay, "Tabii dedik. Bülent hoca ve Cengiz hocayı da istediler. Ama onlar benimle kalmak istedi. Biz madem bir ekibiz hep birlikte yürümeliyiz" dedi. 

     
</TEXT>
</DOC>
