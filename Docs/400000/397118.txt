<DOC>
<DOCNO> 397118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur22.html </URL>
<DATE> 2005/11/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
"Loto kuponuma neden bakmadın " cinayeti .. 
</HEADLINE>
<TEXT>

     İzmir’in Karşıyaka İlçesi’nde bir öğretmen, ’Sayısal Loto kuponuna ikramiye isabet edip etmediğini öğrenmek istediği’ iddiasıyla tartıştığı sayısal loto bayisinin sahibi ile kardeşini tabancayla vurarak öldürdü. 
     Alınan bilgiye göre, Girne Caddesi’ndeki Pertev Turizm Seyahat şirketini işleten ve aynı zamanda Sayısal Loto Bayiliği yapan Mehmet Yıldırım Edremit 38 ile Fatih Bekir Edremit 41 kardeşlerin işyerine gelen Foça İlçesi’nde bir ilköğretim okulunda görevli beden eğitimi öğretmeni F.A. ile eşi S.A, yanlarında bulunan geçmiş tarihli loto kuponlarına ikramiye isabet edip etmediğini öğrenmek istedi. İddiaya göre, Mehmet Yıldırım Edremit, işlerinin yoğun olduğu gerekçesiyle kuponlara bakamayacağını söylemesi üzerine tartışma çıktı. 
     Küfürleşmeye dönen tartışmada, F.A. 43 yanında bulunan ruhsatsız tabancayla Edremit kardeşlere ateş açtı. Başından yaralanan 3 çocuk babası Fatih Bekir Edremit olay yerinde, göğsünden yaralanan 1 çocuk babası Mehmet Yıldırım Edremit ise kaldırıldığı Karşıyaka Devlet Hastanesi’nde öldü. 
     Olay yerinden yaya olarak eşiyle kaçan F.A, verilen eşkal üzerine çevrede arama yapan Karşıyaka İlçe Emniyet Müdürlüğü ekiplerince yakalandı. 
     F.A’nın cinayeti, kendisine tokat atılması ve eşinin tartaklanması gerekçesiyle işlediğini iddia ettiği öğrenildi. 
     Gözaltına alınan çift, Bozyaka’daki Asayiş Şube Müdürlüğü Cinayet Büro Amirliği’ne götürüldü. Zanlıların, sorgularının sürdüğü bildirildi. 
     
</TEXT>
</DOC>
