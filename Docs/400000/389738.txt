<DOC>
<DOCNO> 389738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun01.html </URL>
<DATE> 2005/10/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ölü asker sayısı 2 bin... Bush Kayıpların artmasına hazır olun 
</HEADLINE>
<TEXT>

     ABD Başkanı George Bush, halktan, Irak’ta Amerikalı kayıpların artmasına, kendilerini hazırlamalarını istedi. 
     Bush, Bolling Hava Kuvvetleri Üssü’ndeki bir yemekte yaptığı konuşmada, "teröristlerin şimdiye kadar görülen en zalim düşman olduklarını, savaş kuralları ve insanlıktan nasiplerini almadıklarını" ileri sürerek, "karşılaşacağımız güçlükleri hiç kimse küçümsememeli" dedi. 
     ABD Başkanı, "Bu savaş daha fazla fedakarlık, daha fazla zaman ve azim gerektirecek. Her bir yaşam kaybı iç burkuyor. Ölen askerlerimizin fedakarlıklarını onurlandırmanın en iyi yolu, misyonu tamamına erdirmek ve özgürlükleri yayarak barışın temellerini atmak" diyerek, Irak’tan geri çekilme çağrılarını reddetti. 
     Bush, Irak’ın, yeni anayasayı kabul etmek suretiyle aralık ayında seçimlerin yoluna açarak, gelişme kaydettiğini söyledi. 
     ABD Savunma Bakanlığı Pentagon , Irak'ta yaralanan bir askerin ölümüyle, Irak'ta savaşın başladığı Mart 2003'ten bu yana ölen Amerikalı asker sayısının 2000'e çıktığını açıkladı. 
     Açıklamada, Irak'ın Samarra kentinde 17 Ekim'de, içinde bulunduğu aracın yanında bir patlayıcının infilak etmesi sonucu yaralanan, Teksas eyaletinin Killeen bölgesinden 34 yaşındaki çavuş George T. Alexander'ın, aynı eyaletteki San Antonio kentindeki Brooke Ordu Tıp Merkezi'nde geçen cumartesi günü öldüğü belirtildi. 
     Irak'taki savaşta ABD ordusundaki ölümlerin çoğu, ABD Başkanı George Bush'un Mayıs 2003'te, California açıklarında Abraham Lincoln uçak gemisinde yaptığı, ''ABD ve müttefiklerinin Irak'taki büyük çarpışmalar sona erdi, ancak terörizme karşı savaşı devam ediyor'' açıklamasından sonra meydana geldi. 
     
     BÜYÜK ÇARPIŞMALAR 

     ABD ordusu, savaşın başladığı 20 Mart 2003 tarihinden, Bush'un Abraham Lincoln uçak gemisinden ''Irak'ta büyük çarpışmaların sona erdiği'' açıklamasını yaptığı 1 Mayıs 2003 tarihine kadar geçen sürede 140 kayıp verdi. Uçak gemisinin üzerinde ''Görev Tamamlandı'' yazılı bir pankart bulunuyordu, ancak Amerikan ordusu kayıplarının yüzde 93'ünü Saddam Hüseyin rejiminin devrilmesinden sonra direnişçilerin işgale karşı sürdürdüğü mücadelede verdi. 
     
     EN FAZLA KAYIP VERİLEN AYLAR 

     Amerikan ordusu Irak'ta en fazla kaybı Kasım 2004'te verdi. Bu dönemde, Amerikan deniz piyadelerinin Felluce kentinde direnişçilere karşı başlattığı operasyonda 137 asker öldü. Parlamento seçimlerinin düzenlediği Ocak 2005 ve Felluce kenti ile güneyde Şiilerin başını çektiği eylemlerinin arttığı Nisan 2004'te 100 Amerikan askeri öldü. 
     
     EN AZ KAYIP VERİLEN AYLAR 

     Amerikan ordusu en az kaybını direnişçilerin eylemlerinin düştüğü Şubat 2004'te 20 askerle verdi. Bush'un büyük çarpışmaların sona erdiği açıklamasından sonraki ilk beş ayın dördünde ölen Amerikalı askerlerin sayısı 40'ın altında kaldı. 
     Amerikan ordusunun kayıpları Ocak 2004'te 500, Eylül 2004'te 1000, Mart 2005'te 1500 ve Ekim 2005'te 2000'e ulaştı. 
     Pentagon'a göre, 1991 yılındaki Körfez Savaşı'nda 382 Amerikan askeri öldü. 
     
</TEXT>
</DOC>
