<DOC>
<DOCNO> 378130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo22.html </URL>
<DATE> 2005/09/13/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bulgaristan'da futbol holiganlarına ceza yağdı... 
</HEADLINE>
<TEXT>

     Bulgaristan'ın başkenti Sofya'da, Levski ile ÇSKA takımların arasında geçtiğimiz Pazar günü oynanan ve 1-1 sona eren karşılaşma sırasında ve sonrasında olay çıkaran toplam 23 holigana ceza yağdı. 
     Stadyumdaki kamera kayıtlarını inceleyen polis kimliklerini tesbit ettiği 23 holiganı gözaltına aldı. Kamu düzenini bozmak ve güvenlik görevlilerine saldırıda bulunmak suçlarından hızlı prosedürle mahkemeye çıkarılan holiganlara 15'er gün hapis ve 100-200 Avro arasında para cezaları verildi. 
     Bulgaristan Futbol Federasyonu'ndan yapılan açıklamada mahkemenin vermiş olduğu kararın son derece yerinde olduğu belirtilerek bu kararın futbol anarşisinin önüne geçmek için atılmış önemli bir adım olduğu bildirildi. Levski-ÇSKA maçında çıkan olaylarda 7'si polis 12 kişi yaralanmıştı. 
     Bu arada ceza alan kişiler arasında, yaklaşık 5 yıl önce yine Levski ile ÇSKA takımları arasında oynanan karşılaşma sonrasında çıkan olaylarda el yapımı bir bomba ile bir kişinin ölümüne neden olan ve halen tutuksuz olarak bu davada yargılanan Mladen Mladenov adlı holiganın da bulunduğu öğrenildi. Kamera kayıtlarında Mladenov'un tirbünden kırdığı sandalyeleri polislere attığı tespit edildi. 
     
</TEXT>
</DOC>
