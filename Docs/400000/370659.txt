<DOC>
<DOCNO> 370659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo42.html </URL>
<DATE> 2005/08/17/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Cordoba Ailton'un ilk maçında gol atması çok önemliydi, başardı... 
</HEADLINE>
<TEXT>

     Beşiktaş'ın Kolombiyalı kalecisi Oscar Cordoba, lige iyi bir performansla başladığını ve bunu sürdürmek istediğini söyledi. 
     Cordoba, Beşiktaş'ın resmi internet sitesine yaptığı açıklamada, iyi bir hazırlık döneminden geçtiklerini belirterek, ''Çok iyi hazırlandık. Zaten iyi oynamamız gerekiyordu. Çünkü bunun için çok çalıştık'' dedi. 
     Kolombiyalı kaleci, şöyle devam etti 
     ''Ben normal başlayıp çok yükseğe çıkmayı hedefleyen bir kaleciyim. Ama bu sefer iyi bir performans, iyi bir kapasiteyle başladım ve bunu sürdürmek gerekiyor. Çünkü taraftarlarımız bunu isteyecektir. Şu anda performansım yüksek düzeyde ve bunu daha da yükselteceğim'' diye konuştu. 
     
     KLEBERSON VE AILTON 
     Cordoba, yeni transferler Kleberson ve Ailton'a da değinerek, yeni gelmiş olmalarına karşın 2 futbolcuyla da çok sıkı bir arkadaşlık kurduğunu söyledi. 
     Cordoba, ''Onları tabii ki futbolcu olarak tanıyorum. Ancak bire bir özel bir arkadaşlığımız yoktu. Şu anda ikisiyle de çok sıkı bir arkadaşlığım var ve daha da ileriye gidecektir'' dedi. 
     Brezilyalı futbolcuların Denizlispor maçında ilk kez taraftarların karşısına çıktıklarını ve iyi karşılandıklarını kaydeden Cordoba, Ailton'un ilk maçında gol atmasının önemine de değinerek, ''Önemli olan İnönü'deki ilk maçımızda yeni gelen forvet oyuncumuzun gol atmasıydı. Bu çok önemliydi ve Ailton bunu başardı. Taraftarlarımızla kendisi arasında çok sıcak bir iletişim doğdu ve bence çok iyi kabul edildi'' diye konuştu. 
     
</TEXT>
</DOC>
