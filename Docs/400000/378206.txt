<DOC>
<DOCNO> 378206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonyas16.html </URL>
<DATE> 2005/09/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Suriye’de ilk kez güzellik yarışması yapıldı 
</HEADLINE>
<TEXT>

     Dünya GÜRSOY ŞAM, DHA 

SURİYE’de ilk kez düzenlenen güzellik yarışmasının finali dün Şam’da yapıldı. Ülkedeki birçok kentten 16 - 22 yaş arası genç kızların katıldığı yarışmada, Suriye, Lübnan, Japonya ve Avrupa Birliği’nden çok sayıda kişi de jüri olarak görev yaptı. 
     Sheraton Otel’de yapılan yarışmaya 15 genç kız katıldı. 3 eleme turunun ardından, Güzel Sanatlar Fakültesi’nde okuyan 20 yaşındaki Lina Sveydi’nin birinci seçildiği yarışmaya katılan güzellerin, Suriye gelenek ve göreneklerine aykırı düşmeyen dekolteler’ giymesine özen gösterildi. 
     Yarışmanın ilk turunda Suriyeli güzeller spor kıyafetleriyle sahnede boy gösterirken, son turda ise nispeten ’dekolte’ kıyafetler tercih edildi. Suriye’nin uluslararası güzellik yarışmalarına katılması hedeflenirken, yarışmada birinci gelen güzelin de uluslararası alanda Suriye’yi temsil etmesi bekleniyor. 
     Suriye’nin elit tabakasının katıldığı gecede Lübnan ve Suriye’den çok sayıda sanatçı şarkılarını seslendirdi. Ülkenin ilk güzellik kraliçesi ise, yarışma öncesinde, bu organizasyona katılmaktan büyük mutluluk duyduğunu ifade ederek, hedefinin sanat alanında çalışmak olduğunu söyledi. 
     
</TEXT>
</DOC>
