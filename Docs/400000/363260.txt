<DOC>
<DOCNO> 363260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/siyaset/axsiy01.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışılacak harita 
</HEADLINE>
<TEXT>


Kerkük, Iraklı Kürtlerin yeni 'Kürdistan' haritasına dahil edildi. Osmanlı'nın referans alındığının iddia edildiği haritada, sınırlar eskisine göre daha büyük 

DIŞ HABERLER SERVİSİ 


Iraklı Kürt liderler, yeni Irak anayasasının hazırlanmasında dikkate alınması amacıyla Irak Meclisi'ne yeni bir "Kürdistan" haritası sundu. Kerkük'ün de 'Kürdistan'a dahil edildiği haritada, bölgenin eskisine göre daha büyük olduğu ve güney sınırlarının, Bağdat'ın doğu hizasından güneyine kadar indiği bildirildi. 
Kürdistan Demokrat Partisi KDP ile Kürdistan Yurtseverler Birliği KYB tarafından hazırlanan yeni harita, halen Kürt partilerinin kontrolündeki otonom bölgeyi güneye doğru genişletiyor ve Bağdat'ın 150 km kadar güneydoğusundaki Badra ve Cassan kasabalarını da içeriyor. 
Yeni Irak Anayasası Komisyonu'nda yer alan Kürt Temsilcileri Destekleme Komitesi Üyesi ve Kuzey Irak Bölge Parlamentosu Başkan Yardımcısı Kemal Kerkuki, harita hazırlanırken Osmanlı döneminden kalma bir haritanın referans alındığını söyledi. KDP'li Kerküki, Osmanlı Padişahı 2. Abdülhamit döneminden kalma haritada, Kürdistan olarak ifade edilen bölgenin içinde Kerkük'ün de bulunduğunu iddia etti. Kerküki, üzerinde görüşme yapılması için haritanın Birleşmiş Miletler'in Irak Temsilcisi'ne sunulduğunu bildirdi. 


</TEXT>
</DOC>
