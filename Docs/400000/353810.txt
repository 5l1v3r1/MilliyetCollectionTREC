<DOC>
<DOCNO> 353810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas18.html </URL>
<DATE> 2005/06/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ressam Nuri İyem, İstanbul'da toprağa verildi 
</HEADLINE>
<TEXT>

     İstanbul'da vefat eden ressam Nuri İyem'in cenazesi toprağa verildi. 
     Ulus'taki evinde önceki gün 90 yaşında hayatını kaybeden ressam Nuri İyem için Bebek Camii'nde öğle vakti kılınan cenaze namazına, eşi Nasip İyem, oğlu Ümit İyem, kızı Müjde Tanla, damadı CHP İstanbul Milletvekili Bülent Tanla, torunları, ressamlar Cihat Aral, Bedri Baykam ve Mustafa Plevneli'nin de aralarında bulunduğu sanatçılar ile kalabalık bir topluluk katıldı. 
     Cenaze töreninde, Nuri İyem'in 61 yıllık sanatçı eşi Nasip İyem'in son derece üzgün olduğu ve ayakta durabilmek için damadı Bülent Tanla'nın koluna girdiği görüldü. 
     Cenazeye katılanların yakalarına, ressamı ''Anadolu kadınları'' temalı bir tablosunun önünde gösteren fotoğrafı takıldı. 
     İyem'in cenazesi, daha sonra götürüldüğü Zincirlikuyu Mezarlığı'nda toprağa verildi. 
     
</TEXT>
</DOC>
