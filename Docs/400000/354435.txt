<DOC>
<DOCNO> 354435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonspo06.html </URL>
<DATE> 2005/06/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Daum, 1 yabancı 3 de yerli oyuncu istiyor... 
</HEADLINE>
<TEXT>

     Transfer politikasını belirleyen yönetim, Daum’a telefonla bağlandı. Alman çalıştırıcının 1 yabancı 3 de yerli oyuncu istediği öğrenildi 
     
     Her detayı konuştular 
     Fenerbahçeli yöneticiler için son yönetim kurulu toplantısının önemi büyüktü. Yeni sezona iddialı bir kadro ile girmek isteyen idareciler, teknik direktör Daum’un da görüşünü aldı. Ancak Mallorca’daki yazlığında bulunan Alman çalıştırıcıya telefonla bağlanan yöneticiler, Daum’la yaklaşık 40 dakika boyunca fikir alışverişinde bulundu. Teknik direktörleriyle transferleri her detayına kadar konuşan yöneticilerin bu ilgisi Daum’u da memnun etti. 
     
     Yönetime teşekkür etti 
     Kendisine gösterilen bu ilgi sonrasında Daum’un, Size çok teşekkür ediyorum. Böylesine profesyonelce çalışan bir yönetimle mutlaka başarıya ulaşacağız. Özellikle Şampiyonlar Ligi’nde Fenerbahçe önemli işler yapacaktır. Bundan kimsenin şüphesi olmasın'' dediği öğrenildi. Yönetim bu telefon görüşmesinden sonra net kararını verdi. Bir yabancı futbolcu almayı kararlaştıran Aziz Yıldırım başkanlığındaki yönetim, 3 de yerli oyuncuyu transfer edecek. 
     
     Rüştü’den vazgeçmiyor 
     Rüştü sorununu bir an önce çözmek isteyen Fenerbahçe’nin gündeminde bulunan Emre, Nihat, Hamit ve Yıldıray gibi isimlere fazla taviz verilmeyecek. Eğer bu futbolcular kendileri Sarı - Lacivertli kulüple masaya oturmak isterlerse, transferlerine sıcak bakılacak. Daum’un, yerli olarak daha çok savaşçı, başarıya aç ve yıldız olmayan oyuncular istediği de vurgulandı. Daum’un ayrıca Rüştü’nün mutlaka kalması yönünde görüş belirttiği de öğrenildi. 
     
</TEXT>
</DOC>
