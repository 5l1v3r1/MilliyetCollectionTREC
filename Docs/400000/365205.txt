<DOC>
<DOCNO> 365205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonyas17.html </URL>
<DATE> 2005/07/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Milyoner kadının kocası tacizci çıktı 
</HEADLINE>
<TEXT>

     En zenginler listesinde 5,5 milyar dolarlık şahsi servetiyle 84'üncü sırada yer alan İsrail'in en zengin kadını Şari Arison'ın eşi Ofer Glazer cinsel tacizle suçlanıyor. 
     Forbes'in en zenginler listesinde 5,5 milyar dolarlık 7 milyar 150 milyon YTL şahsi servetiyle 84'üncü sırada yer alan İsrail'in en zengin kadını Şari Arison'ın eşi Ofer Glazer cinsel tacizle suçlanıyor. İsrail'in Haaretz gazetesi, 3 yıl hapis istemiyle hakkında dava açılan Glazer'in iki kadını nasıl taciz ettiğini detaylarıyla yazdı. Buna göre Glazer, Mayıs 2003'te Eilat'taki dairesini kiralamak isteyen bir kadını evi gezdirirken taciz etti. Saçlarını tutup başını geriye doğru çeken Glazer, kadının göğüslerini sıktı. 
     
     'Birlikte olmazsak uyuyamam' 
     Mahkemeye ulaşan ifadelere göre kadın sevgilisi olduğunu söylemesine rağmen Glazer ısrarla sarılmak ve öpmek istedi. Kadın Glazer'i iterek evden kaçtı. Glazer'in ikinci kurbanı ise eşine bakması için tutulan hemşire oldu. Glazer, hemşireye mutfakta arkadan sarılarak üzerine boşalmak istediğini söyledi. Savcı Hadass Forer'a göre hemşire Glazer'i reddetse de evdeki tacizler sürdü. Bir gece hemşire televizyon izlerken Glazer kadının göğüslerini tutarak onunla birlikte olmadan uyuyamayacağını söyledi. Bunun üzerine hemşire Glazer'e mutfağa giderek bir bardak süt içmesini o zaman uyuyabileceği karşılığını verdi sonra da kaçarak odasına gitti. 
     Ancak Glazer onu odasında da sıkıştırdı ve 'Ama ben anne sütü içmek istiyorum' dedi. Savcı Forer, suçlanan kim olursa olsun ortaya atılan iddiaların ciddi olduğunu ve gelecek ay mahkemenin görülmeye başlanacağını açıkladı. Glazer, iddiacı kadınların para peşinde olduklarını öne sürse de ciddiye alınmadı. 
     
</TEXT>
</DOC>
