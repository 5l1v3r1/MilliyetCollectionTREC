<DOC>
<DOCNO> 377891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonyas05.html </URL>
<DATE> 2005/09/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Rus kadınları neden bu kadar güzel 
</HEADLINE>
<TEXT>

     Wall Street Journal gazetesindeki bir makaleye göre komünist dönemde seks patlaması yaşandı. Güzel kadınlar daha çok ilişkiye girdi ve standart altı kadınlara oranla çok çocuk doğurdu. Böylece Rus ırkı güzelleşti. 
     Wall Street Journall gazetesinin Rus yazarı Edvard Radzinsky tarafından kaleme alınan "Diğer Rus Devrimi" başlıklı yazıda, Rus kadınlarının neden güzel olduğu sorusuna yanıt arandı. İşte Radzinsky'nin analizi... 20'nci yüzyılın büyük bölümünde Rus kadınları savaşlar, baskı ve kıtlık altında yaşadı. Bu nedenle İskandinav, Kafkasya ve Asya ırklarının genetik özelliklerini barındıran, doğuştan gelen 'güzelliklerini' ön plana çıkaramadı. Ancak 70 yıllık komünist dönemde, dini ve ahlaki değerler devlet organı tarafından bastırılmıştı. 
     Bu toplumda seks patlamasına yol açtı. Fiziksel açıdan güzel kadın ve erkeklerin cinsel ilişki için her zaman ilk tercih olduğunu göz önünde bulundurursak, bu kişilerin daha fazla ilişkiye girdiğini kabul etmemiz gerekiyor. Yani daha çok ilişkiye giren 'güzel kadınlar'ın dünyaya getirdikleri çocukların sayısı, fiziksel görünümü standartların altında kalan kadınlardan daha fazlaydı. Kısacası komünist dönemde Rus ırkı daha da 'güzelleşti'. 
     
     Kül kedileri gibiydiler 

     Fakat zorlu yaşam şartları nedeniyle Rus kadınlar, 'prenses olmayı bekleyen kül kedileri' gibiydi. Devlet Başkanı Mihail Gorbaçov'un Rusya'yı serbest pazara açmasıyla birlikte, Rus kadınlarının toplum içindeki yeri kısa sürede değişti. Kapitalist sistemde 'başarılı' olmak için zekanın yanısıra fiziksel güzelliğin de rol oynadığını kolayca kavrayan Rus kadınları, görünümlerine daha çok önem vermeye başladı. Böylece genetik yollardan edindikleri doğal güzelliklerini daha ön plana çıkardılar. 
     Perestroyka'nın ilk dönemlerinde iş hayatına atılan eğitimli Rus kadınları şimdi 30'lu yaşlarına geldi. Ve bu Rus güzelleri, kendi çocuklarını, yani 'kül kedilerini', prensese çevirmek için çaba harcıyor. Yabancı dil ve ağır eğitimin yanısıra çocuklarını fiziksel açıdan mükemmel olmalarını sağlamak için spora teşvik ediyorlar. Rus kızları henüz 3-4 yaşlarındayken tenis, cimnastik ve yüzme gibi sporlara başlıyor. Rus kadınlarının güzelliğini, dünyaya tanıtan ilk isimlerden biri tenisçi Anna Kournikova oldu. Kournikova ile kalpleri fetheden Rus güzelleri, şimdi de Maria Sharapova ile tüm dünyayı kendilerine hayran bırakıyor. 
     
</TEXT>
</DOC>
