<DOC>
<DOCNO> 384365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/magazin/mag00.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Festival bitti, jüri tartışılıyor 
</HEADLINE>
<TEXT>


42. Altın Portakal Film Yarışması'nın sonuçlarıyla ilgili tartışma sürüyor. SESAM Başkanı Kadri Yurdatap ve yapımcı Fatih Aksoy, 'Jüri, popüler sinemaya karşı önyargılı' derken, jüri üyeleri 'popüler sinemaya tavır olmadığı' görüşünde 

Birsen Altuntaş 

42. Altın Portakal Film Yarışması bitti ama tartışmaları devam ediyor. Ödül sonuçları açıklandığında Nurgül Yeşilçay'ın jüri üyelerine gösterdiği tepkiye bir destek de Sinema Eserleri Meslek Birliği Başkanı Kadri Yurdatap ile "Hırsız Var" filminin yapımcısı Fatih Aksoy'dan geldi. Yurdatap ve Aksoy, "Eğreti Gelin"le katıldığı "Altın Portakal"ın sonuçlarına, "Sonuçlar tam bir skandal. Seneye herhalde Petek Dinçöz'e ödül verirler" diyerek tartışmayı başlatan Nurgül Yeşilçay gibi, jürinin popüler sinemaya karşı önyargılı davranıp amatörleri desteklediğini iddia etti. Jüride görev yapanlar ve ödül alanlar ise 'sonuçlar olgunlukla karşılanmalı' dedi. 
Ferzan Özpetek'in başkanlığında, Yılmaz Erdoğan, Hülya Koçyiğit, Zuhal Olcay, Aytaç Arman, Tuna Erdem, Kenan Işık, Feride Çiçekoğlu ve Nuri Bilge Ceylan'dan oluşan jüriyle ilgili tepkiler şöyle 

Jürinin maksatları başka 
Kadri Yurdatap SESAM Başkanı, yapımcı Bu kadar çok ünlüyü toplayarak bir jüri oluşturursan böyle olur. Bu jüri bu filmleri beğenmiş ama ben samimiyetlerinden şüphe ediyorum. Amaçları üzüm yemek değil, bağcıyı dövmek. Çünkü en iyiler bu sonuçlardakiler değildi. Şener Şen'in En İyi Erkek Ödülü, Timuçin Esen'in En İyi Yardımcı Erkek Oyuncu Ödülü aldığı bir yarışmada neden Gönül Yarası'nın ödülü yok 'Türev' filmini en iyi film olarak gördülerse ona Jüri Özel Ödülü verirlerdi ama bunların maksadı başka. 

Küçük festivallerden biri olur 
Fatih Aksoy Hırsız Var'ın yapımcısı Bu jüri verdiği kararlarla festivalin popüler bir festival olmadığını, sanat filmlerinin kazandığı bir festival olduğunu gösterdi. Bundan sonra Antalya'ya popüler film çağırmazlar olur biter. Böylece Antalya Film Festivali, Locarno Film Festivali gibi küçük festivallerden biri olarak yerini alır. Kadın Oyuncu ödülünü daha önce adını neredeyse hiç duymadığımız iki oyuncuya, Film Ödülü'nün festivale kadar adının bile duyulmadığı bir filme, yönetmen ödülünün ise geçen yıl 60 bin kişinin izlediği bir filmi çeken yönetmene verilen bir festival, seneye yine kimsenin bilmediği filmlerin yarıştığı bir festival olsun. 

Popülere karşı tavır yok 
Hülya Koçyiğit Jüri üyesi Jürinin popüler sinemaya karşı hiçbir tavrı ve peşin hükmü yok. Bu düşünceler önyargı. Gençleri ön plana çıkaralım, popüler sinemayı geri plana itelim şeklinde bir konuşma jürinin içinde hiçbir şekilde olmadı. Tesadüf olan ödül alan iki filmin dijital çekilmesi. Bize ellerindeki imk nlarla çok güzel şeyler yapabildiklerini göstermişler. Altın Portakal'da en çok ödül kazanan oyuncuyum ama ben de çok iddialı olarak girdiğim birçok filmle ödül kazanamadım. 

Kıyamet kopması saçma 
Zuhal Olcay Jüri üyesi Tüm jüriler sübjektif değerlendirmeler yaparlar. Bu sonuçları sindiremeyenler bence filmlerini göndermesinler. Daha önce benim başıma da geldi. Bir jürinin ödül verdiği film, diğer jürinin beğenmediği bir film oldu. Bu kadar kıyamet koparılacak bir şey olduğunu düşünmüyorum. 

İlkönce Avşar tebrik etti 
Vildan Atasever En İyi Kadın Oyuncu Jüri, 'Biz bu gençlere önlerini açmak için değil, yaptıkları ve rol aldıkları filmlerdeki performanslarını çok beğendiğimiz için oyçokluğuyla ödül verdik' dedi. Şu anda da üçüncü sinema filmimi çekiyorum. Nurgül Yeşilçay, Hülya Avşar ya da Meltem Cumbul'un ödülü alması gerektiğini söylemiş ama ben Kadın İsterse dizisinde Avşar'ın kızını canlandırıyorum ve Avşar kızının ödül almasından dolayı inanılmaz mutlu. Beni ilk tebrik eden insanların başındadır. 

Taze kana ödül verildi 
Kutluğ Ataman En İyi Yönetmen Altın Portakal iyice dibe vurmuştu. 'Meyhaneye gidelim de, birbirimizi övelim' tarzında bir zihniyet vardı. Bu yıl ise gençlere değil, yeniye, taze kana ödül verildi. Çünkü festivaller film endüstrisine hizmet etmeli. Eğer çok izlenen filmlere ödül verilseydi o zaman festivale gerek kalmazdı. Mesela "Lola Bilidikid" filmim Türkiye'de 14 bin kişi tarafından izlendi, dünyada ise 1 milyon seyirci topladı. 


</TEXT>
</DOC>
