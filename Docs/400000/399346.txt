<DOC>
<DOCNO> 399346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo12.html </URL>
<DATE> 2005/11/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Trabzonspor Dileğimiz Fenerbahçe maçında futbol sınırları içinde kalınır 
</HEADLINE>
<TEXT>

     Turkcell Süper Ligi'nde deplasmanda Fenerbahçe ile karşılaşacak olan Trabzonspor'da, kulüp basın sözcüsü İbrahim Şahin, Fenerbahçe Şükrü Saracoğlu Stadı'nda sadece futbol sınırları içerisinde kalan bir müsabaka oynanması dileğinde bulundu. 
     Şahin, Trabzonspor Kulübü'nün internet sitesinde yer alan açıklamasında, Fenerbahçe maçında kazanmak için ellerinden gelen tüm gayreti göstereceklerini belirterek, ''Futbolcularımıza ve onların kalitelerine güveniyoruz. Dileğimiz, Fenerbahçe Şükrü Saracoğlu Stadı'nda sadece futbol sınırları içerisinde kalan bir müsabaka oynanması. Geçen yılki düşüncemiz de buydu, ancak ortaya çıkan 3 kişi bu beklentilerimizi alt üst etti. Umarız bu sezon aynı görüntüleri yaşamayız. Yetkilileri duyarlı davranmaya çağırıyoruz'' dedi. 
     Bordo-mavili kulüpte bir genel kurul sürecine girildiğini, ancak bu ortamdan takımı uzaklaştırmak istediklerini ifade eden Şahin, ''Kulübün işleyişinde de bir sorunu yok. Süremizin sonuna kadar aynı ciddiyetle görevimize devam edeceğiz. Tüm camia olarak da Fenerbahçe maçına konsantre olmuş durumdayız'' diye konuştu. 
     
</TEXT>
</DOC>
