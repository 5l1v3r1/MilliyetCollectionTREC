<DOC>
<DOCNO> 372110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun23.html </URL>
<DATE> 2005/08/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İsviçre ve Avusturya'da yağış nedeniyle yüzlerce kişi tahliye edildi 
</HEADLINE>
<TEXT>

     Kuzey Alpler'deki şiddetli yağışların ardından sellerle boğuşan İsviçre ve Avusturya'da yüzlerce kişi evlerinden tahliye edildi. 
     Reuters ajansının haberine göre, İsviçre'nin birçok yerinde içme suları kirlendi ve elektrikler kesildi. Bazı köylere ulaşım dururken, başkent Bern'deki bir yerleşim bölgesinden 240, bazı köylerden de onlarca kişi tahliye edildi. 
     Avusturya'da da kurtarma görevlileri yüzlerce kişiyi tahliye etti, nehirlerin taşıma olasılığına karşı kum torbalarıyla bariyerler kuruldu. 
     Tyrol eyaletinin Landeck bölgesinde yüzlerce kişi daha güvenli yerlere nakledildi. Almanya'nın Bavyera eyaletine sınırdaş olan Kleinwalsertal vadisinin de ana yollarla bağlantısı kesildi. 
     Orta ve Doğu Avrupa'da geçen hafta etkili olan yağışlar sonucu, 18'i Romanya'da, 3'ü İsviçre ve Avusturya'da olmak üzere 21 kişi hayatını kaybetmişti. 
     
</TEXT>
</DOC>
