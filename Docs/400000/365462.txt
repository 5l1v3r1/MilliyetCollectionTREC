<DOC>
<DOCNO> 365462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur10.html </URL>
<DATE> 2005/07/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Cenaze konvoyunda trafik faciası 
</HEADLINE>
<TEXT>

     Rifat YÜZER BOZDOĞAN Aydın , DHA 

AYDIN'ın Bozdoğan İlçesi yakınlarında cenaze konvoyunda meydana gelen trafik kazasında 5 kişi öldü. Ölenlerden 19 yaşındaki üniversite öğrencisi Fatih Bağcı'nın, Bozdoğan'ın Eski Belediye Başkanı Zeki Bağcı'nın oğlu olduğu belirtildi. Kaza ilçede büyük üzüntü yarattı. 
     Yönetimindeki 06 DYP 18 plakalı otomobiliyle Bozdoğan'dan Nazilli'ye giden Fatih Bağcı, bugün saat 13.30 sıralarında Kavaklı Mevkii'ne geldiğinde rampada süratini azaltmak için frene bastı. Ancak zeminin kısa süreli yağıştan kayganlaşması nedeniyle direksiyon hakimiyetini yitiren Bağcı'nın otomobili, Nazilli Devlet Hastanesi'nde ölen akrabaları Alim Davulcu'nun cenazesini, defnetmek üzere Yazıkent Köyü'ne götüren konvoydaki 58 yaşındaki Mehmet İşçi'nin kullandığı 09 E 0427 plakalı otomobille çarpıştı. 
     Kazada ağır yaralanan İktisat Fakültesi öğrencisi Fatih Bağcı, kaldırıldığı Nazilli Devlet Hastanesi'nde hayatını kaybetti. Diğer otomobilin sürücüsü Mehmet İşçi ile aynı araçta bulunan Süleyman Ayaydın 58 , Nuri Çatçat 79 ve Hasan Özmen 69 de olay yerinde yaşamını yitirdi. 
     Fatih Bağcı'nın, Bozdoğan'ın DYP'li Eski Belediye Başkanı kuyumcu Zeki Bağcı'nın oğlu olduğu bildirildi 
     
</TEXT>
</DOC>
