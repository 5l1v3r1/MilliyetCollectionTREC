<DOC>
<DOCNO> 385144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur36.html </URL>
<DATE> 2005/10/08/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
"Kızıksa Belde'sindeki tüm kanatlı hayvanlar itlaf edilecek" 
</HEADLINE>
<TEXT>

     Balıkesir'in Manyas İlçesi'ne bağlı Kızıksa Beldesi'nde kamuoyunda ''kuş gribi'' adıyla bilinen tavuk vebası hastalığına rastlanması üzerine beldedeki tüm kanatlı hayvanların itlaf edileceği bildirildi. 
     Kızıklı Belediye Başkanı Ekrem Göktürk, AA muhabirine yaptığı açıklamada, Manyas'ta kriz merkezi oluşturulduğunu söyledi. 
     Kriz merkezinin hastalıkla ilgili bazı tedbirler aldığını dile getiren Göktürk, ''Beldedeki tüm kanatlı hayvanlar bu akşam itlaf edilecek. Başı boş sokak köpekleri de tedbir olarak itlaf edilecek. İtlaf edilen kanatlı hayvanların ücretleri üreticilere ödenecek. Üreticiler mağdur edilmeyecek'' dedi. 
     Göktürk, bölgedeki büyük kanatlı hayvan üreticilerinin de önlemler çerçevesinde kendilerine yardımcı olduğunu, giriş ve çıkışların jandarma tarafından kontrol altına alındığını, beldede ikinci bir emre kadar avlanma yasağı getirildiğini kaydetti. 
     Manyas Kaymakamı Resul Çelik de Kızıklı Beldesi'ndeki tüm kanatlı hayvanların itlaf edilmesine bu akşamdan itibaren başlanacağını bildirdi. 
     Çelik, üreticilere tedbir olarak kanatlı hayvanlarını Manyas Gölü kıyısına yaklaştırmamaları konusunda duyuru yaptıklarını, konuyla ilgili çalışmaların sürdürüldüğünü anlattı. 
     Hindi palazlarının ''kuş gribi''nden öldüğü belirtilen M.E. isimli üretici ise çok sayıda hindisinin telef olduğunu dile getirdi. M.E, ''Tek sıkıntım hastalığın bana bulaşıp bulaşmadığı. Henüz bana tıbbi bir müdahale yapılmadı. Hastalığı taşıyıp taşımadığımı bilmiyorum. Eşimin, çocuklarımın yanına bile gidemiyorum'' diye konuştu. 
     
</TEXT>
</DOC>
