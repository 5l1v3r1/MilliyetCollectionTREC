<DOC>
<DOCNO> 395808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy28.html </URL>
<DATE> 2005/11/17/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Arınç Türkiye'de her şey yerine oturuyor... 
</HEADLINE>
<TEXT>

     TBMM Başkanı Bülent Arınç, ''Türkiye'de ekonomik olarak işler yerli yerine oturuyor, ama her şey düzelmiş değil'' dedi. 
     Romanya'daki temaslarını sürdüren Arınç ve beraberindeki heyet, Dobruca Türk İş Adamları Derneği'nin verdiği akşam yemeğine katıldı. Romanya ile Türkiye arasındaki dış ticaret hacminin 3 milyar dolar olduğunu ifade eden Arınç, Romanya ile ilişkilerin daha iyi olmasına çalışıldığını söyledi. 
     Arınç, Romanya'da çok sayıda Türk firmasının faaliyet gösterdiğini bildirerek, burada yaşayan Türklerin, Türk halkını da temsil ettiğini, bu nedenle ''birbirini sayması, sevmesi ve köstek olacak tavır içinde olmaması gerektiğini'' söyledi. 
     Türkiye'deki makro ekonomik gelişmelerin iyi olduğunu, enflasyonun, faizlerin büyük oranda düştüğünü, büyüme hızının 2004 rakamıyla Çin'in de önüne geçtiğini ifade eden Arınç, bir taraftan borç ödenirken, diğer taraftan ekonomik dengelerin de oturtulmaya başladığını kaydetti. 
     Arınç, özetle şöyle konuştu 
     ''Türkiye'de ekonomik olarak işler yerli yerine oturuyor, ama her şey düzelmiş değil. İyileşme, ayağa kalkma alametleri var. İşsizlik hala sorun, bazı sorunlar çözülmüş değil. Ama bir zamanlar, 2001-2002 yıllarında umudumuzu kaybetmiştik. Ama şimdi yeniden umudumuzu kazanmaya başladık.'' TBMM Başkanı Arınç, Türkiye'nin dış politikada da atılımlar yapmaya devam ettiğini ifade ederek, ''Fas'a 18 yıl sonra giden bir Türk temsilcisiyim. Romanya'da, Mecidiye'ye 10 yıl sonra gelen devlet adamıyım. Bu kadar ara verilmemeliydi'' diye konuştu. 
     Bülent Arınç, Türkiye'nin kayıp yıllarını süratle telafi ettiğini de sözlerine ekledi. 
     
</TEXT>
</DOC>
