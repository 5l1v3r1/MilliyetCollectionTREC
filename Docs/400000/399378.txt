<DOC>
<DOCNO> 399378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo44.html </URL>
<DATE> 2005/11/30/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Efes ilk yenilgisini aldı 51-72 
</HEADLINE>
<TEXT>

     Basketbolde, ULEB Erkekler Avrupa Ligi B Grubu'nda yapılan maçta Efes Pilsen, Litvanya'nın Lietuvos Rytas takımına 21 sayı farkla 72-51 yenilerek, grubundaki ilk yenilgisini aldı. 
     Maçın ilk dakikalarında üst üste hücumlardan boş dönen Efes Pilsen, rakibinin dışarıdan ve pota altından sayılarına engel olamadı. Bu sezon savunmasıyla rakiplerinin korkulu rüyası olan lacivert-beyazlılar, alan savunmasıyla rakibini durdurmaya çalıştıysa da Jasaitis'in dışarıdan, Mujezinovic'in pota altından sayılarıyla 6. dakika içinde 16-6 geriye düştü. Hücumda yüksek yüzdeyle oynayan Lietuvos Rytas, House'ın 3 sayılık basketiyle son dakika içinde farkı 14 sayıya 26-12 çıkarırken, 1. periyodu da 26-14 önde kapadı. 
     Efes Pilsen ikinci periyodun başlarında özellikle savunmada büyük sıkıntılar yaşadı. Dış atışlarda başarılı oyununu sürdüren Litvanya ekibi, Nielsen'in basketiyle 14. dakikada farkı 17 sayıya 36-19 çıkarırken, devreyi de 43-28 önde geçti. 
     Efes Pilsen, ilk yarıda sadece 8 ribaunt alırken, Lietuvos Rytas 21 ribauntla rakibine üstünlük kurdu. 
     Karşılaşmanın ikinci yarısına da kötü başlayan Efes Pilsen, bu yarının ilk 4 dakikasında sayı bulamadı. Lacivert-beyazlılar, savunmada Javtokas'ı durduramazken, konuk ekip, House ve Mujezinovic'in sayılarıyla 27. dakikada farkı 25 sayıya 32-57 çıkardı. Lietuvos Rytas, 3. periyodu da 60-36 önde tamamladı. 
     Efes Pilsen'de sadece Prkacin skora katkı yaparken, diğer oyuncuların etkisiz kalmasıyla oyun tamamen koptu ve sezonun en kötü oyununu sergileyen lacivert-beyazlılar, karşılaşmayı 72-51 yitirdi. 
     Avrupa Ligi'nde bu sezon ilk 4 maçını kazanan Efes Pilsen, bu sonuçla grubunda ilk yenilgisini alırken, sahasında da kazandığı 21 maçtan sonra mağlubiyetle ayrıldı. Lietuvos Rytas'a 21 sayı farkla mağlup olan lacivert-beyazlılar, sahasında son yılların en ağır yenilgisini almış oldu. 
     
     MAÇTAN NOTLAR 
     Karşılaşma öncesi Avrupa Ligi'nde Kasım ayının en iyi oyuncusu seçilen Kaya Peker, ödülünü aldı. 
     Kaya'nın ödülünü yöneticisi Çetin Çeki verdi. Ancak Kaya, maçın ilk periyodunda sakatlandı. Lacivert-beyazlı oyuncu, kenarda yapılan tedavisi sonrası oyuna tekrar girdiyse de sekmeye başlamasının ardından kenara alındı. Kaya, ilk periyodun dışında oynamadı ve maçı kenardan izlemek zorunda kaldı. 
     Kaya, karşılaşma sonrası MR'ı çekilmek üzere hastaneye götürüldü. 
     
     
Salon Abdi İpekçi Hakemler Carl Jungebrand Finlandiya xxx, Nicola Maestre Fransa xxx, Marcin Kowalski Polonya xxx Efes Pilsen Popovic x 5, Domercant x 7, Granger x 5, Kaya x 4, Prkacin xx 16, Kerem x, Ender x 10, Mutlu x 2, Cenk x 2, Mustafa x, Barış x Lietuvos Rytas Stelmahers xx 12, House xxx 13, Jasaitis xxx 13, Mujezinovic xxx 14, Javtokas xxx 15, Nielsen xx 2, Delininkaitis x, Buskevics x, Lukauskis x 1, Slezas x, Cukinas x 2 1. Periyot 14-26 Devre 28-43 Lietuvos Rytas lehine 3. Periyot 36-60 5 faulle çıkanlar 26.56 Nielsen, 37.20 Mujezinovic Lietuvos Rytas 
     
</TEXT>
</DOC>
