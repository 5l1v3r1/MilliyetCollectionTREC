<DOC>
<DOCNO> 354552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonyas21.html </URL>
<DATE> 2005/06/22/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hasankeyf'de kazılar başladı 
</HEADLINE>
<TEXT>

     Batman'ın tarihi Hasankeyf İlçesi'nde bu yıl 4 ayrı bölgede yürütülecek olan kazı çalışmalarına başlandı. 
     Selçuk Üniversitesi Öğretim Üyesi ve Hasankeyf Arkeolojik Kazı Ekibi Başkanı Prof. Dr. Abdüsselam Uluçam, Hasankeyf İlçesi'ndeki tarihi eserlerde çok yönlü tahribat olduğunu söyledi. 
     Hasankeyf'in tarihi dokusu ve üzerinde barındırdığı kültürel miras nedeniyle dünyanın gündeminde bir yerleşim birimi olduğunu ifade eden Uluçam, 2005 yılı kazılarına 22 bilim adamı ve 40 öğrenci ile başlandığını kaydetti. 
     Hasankeyf İlçesi'nin Neolotik dönemden itibaren yaklaşık 10 bin yıllık bir geçmişi olduğunu belirten Uluçam, şöyle konuştu ''Hasankeyf'deki kazı çalışmalarını bu yıl 4 ayrı bölgede yürüteceğiz. Birinci pilot bölgemiz, Zeynelbey Külliyesi'nin doğusudur. İkinci kazı alanı ise İçkale kesiminde mimari dokusu itibariyle Roma döneminden kaldığını düşündüğümüz Büyük Saray'ın olduğu kısımdır. Geçen yıl Hasankeyf'in güneyinde bir külliye ortaya çıkmıştı. Artuklu döneminden kalan tek taş mihrabın bulunduğu ancak büyük bir bölümü yıkılmış olan bu külliyenin alt kısmında da kazı çalışmaları yürüteceğiz. Dördüncü bölge olarak kalenin yakınında bulunan ve adı bilinmeyen kilisede çalışma yürütülecek. Bunların yanı sıra Dicle Nehri'nin iki yakasında da sondaj çalışması yapmayı düşünüyoruz. Amacımız Hasankeyf'in dip tarihini ortaya çıkarmaktır.'' Uluçam, kazı çalışmalarının 15 Ekim tarihine kadar süreceğini bildirdi. 
     
     ÇOK YÖNLÜ TAHRİBAT 
     Uluçam, Hasankeyf'deki tarihi eserlerin korunmasının son derece önemli olduğunu, ancak bu değerlerin bilinçsizce tahrip edildiğini belirterek, şöyle devam etti 
     ''Bu bölgede geçmiş dönemlerde yaşanan göç sırasında hazinelerin buraya konduğu gibi yaygın bir rivayet söz konusu. Bunlara kanan insanlar kaçak kazılar yapmakta. Hazine bulmak için kaçak kazı yapanlar arasında kamu görevlilerinin de bulunduğuna şahit olduk. Hasankeyf'deki tarihi eserlerde çok yönlü tahribat söz konusu. Örneğin, buraları ziyarete gelen gençler halay çekerken, Artuklu döneminden kalma tarihi caminin doğu kanadını yıktı. Kimi ziyaretçiler ise hatıra olsun diye tarihi mekanların tuğlalarını söküyor. Tarlasını sulayan vatandaş, oradaki tarihi eserlerin bulunduğu kısma bahçe yapmak için sulama kanalını tarihi eserlerin olduğu bölüme yönlendiriyor. Bu nedenle eserlerin zemininde oynama meydana geliyor ve yıkılma tehlikesiyle karşı karşıya kalıyor. Bu tür bilinçsizce yapılan davranışların önüne geçmekte zorlanıyoruz.'' 
     
</TEXT>
</DOC>
