<DOC>
<DOCNO> 380810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun27.html </URL>
<DATE> 2005/09/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
TV5 yeni programla Türkiye'den özür dileyecek 
</HEADLINE>
<TEXT>

     Saadet ORUÇ PARİS, DHA 

FRANSIZ TV5 kanalının 17-18 Eylül tarihlerinde yayınlanan ’24 Saat İstanbul’ programında Türkiye’nin doğu ve güneydoğusunu ’Kürdistan’ olarak gösteren harita için Türkiye’den Paris büyükelçiliği kanalıyla özür dilediği ortaya çıktı. 
     DHA’ya demeç veren TV5 Başkanı Jean-Jacques Aillagon, Paris Büyükelçisi Uluç Özülker ile yaptığı görüşmelerde ve Kültür Bakanı Atilla Koç’a gönderdiği mektupta üzüntülerini bildirdiğini kaydetti. Aillagon, programın yapılış amacının insanlarda İstanbul’u görme arzusu uyandırmak olduğunu ve tamamen dostane yaklaşım içinde bulunduklarını söylerken, programda yer alan ve Türkiye’nin doğusunu ’Kürdistan’ olarak gösteren haritanın yayınla tamamen ilgisiz olduğu halde yanlışlıkla kullanıldığını ifade etti. Aillagon, harita yanlışlığına rağmen programın büyük beğeni topladığını ve çok sayıda tebrik mesajı aldıklarını da söyledi. 
     
     YENİ PROGRAMLA ’GÖNÜL ALACAKLAR’ 

     "Şimdi ortamı yatıştırmalı ve geleceğe bakmalıyız" diyen Aillagon, ekim ayında yapılacak yeni bir programda, hatanın telafi edileceği sözü verdi. 
     "Kısa süre sonra, Ekim ayı başında haftalık ’Kiosque’ programını gerçekleştirmek üzere Enformasyon Bölümü Başkanımız Philippe de Saint İstanbul’a gidecek ve yeni bir program hazırlayacak" diyen Jean-Jacques Aillagon, kişisel olarak Türkiye’ye çok yakın olduğunu, ziyaretler gerçekleştirdiğini ve amaçlarının da Fransa ile Türkiye arasında iyi ilişkilerin gelişmesi olduğunu söyledi. 
     DHA’nın edindiği bilgiye göre, TV5’in 24 Saat İstanbul yayını sırasında ekralara yansıyan harita 2003 yılında yayınlanan olan bir programdan kalma. Güneydoğu ve Doğu Anadolu bölgelerini Kürdistan olarak gösteren haritanın programda yayınlanması Türkiye’de büyük tepki çekmişti. 
     
</TEXT>
</DOC>
