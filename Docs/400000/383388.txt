<DOC>
<DOCNO> 383388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur07.html </URL>
<DATE> 2005/10/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
MHP'nin ''Başkent Ankara'' mitingi için gruplar toplanıyor... 
</HEADLINE>
<TEXT>

     MHP'nin düzenlediği ''Başkent Ankara'' mitingi nedeniyle toplanan grupların Tandoğan meydanına girişleri başladı. 
11 00 - 16 00 saatleri arasında yapılması planlanan miting nedeniyle, enmiyette izinler kaldırıldı. 
     Türkiye genelindeki illerden yaklaşık 750 otobüsle Ankara'ya gelen gruplar, Anıt Caddesi, Sıhhiye Köprüsü, Celal Bayar Bulvarı ve Alparslan Türkeş'in mezarının bulunduğu Konya yolu Çiftlik Kavşağı'nda toplandı. 
     Kortej oluşturan gruplar, hükümet aleyhine çeşitli pankartlar açarak, ''Devletin Başına Devlet Gelecek'' şeklinde sloganlar attılar. 
     Sabah erken saatlerde alınan güvenlik önlemlerinin ardından, Tandoğan meydanına açılan, GMK Bulvarı, Kazım Karabekir, De Gaulle ve Anıt Caddeleri ile Celal Bayar Bulvarı üzerinde polis tarafından kontrol noktaları oluşturuldu. Ellerinde Türk bayrakları ve MHP flamaları ile Tandoğan meydanına doğru sloganlar atarak yürüyen gruplar, polis noktalarında üzerleri arandıktan sonra meydana alındı. 
     
     EMNİYETTE İZİNLER KALDIRILDI 

     Geniş katılımın beklendiği miting nedeniyle Ankara Emniyet Müdürlüğü’nde izinler kaldırılarak 12 12 vardiya sistemine geçildi. Miting nedeniyle çevre illere yazı yazılıp, güzergah üzeride önlemlerin arttırılması istenirken, Ankara girişindeki yollar üzerinde de geniş güvenlik önlemleri alındı. 
     Yaklaşık 6 bin polisin görev yapacağı miting alanı, polis helikopterleri tarafından sürekli kontrol ediliyor. Ayrıca Tandoğan'daki yüksek binaların çatılarına keskin nişancılar yerleştirildiği görüldü. 
     
     ŞÜPHELİ PAKETLER BOŞ ÇIKTI 

     Öte yandan Eski MHP Genel Başkanı Alparslan Türkeş'in Beştepe'deki anıt mezarının yakınında şüpheli iki poşet bulunduğu ihbarı üzerine olay yerine gelen polis ekipleri çevrede güvenlik önlemleri aldı. 
     Daha sonra olay yerine çağrılan bomba imha uzmanı özel kıyafetlerini giyerek poşetleri kontrol etti. Yapılan incelemede poşetlerden, MHP Genel merkezi tarafından Tandoğan'da düzenlenen mitinge katılmak üzere gelen partililerce unutulduğu düşünülen kahvaltı kapları çıktı. 
     Partililer bomba imha uzmanının çalışmalarını ilgiyle izlediler. 
     
</TEXT>
</DOC>
