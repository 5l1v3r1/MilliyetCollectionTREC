<DOC>
<DOCNO> 375029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun45.html </URL>
<DATE> 2005/09/02/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Radikal Arap basınına göre Katrina'yı Allah cihada yardım için yarattı 
</HEADLINE>
<TEXT>

     Radikal görüşlü Arap internet siteleri ve basını, ABD'nin güneyini yerle bir eden Katrina kasırgasının, ''ABD'ye karşı cihat eden mücahitlere yardım için Allah tarafından yaratıldığı'' görüşünü dile getiriyor. 
     Aşırı dinci internet sitelerinde bu görüş yaklaşık 5 günden bu yana çeşitli biçimlerde dile getirilirken, Kuveyt'te çıkan El Siyasa gazetesi de bu görüşe katıldığını belirten bir makale yayınladı. 
     Kuveyt Dini işler Araştırma Merkezi Başkanı Muhammed Yusuf El Malayfi imzasıyla çıkan makalede, ''Katrina teröristi, Allah'ın askerlerinden biri, ancak El Kaide üyesi değildir'' denildi. 
     Makalede, ''El Kaide üyesi kötü teröristlere karşılık, kasırganın kutsal inancın hizmetinde iyi terörist olduğu'' görüşü dile getirildi. 
     
     ZARAR 100 MİLYAR DOLARI AŞKIN 

     Bu arada, afet yönetiminde uzman Amerikan kuruluşu Risk Management Solutions RMS , Katrina kasırgasının yarattığı zararın 100 milyar doların üstünde olacağını bildirdi. 
     Bu miktarın yarısının su baskınlarından kaynaklandığını belirten RMS'in tahminine göre, 25 milyar dolarlık zarar, harap olan mülklerden, 25 milyar dolarlık kısım da sigorta ödemelerinden kaynaklanıyor. 
     İngiltere'deki denizcilik şirketleri de, Katrina kasırgasının ardından ortaya çıkan akaryakıt sıkıntısı nedeniyle ABD'nin Avrupa'dan üç kat daha fazla benzin sipariş ettiğini belirtti. 
     Bu ülkedeki denizcilik kaynakları, normalde haftada 5-6 tanker benzin sipariş eden ABD'nin, bunu kasırgadan sonra haftada 15 ila 20'ye çıkardığını kaydetti. 
     
     YARDIM ÇABALARI 

     Rusya, Fransa, İsveç, İngiltere ve Kanada da ABD'ye yardıma hazır olduklarını bildirdi. 
     Fransa'da da eski bir Fransız bölgesi olan Louisiana Louisiane eyaletiyle yardımlaşma için birçok kuruluş ve dernek tarafından yardım kampanyası başlatıldı. 
     Öte yandan, Amerikan ABC televizyonu, New Orleans'ta bugün meydana gelen patlama ve yangınlara, bir kimyasal madde fabrikasındaki patlamaların neden olduğunu, ortaya çıkan dumanların zehirli olmadığını bildirdi. 
     
</TEXT>
</DOC>
