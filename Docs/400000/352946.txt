<DOC>
<DOCNO> 352946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko46.html </URL>
<DATE> 2005/06/17/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Çeşme, termal kür merkezine kavuşuyor... 
</HEADLINE>
<TEXT>

     Türkiye’nin önde gelen turizm merkezlerinden Çeşme’de, termal kaynakların devre sokularak turizmin 12 aya yayılması amacıyla İzmir Valiliği önderliğinde başlatılan "Çeşme Termal Turizm Projesi" kapsamında, sektör temsilcilerinin ortak girişimiyle ilçeye dünyanın en iyi termal kür merkezi kazandırılması kararlaştırıldı. 
     Çeşme termal turizm yatırımları, Çeşme Turistik Otelciler Birliği ÇEŞTOB tarafından düzenlenen toplantıda ele alındı. 
     İzmir Valisi Yusuf Ziya Göksu’nun başkanlığında gerçekleştirilen toplantıya, Kaymakam Nazmi Ünlü, ÇEŞTOB Başkanı Veysi Öncel, Çevre ve Orman Müdürü Osman Tatar, Kültür ve Turizm Müdürü Metin Atsal, MTA İzmir Bölge Müdürü Mehmet Yıldız ile sektör temsilcileri katıldı. 
     Kaymakam Güllü, Çeşme’de jeotermal kaynakların turizmde kullanılması amacıyla 2 yıl önce başlatılan projede, birinci öncelikli hedef olarak belirlenen otellere termal kaynağın dağıtımı için isale hattı yapım işinin devam ettiğini belirtti. 
     Bu kapsamda bugüne kadar 4.5 trilyon liralık yatırımla 34 bin metresi gidiş, 7 bin metresi de dönüş olmak üzere toplam 41 bin metre hattın tamamlandığını ve otellere termal su verilmeye başlandığını bildiren Güllü, "İsale hatlarının yapımının ardından projedeki ikinci öncelik olan termal tedavi merkezi yapımı, önem ve öncelik kazanmıştır" dedi. 
     
     ÇEŞME’Yİ MARKA YAPMAK İÇİN 
     Vali Göksu da Çeşme’nin turizm için her açıdan son derece uygun bir yer olmasına rağmen, bugüne kadar hak ettiği yerde olmadığını ifade etti. 
     Çeşme’nin "bir marka ve ilgi gören bir destinasyon alanı" olması için bu projenin büyük önem taşıdığını belirten Göksu, şöyle konuştu 
     "2.5 yıl içinde önemli mesafeler aldık. Ama her idarede her yöneticinin bir hayali vardır. Ben hayallerimi önemli ölçüde gerçekleştirdim. Ama, önemli bir hayalim kaldı burada. O da Çeşme’de turizmi 12 ay yayacak olan ve Çeşme’nin makus talihini yenecek olan bu büyük projedir." Göksu, bu projenin gerçekleşmesi halinde Çeşme’nin bir cazibe merkezi haline geleceğini ve 30 bin olan yatak kapasitesini buraya yönelecek yatırımlarla artırılabileceğini belirtti. 
     Merkezin kurulması işinin verimliliğin sağlanabilmesi için mutlaka özel sektör tarafından üstlenilmesi gerektiğini kaydeden Göksu, daha sonra temsilcilerin görüşlerini aldı. 
     
     TERMAL KÜR MERKEZİ İÇİN İLK ADIM 
     Tüm sektör temsilcilerinin "olumlu" görüş bildirdiği toplantıda, sektör temsilcilerinin ortak girişimiyle Çeşme’de sağlık ve güzellik turizmine yönelik kür merkezi kurulması kararlaştırıldı. 
     Bu amaçla ilk olarak, merkezin nerede ve hangi özellikleri barındırması gerektiğinin belirlemesi amacıyla Kaymakam Ünlü, ÇEŞTOB Başkanı Öncel, Balçova Termal Tesisleri Genel Müdürü Turabi Çelebi’den oluşan komisyon kuruldu. 
     
</TEXT>
</DOC>
