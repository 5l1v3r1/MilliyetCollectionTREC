<DOC>
<DOCNO> 360378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun56.html </URL>
<DATE> 2005/07/12/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Polis, Londra'daki saldırgınların öldüğünü tahmin ediyor... 
</HEADLINE>
<TEXT>

     İngiliz polisi, Londra'da geçen Perşembe günü 3 metro istasyonu ve bir belediye otobüsüne saldırı düzenleyenlerin tamamının öldüğünü tahmin ediyor. 
     İngiliz SKY televizyonunun, adı açıklanmayan polis yetkililerine dayanarak verdiği haberde, polisin 4 saldırganın da muhtemelen öldükleri düşüncesinde olduğu belirtildi. 
     Habere göre, dedektifler de eylemcilerin İngiliz vatandaşı olduğunu sanıyor. 
     Öte yandan, İngiliz hükümeti, Irak savaşı ile Londra'daki saldırılar arasında bağlantı olmadığını, bu tür saldırıların Irak savaşından önce de düzenlendiğini bildirdi. 
     Başbakan Tony Blair'in sözcüsü, Liberal Demokrat lider Charles Kennedy'nin ''teröristlerin kızgınlıklarını ifade etmek için Irak savaşını bahane olarak kullanmaktan kaçınmayacağı'' yolundaki sözlerine karşılık, 52 kişinin öldüğü Londra saldırılarının Irak savaşından kaynaklandığını belirtmenin doğru olmayacağını söyledi. 
     Sözcü, saldırıların savaştan önce de düzenlendiğini belirterek, ABD'de 11 Eylül 2001'de ve Endonezya'nın Bali adasında 2002'de düzenlenen saldırıları örnek gösterdi. 
     
</TEXT>
</DOC>
