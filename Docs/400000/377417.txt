<DOC>
<DOCNO> 377417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/ekonomi/eko04.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa endeks yeni zirvelere yelken açtı 
</HEADLINE>
<TEXT>


Önümüzdeki hafta hem Tüpraş ihalesi, hem de IMF'nin temasları piyasaları yönlendirecek. Endeksin kısa vadede ilk hedefi 33.700 

Zeynep Candan Aktaş 

Haftayı 32.000'den gelen k r realizasyonlarını karşılayarak geçiren İMKB 100 Endeksi en düşük 31.181'i gördü. 
Cuma günü gelen hacimli alımlarla 32.202'den gerçekleşen kapanış yeni bir rekor ve zirve oldu. Merkez Bankası'nın ağustos ayı enflasyonundan sonra faiz indirimi yapıp yapmayacağı haftanın önemli gündem maddelerinden biriydi. Ancak Banka faizlerde indirime gitmedi. AB'den gelen olumlu açıklamalar İngiltere ve AB Türkiye Temsilcisi'nin 3 Ekim'de müzakerelerin başlaması gerektiğini ifade eden açıklamaları piyasaları rahatlattı. 
Önümüzdeki haftanın en önemli gündem maddesi kuşkusuz Tüpraş ihalesi. Teklif zarfları açıldı. Katılan firmalardan tekliflerini yükseltmeleri istendi. Pazartesi günü büyük olasılıkla ihaleye katılan firmaların tümü açık artırmaya katılacaklar. Tüpraş ihalesi özelleştirme sürecindeki Ereği için de fikir vereceğinden piyasalar tarafından çok yakından takip ediliyor. Bir diğer gündem konusu ise IMF temasları. Ertelenen birinci gözden geçirmenin ikinci ile birleştirilmesi bekleniyor. 
Gözden geçirmelerin tamamlanması halinde 1.6 milyar dolarlık kredi dilimi serbest bırakılacak. Teknik analiz açısından bakıldığında en yüksekten gerçekleşen hacimli kapanış çıkışın devam edebileceğini gösteriyor. 
Kısa vadeli çıkış kanalındaki ilk hedef 33.700 seviyelerinde. Ancak kısa vadeli göstergelerin aşırı alım bölgelerinde bulunması çıkışın sık sık düzeltmelerle kesilmesi olasılığını güçlendiriyor. Burada risklerin farkında olmak ve endeksin hareketlerinden çok senetlere adapte olmak gerekiyor. 
İMKB 30 senetleriyle gerçekleşen bu çıkışta hareket senet değişimleriyle devam edecek. Ancak güçlü senetlerle zayıf senetlerin değişimi değil, güçlülerle güçlülerin değişimi izlenecek. 
Bol kazançlı haftalar dileğiyle. 


</TEXT>
</DOC>
