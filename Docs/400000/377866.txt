<DOC>
<DOCNO> 377866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur28.html </URL>
<DATE> 2005/09/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Okula alınmadıklarını iddia eden öğrenciler eylem yapıp formalarını yaktı 
</HEADLINE>
<TEXT>

     Antakya’da okulları Anadolu Lisesi’ne dönüştürülen öğrenciler, öğrenimlerine devam edecekleri bildirilen okullara alınmadıklarını iddiasıyla eski okullarının bulunduğu caddeyi, trafiğe kapatarak eylem yaptı. 
     Antakya Milli Eğitim Müdürlüğü’nün, Kurtuluş Lisesi’ni, Necmi Asfuroğlu Anadolu Lisesi’ne dönüştürmesiyle burada eğitim gören 1200 öğrenciye, öğrenimlerine Fatih Sultan Mehmet ile Cemil Şükrü Çolakoğlu ilköğretim okullarında devam edecekleri bildirildi. 
     Yeni okullarına gittiklerinde içeri alınmadıklarını iddia eden öğrenciler, Sümerler Mahallesi’ndeki Necmi Asfuroğlu Anadolu Lisesi’ne gelerek, okula adını veren hayırseverle Milli Eğitim Müdürlüğü yetkililerine tepki gösterdi. 
     Okulun bulunduğu caddeyi bir süre trafiğe kapatan ve okul formalarını yakan öğrenciler, güvenlik güçlerinin gelmesiyle caddeyi trafiğe açarak, okul binasına girdi. 
     Öğrenimlerine devam etmeleri için kendilerine bildirilen 2 ilköğretim okuluna alınmadıklarını öne süren öğrenciler, öğrenime nerede devam edeceklerini bilmediklerini, sorun çözüme kavuşturuluncaya kadar bulundukları yeri terk etmeyeceklerini ifade etti. 
     İl Milli Eğitim Müdürü Nazmi Bozoğlan, AA muhabirine yaptığı açıklamada, yeni okul binasını bir yıl içinde tamamlayacaklarını, geçiş sürecinde Kurtuluş Lisesi öğrencilerinin belirlenen 2 okula devam edeceğini söyledi. 
     
</TEXT>
</DOC>
