<DOC>
<DOCNO> 398692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy23.html </URL>
<DATE> 2005/11/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Şener, Mortgage'i değerlendirdi 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, TBMM’ye sunulan ve Mortgage olarak bilinen "Uzun Dönemli Konut Edindirme" UDKE sistemine ilişkin olarak, "İşin özü, burada vatandaşlarımızın rasyonel olarak, bütçe hesaplarını iyi yaparak kredileri almalarıdır" dedi. 
     TBMM’de gazetecilerin konuya ilişkin sorularını yanıtlayan Şener, "Bu sağlıklı bir sistemdir, dünya deneyimi dikkate alarak hazırlanmış bir tasarıdır" diye konuştu. 
     Bu çerçevede kurulacak sistemin sağlıklı şekilde işleyeceğini ve çok boyutlu olarak ekonomiye ve vatandaşa faydalı olacağını kaydeden Şener, şöyle devam etti 
     "İşin özü, burada vatandaşlarımızın rasyonel olarak, bütçe hesaplarını iyi yaparak kredileri almalarıdır. Konut seçimini yine bütçe imkanları ile bağdaşır yapmalarıdır. ’Kredi var’ diye konut fiyatlarının nerede olduğuna dikkat etmeden herhangi bir işleme girmemeleridir." 
     
     KONUT KREDİSİ FAİZLERİ 
     Bir gazetecinin, kanun çıkana kadar kredi faiz oranlarının yüzde 1’in altına inip inmeyeceği yönündeki sorusu üzerine de Şener, 
     oranlara ilişkin bir şey söylemesinin yanlış olacağını belirtti. 
     Şener, faiz oranı ve vadelerin piyasa koşulları içinde belirleneceğini vurguladı ve "Biz sadece sistemi sağlıklı kurmaya çalışıyoruz. Tüketiciler açısından bu sistem en uygun koşulları oluşturacaktır diye düşünüyorum" dedi. 
     
     SABİT-DEĞİŞKEN FAİZ 
     Tüketicilerin sabit ya da değişken faiz tercihlerinde bir kargaşaya düşüp düşmeyecekleri yönündeki soruya karşılık da Şener, kredi verecek kuruluşların kredi talep edeceklere önce bilgi formunu imza ile teslim edeceğini, tüketicinin bunu inceleyerek buna göre kendisine en uygun koşulu belirleyip ona göre krediyi alacağını söyledi. 
     İlk bakışta sabit faizin daha avantajlı gibi göründüğünü kaydeden Şener, ancak değişken faizin de kredilerin düştüğü ortamda daha avantajlı olacağını, tüketicilerin bu durumu değerlendireceğini söyledi. 
     
     ŞARAP AÇIKLAMASI 
     Şener, bir süre önce şarapla ilgili yaptığı açıklamalarının hatırlatılması üzerine de Tütün ve Alkollü İçkiler Kurumu’nun kendisi ile ilişkili olduğunu kaydederek, "Dolayısıyla bana bağlı bir kurumun görev alanına alkollü içkiler giriyorsa, benim de değerlendirme yapmam, açıklamalarda bulunmam doğal bir hadisedir, aynı zamanda görevimin bir parçası ve gereğidir" dedi. 
     
</TEXT>
</DOC>
