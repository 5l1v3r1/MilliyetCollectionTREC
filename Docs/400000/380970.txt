<DOC>
<DOCNO> 380970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur26.html </URL>
<DATE> 2005/09/23/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Oyuna dalınca okulda mahsur kaldılar 
</HEADLINE>
<TEXT>

     Kilis’te, ders bitiminde sınıfta oyuna dalan iki kız öğrenci, okulda 7 saat mahsur kaldı. 
     AA muhabirinin aldığı bilgiye göre, Mehmet Uluğcan İlköğretim Okulu 3. sınıf öğrencileri Asena Tunçbilek ve Deniz Ağabey, ders bittikten sonra sınıfta oyun oynamaya başladı. Ancak, oyuna dalan öğrenciler, okul yönetiminin ayrılmasının ardından kapıları kapatılan okulda mahsur kaldı. 
     Ağabey ve Tunçbilek ailelerinin Emniyet Müdürlüğü ve belediye yetkililerine çocuklarının okuldan dönmediğini bildirmesi üzerine, belediye hoparlöründen anonslar yapılırken, polis kaçırılma olasılığına karşı arama çalışmaları başlattı. 
     Bu sırada okulun yanında bulunan evlerdeki vatandaşlar, okuldan ağlama sesleri duyunca durumu polise bildirdiler. İhbar üzerine harekete geçen ekipler, çocukların okulda olduğunu tespit ederek, yetkililere haber verdi. 
     Yetkililerin gelmesiyle kapıları açılan okulda 7 saat mahsur kalan 2 kız öğrenci, ailelerine teslim edildi. 
     Bu arada, öğrenci velilerinin okul idaresinden şikayetçi olmadığı bildirildi. 
     
</TEXT>
</DOC>
