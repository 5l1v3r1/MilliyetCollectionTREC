<DOC>
<DOCNO> 363860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/soneko05.html </URL>
<DATE> 2005/07/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Dünya buğday açığını Türkiye kapatabilir... 
</HEADLINE>
<TEXT>

     Uluslararası Hububat Konseyi'nin IGC raporuna göre, 2005-2006 dünya buğday üretiminin 604 milyon ton, tüketiminin ise 608 milyon ton öngörüldüğü, bu durumda Türkiye'nin hububatta söz sahibi olma yolunda önemli bir fırsatı yakaladığı bildirildi. 
     Türkiye Ziraat Odaları Birliği Yönetim Kurulu Üyesi TZOB ve Konya'nın merkez Meram İlçesi Ziraat Odası Başkanı Mustafa Hepokur, AA muhabirine yaptığı açıklamada, 2004-2005 yılı dünya buğday üretiminin rekor düzeyde 625 milyon ton olarak gerçekleştiğini söyledi. 
     IGC'nin son raporunda 2005-2006 dünya buğday üretiminin 604 milyon ton, tüketiminin ise 608 milyon ton olarak öngörüldüğünü ifade eden Hepokur, rapora göre üretimin azalmasında Avustralya, Kanada ve Hindistan'ın etkili olduğunu bildirdi. 
     Üretimin azalması ve tüketimin üretimden fazla beklenmesinin Türkiye açısından çok önemli olduğunu ifade eden Hepokur, şunları kaydetti 
     ''Kuzey Afrika, Yakın Doğu Asya ve Güney Amerika'nın buğday ithalatında önemli artışlar bekleniyor. IGC'ye göre, dünyanın 2005-2006 buğday ticaret hacmi 108 milyon ton olacak. 2004-2005 döneminde bu rakam 106 milyon tondu. Ayrıca, dünyanın toplam buğday stoku geçen döneme göre 4 milyon ton azalarak 133 milyon tona inecek. Bu rakamlara göre Türkiye, hububatta söz sahibi olma yolunda önemli fırsat yakalamıştır. Türkiye'nin geçen yıldan elinde 5 milyon ton buğdayı bulunuyor. Bu yıl da 4 milyon tonluk bir fazlalık düşünüldüğünde rakam 9 milyon tona ulaşıyor.'' Geçen yıldan elde kalanlarla birlikte 9 milyon ton kaliteli buğdayla piyasaya girilirse önümüzdeki dönemler için de geniş bir pazarın yakalanabileceğini vurgulayan Hepokur, burada Hükümet ve TMO'nun çok akılcı hareket etmesi gerektiğini anlattı. 
     Dünya genelinde artacak ithalattan Türkiye'nin çok iyi yararlanabileceğini ifade eden Hepokur, ''TMO, öz oranı yüksek olan buğdayları ayrı alıp ayrı yerlerde depolamalıdır. Bu dönemde piyasaya öz oranı yüksek kaliteli buğdayla girmeliyiz. Türkiye'nin ciddi anlamda pazara girme ve söz sahibi olma olasılığı var'' dedi. 
     Hepokur, bu yılın buğdayının yüzde 70'inin öz oranının yüksek olduğunu belirterek, TMO'nun çok dikkatli hareket etmesi, yurtdışına seçilmiş buğdayla çıkılması gerektiğini söyledi. 
     Bu fırsatın belki bir daha yakalanamayacağını dile getiren Hepokur, ''Kendimizi göstermemiz, ülke, sanayici ve çiftçi açısından çok yararlı sonuçlar doğuracak. İlerde farklı ürünlerimizle dünyada rahatlıkla pazar bulabileceğiz. Hububatta dışarıya çok güçlü girersek ilerde çiftçi de çok rahat edecek'' diye konuştu. 
     
</TEXT>
</DOC>
