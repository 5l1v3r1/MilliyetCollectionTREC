<DOC>
<DOCNO> 398862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/yasam/yas01.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu için yaktığı mum öldürüyordu 
</HEADLINE>
<TEXT>


Ölen oğlunun odasında yaktığı mumdan yangın çıkınca pencerede mahsur kalan anne Çiğdem Bağatur, alevlerden itfaiyenin açtığı brandaya atlayarak kurtuldu 

HALUK ATALAY, MUTLU BOZDAĞ İstanbul 

Beşiktaş Arnavutköy'deki 5. kattaki dairesinde çıkan yangında pencerede mahsur kalan Çiğdem Bağatur 47 , itfaiyenin açtığı brandaya atlayarak son anda kurtuldu. Yangının Bağatur'un, 1.5 yıl önce trafik kazasında ölen oğlunun odasını süslediği mumlardan çıktığı öne sürüldü. 
Arnavutköy Beyazgül Caddesi Palacı Sokak 46 numaralı dubleks dairede dün 07.00 sıralarında yangın çıktı. Yangını fark ederek uyanan bir tekstil firmasının temsilcisi Çiğdem Bağatur, alevlerle karşılaştı. Bağatur, duman ve alevlerden korunmak için pencereye çıktı. 

Merdiven uzatılamadı 
Sokağın dar olması nedeniyle itfaiye aracı binaya yaklaşamayınca, pencerede mahsur kalan Bağatur'a merdiven uzatılamadı. Bunun üzerine branda açmak için harekete geçildi. Alevlerin büyümesi üzerine Bağatur, pencerede zor anlar yaşamaya başladı. Bir süre sonra brandanın açıldığı söylenince Bağatur kendini boşluğa bıraktı. Belini inciten Bağatur, hastaneye kaldırıldı. Bağatur'un sağlık durumunun iyi olduğu belirtildi. 

Oğlunun anısına 
Bağatur'un, Koç Üniversitesi Psikoloji Bölümü 3. sınıfta okuyan oğlu Yüreğir Karavelioğlu'nun, 03 Mart 2004'te Fulya'da geçirdiği trafik kazasında öldüğü öğrenildi. Komşuları, Bağatur'un oğlunun ölümünden sonra odasını süslediğini, anısına mum yaktığını, bu odadan başlayan yangının da bu mumlardan birinin devrilmesi sonucu çıkmış olabileceğini söylediler. 




</TEXT>
</DOC>
