<DOC>
<DOCNO> 370800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/yasam/axyas01.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Camide folklor bile oynanabilir' 
</HEADLINE>
<TEXT>


Kuran kursu çocuklarının yaş günü kutlamasını onaylayan ilahiyatçılar, 'Camilerde İslamiyet'e uygun her sosyal faaliyet serbesttir' diyorlar 

Ömer Erbil 

İlahiyatçılar, imam Sait Topçu'nun, Trabzon'un Maçka ilçesinde Kuran kursuna gelen çocukların doğum günlerini camide kutlamasını Milliyet'e değerlendirdiler. 
Bu konuda görüş aldığımız Konya Selçuk Üniversitesi İlahiyat Fakültesi öğretim üyesi Doç. Dr. Ahmet Yaman, camilerin sadece ibadet mek nları olmadığını vurguladı. Yaman, İslam'ın genel ahlak ve kurallarına aykırı olmadığı müddetçe, camilerde her türlü sosyal aktivitenin yapılabileceğini söyledi. 

'Yaş günü evrenseldir' 
İslam tarihi boyunca, camilerin mahkemelere, kültürel faaliyetlere ev sahipliği yaptığını, hatta hapishane olarak kullanıldığını söyleyen Doç. Dr. Ahmet Yaman şöyle konuştu 
"Kıyafet uygun olduktan sonra, camilerde jimnastik türü kültür fizik hareketleri de yapılabilir. Hz. Peygamber zamanında Yemen'den bir heyet, Mescidi Nebevi'de, Hz. Peygamber'in huzurunda kendi folklor oyunlarını oynamışlardır. Günümüzde bu tür sosyal aktiviteler için pek çok özel mek n var, ama ihtiyaç duyulduğunda yapılabilir. Bütün bunlar ışığında camide herhangi bir kutlama merasiminin sakıncası bulunmuyor. Doğum günü anlayışı Müslüman geleneğinde var mı belki o incelenmeli. Şahsi kanım, batı toplumlarında görünen bir kutlama biçimiyse de zaman içinde evrensel bir hüviyet kazanmıştır. Her kültür, her bölgeden insanlar bu kutlamayı yapıyor. Bu anlamda bir sakınca olmadığı görünüyor." 
Sakarya Üniversitesi İlahiyat Fakültesi Dekanı Prof. Suat Cebeci de, Topçu'nun davranışını, camiyi özendirme amaçlı bir uygulama olarak değerlendirdi. Camide doğum günü kutlanmasında sakınca görmediğini ifade eden Cebeci, şunları söyledi 

'K be değil' 
"Aslında ibadetin ruhuna aykırı davranışlar yapılmamalı. Ancak camide nikah, mevlit gibi törenler yapılıyor. Çocukları sokaktan kurtarmak, camiye alıştırmak için yapılmasında bir sakınca yok. Peygamber döneminde de toplum meseleleri camide görüşülürdü. Cami ruhuna aykırı değilse, toplumun ihtiyaç duyduğu toplantılar yapılabilir. K be gibi kutsallığı yoktur." 
Çanakkale 18 Mart Üniversitesi İlahiyat Fakültesi Dekanı Prof. Nasuhi Ünal Karaarslan da camilerde sosyal içerikli kutlamaların yapılmasında sakınca görmediğini belirtti. Karaarslan'ın bu konudaki görüşleri de şöyle 
"Peygamberimizin doğum gününü camilerde kutluyoruz. Mevlit kandili peygamberimizin doğum günüdür. Hıristiyanlar, Müslümanlardan görerek Hz. İsa'nın doğum gününü kutlamaya başlamışlardır. Davullu zurnalı kutlamadıktan sonra bir sakınca yok." 

Diyanet'ten görüş 
Milliyet'e konuşan Diyanet İşleri Başkanlığı Din İşleri Yüksek Kurulu Üyesi Dr. Sadık Eraslan ise, bu tür etkinliklerin cami dışında yapılmasının daha uygun olduğunu bildirdi. Eraslan "Buna günahtır diyemeyiz. Yaptıkları zararlı bir şey değil" diye konuştu. 



</TEXT>
</DOC>
