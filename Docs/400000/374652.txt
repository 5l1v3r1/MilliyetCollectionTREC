<DOC>
<DOCNO> 374652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun02.html </URL>
<DATE> 2005/09/01/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Ermenistan Meclis Başkanı Bagdasaryan'dan Türkiye'ye ılımlı mesaj 
</HEADLINE>
<TEXT>

     ABD’yi ziyaret eden Ermenistan Parlamento Başkanı Artur Bagdasaryan, Türkiye’nin AB üyeliği süreci konusunda görüşünün sorulması üzerine, "Komşu bir ülkenin AB üyesi olmasının ne zararı var ki" dedi. 
     Bagdasaryan, Washington’da Stratejik ve Uluslararası Etütler Merkezi adlı düşünce kuruluşunda yaptığı konuşmada, uzun vadede Kafkasya ülkelerinin de genişletilmiş AB’ye dahil edilmesini istedi. 
     Artur Bagdasaryan, Türkiye’nin AB standartlarını karşılayıp birliğe üye olması durumunda, diğer bölge ülkelerinin de üyelik istemesi gerektiğini ifade ederek, "Ben, bölgemizin geleceğini, genişletilmiş bir AB içinde görüyorum" dedi. 
     Bagdasaryan, Türkiye ile Ermenistan’ın "geçmişin sorunlarını unutmadan, ancak sürekli diyalogla ileriye giderek, işbirliğinin önüne engel koymadan oturup konuşması gerektiğini" söyledi. 
     Ancak Bagdasaryan, soykırım iddialarını yineleyerek, dünyanın sözde Ermeni soykırımını ihmal etmesinin, Nazi lideri Adolf Hitler’i Yahudi soykırımı için cesaretlendirdiğini ileri sürdü. 
     Ülkesinde iktidar partisinin liderlerinden Bagdasaryan, Azerbaycan Cumhurbaşkanı İlham Aliyev ile Ermenistan Devlet Başkanı Robert Koçaryan arasında, Yukarı Karabağ konusunda hafta sonunda yapılan görüşmeyi de memnuniyet verici olarak nitelendirdi. 
     
</TEXT>
</DOC>
