<DOC>
<DOCNO> 376973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/yazar/gunes.html </URL>
<DATE> 2005/09/09/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Katrina mı, Katerina mı 
</HEADLINE>
<TEXT>


Katerina deyince hemen herkesin aklına Baltacı Mehmet Paşa'nın uçkur düşkünlüğü nedeniyle Ruslara karşı aldığı askeri zaferi çadırda teslim etmesi gelir. Son zamanlarda Rus kadınların ülkemizde artan popülaritesinden sonra bu hik yeye inanan çoğaldı Ama ABD'de geçenlerde gerçekleşen kasırganın hurricane ismi Katerina değil, Katrina. ABD'de kasırgalara her seferinde bir isim verilir. Son zamanlarda ise bu hep kadın isimleri oluyor. 
Katrina Kasırgası'nın niteliği malum. ABD'nin güney eyaletlerini Louisiana, Alabama ve Mississippi , özellikle New Orleans'ı suya gömen bu kasırganın 100 milyar dolara varan bir hasar yarattığı söyleniyor. Tabii bu bir ön tahmin. Şimdilik sigorta şirketlerinin bundan etkilenmediği belirtiliyor, çünkü bölgede sigortalı ekonomik birim az. Kaldı ki, burası bir sanayi bölgesi değil. Olsaydı, hasarın ekonomik boyutu da yüksek olurdu. 
Bununla beraber ABD yönetimi ilk etapta kurtarma çalışmaları ve New Orleans'tan suyun boşaltılması için bütçeden 10,5 milyar dolarlık bir yardım paketi hazırladı. Ayrıca, bölgenin yeniden inşası için de 40 milyar dolarlık bir paket daha hazırlanıyor. Ancak bazı muhalifler Washington'un Irak'ta harcadığı paralar yanında bunların devede kulak kaldığını belirtiyor. Üstelik bu dünyaya düzen vermek için değil, kendi halkına yardım için harcanacak para 
Yine muhaliflerin dile getirdikleri bir başka konu da 160 milyon dolara mal olacak su setinin geçen yıl Bush yönetimi tarafından bütçeye konulmaması. Deniyor ki bu bariyer inşa edilseydi, hem maddi, hem de insan kaybı bu boyutun çok altında olacaktı. 
Bölge daha çok zencilerin oturduğu ABD'nin fakir bir köşesi. New Orleans ise cazın başkenti ve şu anda caz suyun altına gömülmüş durumda. On bine varan insan kaybı küçümsenmemeli. Ortadaki enkazı kaldırmak da kolay değil. Çünkü koca kenti sudan kurtarmak için suyun denize boşaltılması haftalar alabilir. Bölgede bu işi gerçekleştirecek askeri birimlerin çoğu da Irak'ta. Kısacası, Bush yönetimi tam bir çaresizlik içinde. Bu nedenle de Bush kamuoyu yoklamalarında en itibarsız dönemini yaşıyor. Hatta bazıları bölgenin Demokrat Parti'yi desteklemesi nedeniyle Bush'un yeterince yardım etmediğini savunuyor. 
Kimileri bu felaketin ABD ekonomisine büyük darbe vuracağı kanısında. Hatta bu nedenle ekonomik canlanmanın gecikeceğini düşünüyor. Ancak bu pek doğru değil. Çünkü bu bölgede ABD'nin milli gelirinin çok küçük bir kısmı yaratılıyor. 
Katrina felaketine geniş açıdan bakınca iş değişebilir. 11 Eylül'ün de doğrudan maddi hasarı yüksek değildi. Ama yarattığı dolaylı hasar, ABD ve dolayısıyla dünya ekonomisini adeta çökertti. 
En önemli nokta ise, gelişmiş ülkelerin de doğal felaketler karşısında çaresiz kalabilmesi. Para ve maddi olanaklar işleri kolaylaştırsa da, anlayış ve sosyal duyarlılık olmadığında toplum büyük acılara gark olabiliyor. Yani Katerina bazen kadın, bazen de anlayış farkı olarak karşımıza çıkıyor. 



</TEXT>
</DOC>
