<DOC>
<DOCNO> 394917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur54.html </URL>
<DATE> 2005/11/14/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
6. Mahalli Halk Oyunları Yarışması... 
</HEADLINE>
<TEXT>

     Kültür ve Turizm Bakanlığı Araştırma ve Eğitim Genel Müdürlüğü'nce düzenlenen ''6. Mahalli Halk Oyunları Yarışması''nın ödülleri törenle sahiplerine dağıtıldı. 
     Gölbaşı Belediyesi'nin işbirliğiyle Büyük Tiyatro'da düzenlenen törende konuşan Gölbaşı Belediye Başkanı Abdulnasır Haşlak, Anadolu'nun dünyanın en zengin kültürüne sahip olduğunu belirterek, kültürel değerlere sahip çıkılması gerektiğini söyledi. 
     Haşlak, toplumları ayakta tutan en önemli öğenin kültür olduğunu kaydederek, ''Türkiye'nin değişik illerinden 10 ekip geldi. Anadolu'nun kültürü çok çeşitli. Bunlar bizim maziye yolculuk etmemizi sağladı'' dedi. 
     Kültür ve Turizm Bakanlığı Araştırma ve Eğitim Genel Müdürü Doç. Dr. Ahmet Arı da yarışmanın, mahalli halk oyunlarının yaşatılması için düzenlendiğini söyledi. 
     İnsanların yaradılışı gereği duygularını çeşitli şekillerde ortaya koyduğunu belirten Arı, ''Halk oyunları da üzüntümüzü, sevincimizi ve mutluluğumuzu yansıtıyor. Geleneksel kültürümüzün dalı olan halk oyunlarının yapısını korumayı amaçlıyoruz'' diye konuştu. 
     Daha Sonra, yarışmaya katılan Adana'nın Merkez Baklalı Köyü, Antalya'nın İbradı ilçesi, Ardana'dan Merkez Kazlıköy ile Gölköy, Çankırı'dan Ahi Yaren Meclisi Kültür ve Dayanışma Derneği, Gümüşhane'den Merkez Dölek Köyü, Isparta'nın Gönen ilçesinin Kızılcık Köyü, Malatya'dan Doğanşehir ilçesine bağlı Polat beldesi, Mardin'in Mazıdağı ilçesine bağlı Şanlı Köyü, Muş'tan Merkez Çukurbağ Köyü ile Niğde'den Merkez Değirmenli beldesinden gelen halk oyunları ekipleri gösteri sundu. Yarışmaya katılan tüm halk oyunları ekiplerinin ödüle layık görüldüğü törende, Gölbaşı Belediyesi ile Kültür ve Turizm Bakanlığı da katkılarından dolayı birer plaket aldı. 
     
</TEXT>
</DOC>
