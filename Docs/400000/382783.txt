<DOC>
<DOCNO> 382783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun09.html </URL>
<DATE> 2005/09/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
The Economist Türk lokumu için çok erken 
</HEADLINE>
<TEXT>

     The Economist dergisi, son sayısında Türkiye'de insanların, Avrupa Birliği'yle yakınlaşmanın ne kadar süreceğini sorguladıklarını yazdı. Derginin bugün yayımlanan son sayısında, tam üyelik müzakerelerinin başlamasının planlandığı 3 Ekim'e yaklaşılırken, Avrupa'da Türkiye'ye, Türkiye'de de Avrupa'ya muhalif seslerin yükseldiği belirtiliyor. 
     Derginin "Türk lokumu için çok erken" başlıklı yazısı şöyle 
     "Geleceğini Avrupa'da görmek isteyen Türkler geçen hafta umutluydu. 
     Cesur tarihçiler, Osmanlı Ermenilerinin kaderlerini tartışmak amacıyla İstanbul'da bir konferans düzenlemeyi başardı. İlk kez Türk gazeteciler ve yorumcuların, resmi politikayı kamuoyu önünde açıkça sorgulamalarına izin verildi. 
     İstanbul'da bir mahkeme, konferansın iptalini istediğinde, Başbakan Recep Tayyip Erdoğan kararı kınadı. İlk kez seçilmiş bir lider, Türkiye'nin mahkemelerini, yine kamuoyu önünde azarladı. 
     Erdoğan açıkça, milliyetçiliği teşvik etmek yerine, kamuoyuna önderlik etti. Medya da Erdoğan'ı destekledi, konferansa katılan delegeleri yumurta yağmuruna tutan milliyetçileri yerdi. 
     Ancak Türkiye'de ülke çapında milliyetçiliğin kabardığını belirtmek gerek. Ülkede şovenizm, çirkin yüzünü gösterdi. 
     Bir süre önce Güneydoğu Anadolu bölgesi dışında, Kürt sivillere yönelik linç girişimleri olmuştu. Yapılan bir kamuoyu araştırması da, şoven Milliyetçi Hareket Partisi'nin bugün seçim yapılsa parlamentoya gireceğini gösteriyor. 
     Bu karanlık ruh haliyle yüzleşmenin yanı sıra, Erdoğan, ordudaki hasımlarıyla da başa çıkmak zorunda. Zira ordu, Avrupa'yla yakınlaşmanın, kendi gücünü azaltmasından endişeleniyor. Türkiye'nin iç sorunlarını da, eski etkisini yeniden kazanma şansı olarak görüyor. 
     Erdoğan ise ordunun, sert terörle mücadele yasasının yeniden uygulanması yönündeki taleplerini reddediyor. Başbakan, Kürt sorunun çözümünün, baskı değil, daha fazla demokrasi gerektirdiğinde ısrarlı. 
     Önümüzdeki yıl Erdoğan'ın liderliği için büyük bir test olacak. Türkiye'nin üyeliğine şüpheyle yaklaşan Avusturya, ocak ayında Avrupa Birliği'nin dönem başkanlığını devralıyor. 
     Genelkurmay Başkanı Hilmi Özkök de, önümüzdeki yıl emekli olacak. Yerini muhtemelen, daha eski tip bir asker olan Kara Kuvvetleri Komutanı Yaşar Büyükanıt alacak. 
     Erdoğan'ı bekleyen bir diğer güçlük de, Türkiye'nin ilk "ak hükümeti" olma iddiası olacak. Tüpraş ve Galata limanı ihalelerine yönelik usulsüzlük iddiaları, bu imajı zayıflattı. 
     Eğer Erdoğan, bu iddialarla ilgilenmezse, kendi vatandaşları ve Avrupalı ortaklarının güveninin kaybedebilir. Bu durumda, başbakanı ülkesinin geleceğinin Avrupa'da olması için birçok risk alan Türkiye için yazık olur." 
     
</TEXT>
</DOC>
