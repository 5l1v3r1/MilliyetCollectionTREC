<DOC>
<DOCNO> 356711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo42.html </URL>
<DATE> 2005/06/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Fenerbahçe, yeni sezonun hazırlıklarına yarın başlıyor... 
</HEADLINE>
<TEXT>

     Fenerbahçe'de, 2005-2006 sezonunun hazırlık çalışmaları yarın başlayacak. 
     2004-2005 sezonunun tamamlanmasının ardından tatile çıkan teknik heyet ve futbolcular, bir aylık aradan sonra yarın akşam Samandıra Tesisleri'nde bir araya gelecek. 
     Futbolcular, Teknik Direktör Christoph Daum'un toplantısının ardından yeni sezonun ilk çalışmasını yapacak. 
     Diş tedavisi gördüğü için, 6 Temmuz Çarşamba günü ülkesinden döneceğini açıklayan Brezilyalı futbolcu Alex'in dışında, diğer oyuncuların antrenmana katılacağı açıklandı. 
     Bu arada Samandıra Tesisleri'nde oyuncu odaları, sahalar ve diğer bölümlerde yenilikler yapıldığı bildirildi. 
     
     YENİ SEZON FORMALARI TANITILACAK 
     Fenerbahçe futbol takımının 2005-2006 sezonunda giyeceği formalar, kamp ve antrenman koleksiyonu 1 Temmuz Cuma günü akşam basına tanıtılacak. 
     Adidas ve Fenerium'un düzenleyeceği organizasyon Samandıra Tesisleri'nde gerçekleştirilecek. 
     
</TEXT>
</DOC>
