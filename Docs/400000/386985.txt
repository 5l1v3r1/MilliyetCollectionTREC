<DOC>
<DOCNO> 386985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur24.html </URL>
<DATE> 2005/10/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Şehit cenazesinde olay 
</HEADLINE>
<TEXT>

     
     Hilmi DUYAR- Coşkun YAMAN BALIKESİR, DHA 

     
DİYARBAKIR'ın Lice İlçesi'nde teröristlerce yola döşenen mayının patlaması sonucu şehit düşen Jandarma Astsubay Başçavuş 32 yaşındaki Erbu Serpan Balıkesir'de düzenlenen askeri tören ardından Konakpınar Köyü'nde toprağa verildi. Cenaze töreninde imam konuşurken, terör örgütü PKK aleyhine slogan atan grup ile bunların susmasını isteyen grup arasında kavga çıktı. 
     Şehit Serpan için bugün Zağanospaşa Camii'nde askeri tören düzenlendi. Törene Serpan'ın eşi 32 yaşındaki Belkıs, kızı 6 yaşındaki Selin, annesi Münevver, babası Mustafa Serpan başta olmak üzere yakınları, Diyarbakır'daki asker arkadaşları, Vali Vekili Halil Yavuz Kaya, Ordu Donatım Okulu ve Eğitim Merkezi Komutanı Tümgeneral Saffet Kaya, 9'uncu Ana Jet Üs Komutanı Tuğgeneral Mehmet Şanver, AKP Balıkesir Milletvekili İsmail Özgün, Belediye Başkanı Sabri Uğur katıldı. Kara Kuvvetleri Komutanı Orgeneral Yaşar Büyükanıt ile Jandarma Genel Komutanı Orgeneral Fevzi Türkeri çelenk gönderdi. 
     
     HAMİLE EŞTEN SON GÖREV 

     Şehit astsubayın 2 aylık hamile eşi Belkıs Serpan, 6 yaşındaki kızı Selin'i teselli etmeye çalışırken, Baban birazdan gökyüzüne uçacak'' dedi. Anne kız babalarını son yolculuğuna el sallayarak uğurladı. Annesi, babası, eşi, arkadaşları şehitin Türk Bayrağı'na sarılı cenazesine sarılarak ağladı. Şehit Astsubay Erbu Serpan'ın kardeşi Erol Serpan da törende fenalaştı. İlk müdahalesi ambulansta yapılan Erol Serpan'ın böbrek hastası olduğu belirtildi. 
     
     KAVGA ÇIKTI 

     Cenaze namazı öncesi imam caminin içinde konuşurken, terör olaylarının arttığına dikkat çekti. Bu arada bir grup Kahrolsun PKK’, Şehitler ölmez, vatan bölünmez’ diye slogan attı. Bir başka grup ise, İmam konuşurken, slogan atmayın. Saygısızlık yapıyorsunuz'' uyarısında bulundu. Karşı grup ise Sen PKK'lı mısın ’ diye üzerine yürüyünce arbede yaşandı. İki grup birbirlerine tekme- tokat saldırdı. Kavga, polisin araya girmesiyle önlenebildi. Vali Vekili Halil Yavuz Kaya iki grubu sakinleştirdi. Olayların yatışmasının ardından cenaze Konakpınar Köyü'ne gönderilirken, gruplar PKK aleyhine sloganlar attı. 
     
     BABASININ DÜŞÜNÜ GERÇEKLEŞTİRMİŞTİ 

     Şehit babası Mustafa Serpan, tek tesellisinin oğlunun şehitlik mertebesine yükselmesi olduğunu vurgularken, şöyle dedi 
     Ben asker olmak istiyordum. Astsubay Okulu sınavlarını kazandım. Babamla birlikte okula gittik, okulu bırakmam halinde tazminat olayı vardı. Babam tazminatı duyunca imzalamadı ve asker elbiselerini çıkarıp köye döndüm. Aradan yıllar geçti, evlendim. İki oğul sahibi oldum. Askerliği çok sevdiğim için, birinin adını Erbu, birinin adını da Erol koydum. Erbu da benim gibi askerliği çok seviyordu, istediği gibi asker oldu. Hainlerin pususunda şehit düştü. Bu ülkede Erbular tükenmez. Oğlumu asker yaptığım için de pişman değilim.'' 
     
     İKİNCİ KEZ BABA OLACAKTI 

     Şehit annesi Münevver Serpan da teröristlere lanet yağdırırken, oğluna doyamadığını söyledi. Anne Serpan, Oğlum iki gün önce telefon etti. İkinci kez baba olacağının müjdesini verdi. Gelinim Belkıs ona hamile olduğunu söylemiş, o da bana müjdeyi verdi. Bayramda geleceğini belirtmişti. Yavrum, ikinci muradını göremedi. Allah teröristlerin belasını versin'' dedi. 
     
</TEXT>
</DOC>
