<DOC>
<DOCNO> 376526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur38.html </URL>
<DATE> 2005/09/07/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İstanbul'da okul servis ücretleri yarın belirleniyor 
</HEADLINE>
<TEXT>

     İstanbul Büyükşehir Belediyesi Genel Sekreteri Ramazan Evren, okul servis ücretleriyle ilgili yarın yapılacak Ulaşım Koordinasyon Merkezi UKOME toplantısında tarafları mağdur etmeyecek bir çözümün bulunacağı kanaatinde olduğunu söyledi. 
     Büyükşehir Belediyesi Kokteyl Salonu’nda basın toplantısı düzenleyen Evren, kendi başkanlığında yapılacak UKOME toplantısının saat 14.00’te başlayacağını bildirdi. 
     UKOME’nin, büyükşehir, emniyet, jandarma, meslek odaları ve STK temsilcilerinden oluşan ve ulaşımla ilgili konuların görüşülüp karara bağlandığı bir kurul olduğunu hatırlatan Evren, ulaşımla ilgili ücretlerin tayini ve uygulanması gibi yetkilerin 5216 sayılı Büyükşehir Belediyesi Yasası ile UKOME’ye verildiğini belirtti. 
     Evren, bunun ilk uygulamasının geçen yıl yapıldığını ve servis ücretlerinin UKOME tarafından belirlenerek uygulandığını hatırlattı. 
     Okul servis ücretleri belirlenirken yasalara göre olması gerekenin, ilgili odanın öneride bulunması ve UKOME’nin de karara bağlaması şeklinde olduğunu vurgulayan Evren, oda yetkililerinin kendi önerilerini basın yoluyla açıkladığını, bunun aynı zamanda UKOME’ye teklif niteliği taşıdığını kaydetti. 
     Evren, "Yarınki toplantıda odanın teklifi görüşülmek ve diğer temsilcilerin de görüşleri alınmak suretiyle ortaya gerçekçi, uzlaşmaya dayanan, tarafları mümkün olduğunca mağdur etmeyecek çözümün bulunacağı ve uygulanacağı kanaatindeyim" dedi. 
     Okul servis ücretleri belirlenirken, bir yıl içindeki enflasyon oranı, yakıt ve işçilik ücretlerindeki artış gibi faktörlerin göz önüne alınacağını ifade eden Evren, ortaya çıkacak zam oranının hem veliyi hem de esnafı üzmemesi gerektiğini bildirdi. 
     
     SORULAR 
     Evren, bir gazetecinin, "Servis Araçları İşletmecileri Odası’nın önerdiği yüzde 25’lik artış makul mu " sorusu üzerine, hesaplamalar yapıldığında bu rakamın daha aşağılarda olması gerektiğinin ortaya çıktığını söyledi. 
     Bir gazetecinin, "Oda ile uzlaşma sağlanabilir mi " sorusu üzerine de Evren, toplantıda bazı noktalarda uzlaşma sağlanacağı kanaatinde olduğunu, ancak uzlaşma sağlanamadığı takdirde ilgili kanundaki hükme göre Uzlaşma Kurulu oluşturulacağını, bu sorunun her halükarda çözüleceğini kaydetti. 
     Evren, "Veliler, servis parasını ödemek için beklesinler mi, yoksa odanın belirlediği rakamı versinler mi " sorusu üzerine de vatandaşa ’parayı ödeyin ya da ödemeyin’ deme durumunda olmadıklarını dile getirerek, genelde servis firmaları ile velilerin birbirlerini tanıdıklarını ve hiçbir firmanın velilere parayı ödemeleri konusunda baskı yapacağını sanmadığını söyledi. 
     
</TEXT>
</DOC>
