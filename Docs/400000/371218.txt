<DOC>
<DOCNO> 371218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy22.html </URL>
<DATE> 2005/08/19/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Atilla Koç ve Devlet Tiyatroları Genel Müdürü arasında repertuvar krizi 
</HEADLINE>
<TEXT>

     Görevinden alınan Devlet Tiyatroları Genel Müdürü Lemi Bilgin ile Kültür ve Turizm Bakanı arasında repertuvar krizi de yaşandığı da öğrenildi. 
     Kulislerden edinilen bilgiye göre, Kültür ve Turizm Bakanı Atilla Koç geçtiğimiz haftalarda Lemi Bilgin’den 2005-2006 yılında Devlet Tiyatroları’nda oynanacak oyunların 
     repertuvarını istedi. Ancak, Lemi Bilgin’in Bakan Koç’a "Basın açıklaması ile duyuracağız" dediği öğrenildi. Yeni sezonda Murathan Mungan’dan Nazım Hikmet’e Necip Fazıl Kısakürek’ten, Melih Cevdet Anday’a, Adalet Ağaoğlu’dan Vasıf Öngören’e, Shakespeare’den Arthur Miller ve George Orwell’a kadar pek çok sanatçının eseri yer alıyor. 
     
     ENSAR KILIÇ SORUNU 
     Ayrıca Koç ve Bilgin arasında boş bulunan Başrejisörlük bölümüne kimin getirileceği sorunu da yaşandı. Koç’un rejisör Ensar Kılıç’ın Başrejisörlüğe getirilmesini istediği, Bilgin’in ise siyasi bir atama olarak baktığı bu isteği reddettiği belirtildi. 
     
</TEXT>
</DOC>
