<DOC>
<DOCNO> 376137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo32.html </URL>
<DATE> 2005/09/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Vestel Manisaspor, zorlu 3 haftaya hazırlanıyor... 
</HEADLINE>
<TEXT>

     Vestel Manisaspor, Turkcell Süper Lig'de Samsunspor, Galatasaray ve Trabzonspor ile karşılaşacağı zorlu 3 haftaya hazırlanıyor. 
     Siyah beyazlı ekip, zorlu geçeceği düşünülen 3 hafta için çalışmalarını, bir günlük iznin ardından teknik direktör Levent Eriş yönetiminde Tarık Almış Tesisleri'nde sürdürdü. 
     Levent Eriş, antrenmanın ardından gazetecilere yaptığı açıklamada, bu hafta karşılaşacakları Samsunspor ile birlikte zorlu bir maç sürecine gireceklerini ifade etti. 
     Samsunspor, ardından Galatasaray ve Trabzonspor ile oynayacakları her maçın kendine göre zor ve çetin geçeceğini dile getiren Eriş, ''Gerçekten bu üç maç bizim için çok önemli. Biz zorlukları ve çetin geçecek maçları seven ve galip gelmesini bilen bir ekibiz. Bu maçlarda ağır olma lüksümüz yok, hızlı futbol oynamalıyız. Atağa çabuk kalkan bir ekip olmalıyız'' diye konuştu. 
     
     TARAFTARA STAD SÖZÜ 
     Antrenmanı izleyen Asbaşkan Ömer Yüngül de, gazetecilerin, standartlara uygunluğunun sağlanması açısından yenilenen 19 Mayıs Satadı'nın bu sezon yetişip yetişmeyeceğine ilişkin sorularını yanıtladı. 
     Gençlik ve Spor İl Müdürlüğü'nün bu amaçla gece gündüz çalıştığını ifade eden Yüngül, ''Stadın bir an evvel bitirilmesi için herkes taşın altına eline koydu. Şunu iyi bilin ki, Kayseri Erciyesspor maçını Manisa 19 Mayıs Stadı'nda bu taraftarımızla birlikte aynı havayı teneffüs ederek izleyeceğiz. Bu konuda size söz verebilirim'' dedi. 
     
</TEXT>
</DOC>
