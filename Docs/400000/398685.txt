<DOC>
<DOCNO> 398685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy16.html </URL>
<DATE> 2005/11/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Yeşil pasaport alacaklar sınırlandırılıyor 
</HEADLINE>
<TEXT>

     Pasaport Kanunu’nda değişiklik öngören yasa tasarısı, TBMM İçişleri Komisyonu’nda, 30 Kasım Çarşamba günü ele alınacak. 
     Pasaport Kanunu Tasarısı üzerinde çalışan alt komisyonun raporuna göre, "Kırmızı Pasaport" olarak bilinen diplomatik pasaportları alacaklar arasına Cumhurbaşkanı, TBMM Başkanı, Başbakan, Başbakan yardımcıları ve bakanlar ile ana muhalefet partisi genel başkanı eklenirken, TBMM üyesi olmayan bakanların kırmızı pasaport almasına ilişkin düzenleme, tasarı metninden çıkarıldı. Bu durumda, Meclis dışından atanacak bakanlar, kırmızı pasaport taşıyamayacak. 
     
     YEŞİL PASAPORTA SINIRLAMA 

     "Yeşil Pasaport" olarak bilinen "hususi damgalı pasaportlar" ile ilgili düzenlemeyle bu pasaportu alacaklar, "birinci derecedeki daire başkanları ve dengi" ile sınırlandırılıyor. 
     Düzenlemeye göre, TBMM eski üyeleri, eski kurucu meclis ve eski danışma meclisi üyeleri, eski bakanlar, daire başkanı ve üstü unvanlar ile kariyer mesleklere ait kadrolarda görev yapan ve birinci derece kadroyu almış devlet memurları, birinci derece kadroya yükselmiş en az albay rütbesindeki subaylar, birinci sınıf emniyet müdürleri, birinci derece kadroya sahip hakimler ile savcılar, doçent ve profesör olarak yükseköğrenim kurumlarında görev yapanlar, Büyükşehir, il ve ilçe belediye başkanları, özel kanunla kamu tüzel kişiliğine haiz olarak kurulan kurum, kurul ve üst kurul başkanları, kamu kurumu niteliğindeki meslek kuruluşlarının genel başkanları, Türkiye İhracatçılar Meclisi Başkanı, işçi, memur ve işveren sendikalarının konfederasyon genel başkanları, yıllık kurumlar vergisi yönünden illerinde birinci olan kurumlar ile Türkiye genelinde ilk 50 arasına giren kurumların kanuni temsilcileri, bir önceki takvim yılında en az 30 milyon dolarlık ihracat yapan firmaların yönetim kurulu başkanları ve genel müdürleri "Yeşil Pasaport" alabilecek. 
     Vatandaşların kullandığı ve kamuoyunda "lacivert pasaport" olarak bilinen "umuma mahsus pasaportlar" ile ilgili bazı değişiklikler yapıldı. 
     Bu pasaportlar 18 yaşından küçükler için en az 1 yıl, en fazla 5 yıl 18 yaşından büyükler için en az 1 yıl, en fazla 10 yıl geçerli olmak üzere tanzim edilecek. 
     
     KIRMIZI PASAPORT TAŞIYACAKLAR 

     Alt komisyonun raporuna göre, kırmızı pasaport taşıyacaklar şöyle 
     "Büyükelçiler, uluslararası kuruluşlardaki daimi temsilciler, konsolosluk memuru statüsündeki başkonsoloslar, Dışişleri Bakanlığı meslek memurları ve hukuk müşavirleri, uluslararası kuruluşlarda görev alan ve bu kuruluşlar ile ilgili anlaşma, sözleşme veya mutabakatlara istinaden diplomatik ajanların statüsünde diplomatik ayrıcalıklar ve bağışıklıklardan yararlanan vatandaşlar. 
     Cumhurbaşkanı, TBMM Başkanı, Başbakan, Genelkurmay Başkanı, Anayasa Mahkemesi Başkanı, Ana Muhalefet Partisi Genel Başkanı, Başbakan Yardımcısı, bakanlar, Askeri Yargıtay Başkanı, Askeri Yüksek İdare Mahkemesi Başkanı, Yargıtay Başkanı, Danıştay Başkanı, Bakanlar, Kuvvet Komutanları, Jandarma Genel Komutanı, Genelkurmay İkinci Başkanı, TBMM üyeleri, Sayıştay Başkanı, Yargıtay Cumhuriyet Başsavcısı, Uyuşmazlık Mahkemesi Başkanı, YÖK Başkanı, Orgeneraller ve Oramiraller, Cumhurbaşkanlığı Genel Sekreteri, TBMM Genel Sekreteri, Başbakanlık Müsteşarı, MGK Genel Sekreteri, Bakanlık müsteşarları, AB Genel Sekreteri, DPT Müsteşarı, Hazine Müsteşarı, MİT Müsteşarı, Diyanet İşleri Başkanı, Denizcilik Müsteşarı, Dış Ticaret Müsteşarı, Gümrük Müsteşarı, Merkez Bankası Başkanı, Emniyet Genel Müdürü, valiler, büyükelçi unvanı taşıyan Başbakan başdanışmanları, TİKA Başkanı, eski cumhurbaşkanları, yasama meclisi eski başkanları, eski başbakanlar, eski dışişleri bakanları, siyasi kuryeler ve TİKA program koordinatörleri." 
     
</TEXT>
</DOC>
