<DOC>
<DOCNO> 375353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun44.html </URL>
<DATE> 2005/09/03/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
ABD afet bölgesine 10 bin asker daha gönderecek... 
</HEADLINE>
<TEXT>

     ABD, güneyini vuran kasırganın ardından büyük bir asayiş sorunu yaşayan Louisiana ve Mississippi eyaletlerine 10 bin asker daha gönderiyor. 
     Ulusal Muhafız Komutanlığı’ndan yapılan açıklamada, afet bölgesine 10 bin ulusal muhafızın daha gönderileceği belirtildi. 
     Böylece felaket bölgesindeki ulusal muhafız sayısı 40 bine çıkacak. 
     Amerikan Başkanı George W. Bush, daha önce bölgeye aralarında deniz piyadesi ve hava indirme birliklerinin de bulunduğu 7 bin askerin gönderileceğini açıklamıştı. 
     
     ABD’DE BENZİN YOKLUĞU 

     Öte yandan, Amerikalıların her yıl geleneksel olarak seyahati tercih ettiği "İşçi Bayramı" öncesi meydana gelen Katrina felaketinin enerji üretim ve nakil hatlarında meydana getirdiği tahribat yüzünden ABD’nin bir çok yerinde benzin bulunamadığı ifade ediliyor. 
     New York ve New Jersey eyaletleri dahil bir çok yerde benzin almak için benzin istasyonuna gelenlerin "benzin kalmadı" cevabıyla karşılaştıkları belirtiliyor. Benzin istasyonları, yoğun talep karşısında stoklarının son birkaç gündür gün ortasında tükendiğini ifade ediyorlar. 
     New York ve New Jersey eyaletlerinde benzinin galon 3,78 litre 
     fiyatı ise 3,5 dolara yaklaşıyor. Aynı bölgede benzinin galon fiyatı hafta başında 2,2 dolar seviyesinde yer alıyordu. Sektör uzmanları benzin yokluğuyla karşılaşmaktan korkan halkın panik içinde benzin istasyonlarına hücum etmesinin önüne geçilmemesi halinde durumun çok daha kötü olabileceği uyarısında bulunuyorlar. 
     
</TEXT>
</DOC>
