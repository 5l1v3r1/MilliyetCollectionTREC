<DOC>
<DOCNO> 362567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/ekonomi/eko02.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Toprakbank kaynakları gruba aktarıldı' 
</HEADLINE>
<TEXT>


ESRA ALUS İstanbul 

TMSF'ye devredilen Toprakbank'ın eski sahibi Halis Toprak'ın da aralarında bulunduğu 20 sanığın yargılandığı davanın bilirkişi raporunda, "banka kaynaklarının çeşitli işlemlerle Toprak Grubu firmalarına aktarıldığı" kaydedildi. 
İstanbul 8. Ağır Ceza Mahkemesi'ndeki dava ile ilgili raporu, bir hukuk fakültesi öğretim üyesi ile biri emekli iki bankacı hazırladı. Raporda, sanıklardan Halis Toprak, Ahmet Toprak ve Mehmet Toprak'ın Toprak Grubu'nun hakim hissedarları oldukları, Ayla Toprak Zengin, Ertuğrul Kumcuoğlu, Taner Berksoy, Salih Yardımcı, Doğan Sevim, Toper Çağlayan, Veysel Bilen'in bankanın yönetim kurulu üyeleri, Haydar Serezli, Meral Necmiye Altınok, Zeki Ünal, Ahmet Basgıcılar, Recai Alper Tunga, Fetullah Açıl'ın genel müdür yardımcıları, Y. İzzettin Bahadır, A. Hande Güven, Ömer Özbay ve Dinç Erkmen'in de bankanın müdürleri oldukları anlatıldı. "Banka kaynaklarının, Toprakbank Off-Shore Ltd'ye depo edilmiş görüntüsü altında, hile ile grup firmalarına, dolayısıyla Halis Toprak'ın yararına aktarıldığı" kaydedildi. 

'Hile ve desise' 
Bankanın TMSF'ye devredildiği 30 Kasım 2001 itibariyle tahsil edilemeyen 695.1 trilyon liralık döviz deposunun, banka zararına dönüştüğü ve henüz tahsilatın yapılamadığı anlatıldı. Raporda, işlemlerin "dolandırıcılık" suçunu düzenleyen eski TCK'nın 503. maddesinde ifade edilen "hile ve desise" kapsamında bulunduğu belirtildi. 
Raporda, "Halis Toprak'ın, Toprakbank'ın paralarını kendi menfaatine ve bankanın zararına olacak şekilde bilerek ve isteyerek kullandığı" ifade edildi. 


</TEXT>
</DOC>
