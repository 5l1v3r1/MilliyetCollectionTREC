<DOC>
<DOCNO> 397207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/yasam/axyas01.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale Belediyesi'nden hurafesiz çizgi film atağı 
</HEADLINE>
<TEXT>


AKP'li Ümraniye Belediyesi'nin, Çanakkale Savaşı'nın ruhani güçlerle kazanıldığını iddia eden çizgi filmine karşı Çanakkale Belediyesi, 'gerçekçi bir çizgi film' yapma iddiasında 

ERDEM SÜREK, BURAK GEZEN Çanakkale DHA 

Çanakkale'nin CHP'li Belediye Başkanı Ülgür Gökhan, AKP'li Ümraniye Belediyesi'nin yaptırdığı 'Çanakkale Geçilmez' adlı çizgi filmde yanlış bilgilenmeler ve aslı olmayan yorumlar olduğunu söyleyerek, hurafelerin olmadığı bir çizgi film yaptırmak için harekete geçtiğini açıkladı. 

Çocukların aklı karışır 
Gökhan, şöyle konuştu "Kahramanlık, askeri zafer, millet ve ulus bilincinin oluştuğu bir alanda elbette ki inanan insanlar için bir ilahi destek vardır. Ama bu başarının gerçekleşmesinde öyle rüya tevsirlerinin, ak sakallı dedelerin işin içine karıştığı ifadesi çağdaş Türkiye Cumhuriyeti ve aklı başında insanların kabul edeceği şeyler değildir. Bu yorumlar çocukların aklını bulandırmaktan başka işe yaramaz." 

İktidarın belediyesi 
Çocukların doğru bilinçlendirilmesi gerektiğini söyleyen Gökhan, şöyle konuştu "Kimse sesini çıkarmazsa o zaman bu yapılanlar doğru kabul edilir. Dede buraya 'mayın döşe' demiş. Adam döşemiş olur. Hepimiz bunu yutarız. Bugünden itibaren hurafesiz bir çizgi film yapma çabamız başlayacak." 
Ümraniye Belediyesi'nin resmi bir kurum olduğunu belirten Gökhan, "Öyleyse belediye, resmiyeti olmayan ve bilimsel olmayan hiçbir yayını yapamaz. İktidarın belediyesi olunca bunlar göz ardı ediliyor" dedi. 


</TEXT>
</DOC>
