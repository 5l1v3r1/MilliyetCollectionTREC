<DOC>
<DOCNO> 383330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/soneko13.html </URL>
<DATE> 2005/10/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Demir çelik devi Mittal'in gözü Türkiye ve Hindistan'da... 
</HEADLINE>
<TEXT>

     Dünyanın en büyük çelik üreticisi Mittal, Türkiye ve Hindistan'ı hedef pazar olarak seçti. 
     Erdemir ihalesine katılım için ön yeterlilik alan firmalardan Mittal'in üst yöneticisi Malay Mukherjee, yaptığı açıklamada, Ereğli Demir Çelik Fabrikaları ERDEMİR yarışında kesinlikle yer aldıklarını ve ERDEMİR'i almaları halinde çoğunluk hisseye sahip olacaklarını söyledi. 
     Malay Mukherjee, Hindistan'ın doğusunda bir demir çelik fabrikası kuracaklarını, Ukrayna'nın en büyük çelik imalatçısı Krivorozhstal için de teklif verdiklerini bildirdi. 
     Liberya'dan demir cevheri çıkaracaklarını belirten Malay Mukherjee, Pekin yönetiminin çoğunluk hisse devirlerine karşı tutumuna rağmen, Çin'de de genişlemek istediklerini kaydetti. 
     Dünyanın 13. büyük çelik şirketi olan ERDEMİR özelleştirmesinde ön yeterlilik alan şirketlerden biri olan Mittal, yıllık 75 milyon tonluk çelik üretimiyle dünyanın en büyük şirketi konumunda bulunuyor. 
     
</TEXT>
</DOC>
