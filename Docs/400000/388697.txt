<DOC>
<DOCNO> 388697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/guncel/axgun01.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyenin 'tarikat' seferi 
</HEADLINE>
<TEXT>


Nakşibendilik, Nurculuk ve Süleymancılık tarikatlarının kurucu isimleri, Üsküdar Belediyesi'nin ramazan vapurunda anılıyor 

SERHAT OĞUZ İstanbul 

Üsküdar Belediyesi, iftar çadırı gibi kullandığı arabalı vapurda yaptığı ramazan etkinliklerinde, Türkiye'deki üç büyük cemaati Süleymancılar, Nakşibendiler ve Nurcular'ın hayatta olmayan liderlerini "Gönül Erleri" olarak anıyor. 8 Ekim'de Nakşibendi Şeyhi Mehmet Zahid Kotku, önceki akşam da Said-i Nursi için anma programı düzenleyen belediye, 26 Ekim çarşamba gecesi Süleymancılığın kurucusu Süleyman Hilmi Tunahan'ı anacak. 
"Gönül Erleri" kapsamında ilk olarak Nakşibendi şeyhi Kotku için anma yapıldı. Kotku'nun hayatını anlatan belgeselle başlayan gecede, Korkut Özal, Prof. Sebahattin Zaim, Prof. Nazif Gürdoğan ve Prof. Raşit Küçük, Nakşi liderini anlattılar. 

Talebeleri konuştu 
Önceki akşam Nurculuk akımının kurucusu Said-i Nursi için benzer bir tören düzenlendi. Tören, Said-i Nursi'nin hayatını anlatan belgeselin gösterimiyle başladı. Hafız Mustafa Efe, Kuran okudu. Ardından, talebelerinden Mehmet Nuri Güleç ve Mustafa Sungur, Said-i Nursi'yi anlattılar. 
Üsküdar Belediye Başkanı Mehmet Çakır, konuşmalarının ardından Sungur ve Güleç'e plaket verirken, kendisine "Neden tarikat liderlerini anıyorsunuz " sorusunun yöneltildiğini belirtti. Çakır, "Said-i Nursi'nin ilme, fenne ve sosyal hayata ne kadar ehemmiyet verdiğini talebelerinden dinledik. Toplumda uzlaştırıcı olması, bizim için çok önemli. Bediüzzaman Said-i Nursi'yi bilinmeyen yönleriyle anlamak ve tanıtmaktır maksadımız" dedi. Anma gecesi Said-i Nursi için okunan şiirler, sema gösterisi ve Hasan Lütfi Ramazanoğlu'nun tasavvuf konseriyle sona erdi. 


</TEXT>
</DOC>
