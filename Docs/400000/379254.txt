<DOC>
<DOCNO> 379254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo21.html </URL>
<DATE> 2005/09/17/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Beşiktaşlı yöneticiler derbiyi kazanacaklarına inanıyor... 
</HEADLINE>
<TEXT>

     Beşiktaşlı yöneticiler, takımlarının yarın Fenerbahçe ile yapacağı derbi maçta, kazanan taraf olacağına inandıklarını söylediler. 
     Kulübün divan kurulu toplantısında derbi maçla ilgili soruları yanıtlayan yöneticilerden genel sekreter Kenan Öner, şanssız bir hafta geçirdiklerini, ancak yarın bu şanssızlığı yeneceklerini savunarak, ''İyi bir futbolla taraftarlarımızı memnun ederek, galip geleceğimize inanıyorum'' dedi. 
     UEFA Kupası 1. tur ilk maçında İsveç'in Malmö FF takımı karşısında şanssız bir yenilgi aldıklarını kaydeden Öner, ''Onları kendi sahalarında yenebilecek kapasitedeyiz. Teknik olarak ve kadro olarak bizden iyi değiller. Futbolda dünle yaşayamazsınız. Yarın önemli. Biz de yarınki Fenerbahçe maçına konsantre olduk'' diye konuştu. 
     Öner, Fenerbahçe karşısında kendileri için beklenmeyen bir sonuçla karşılaşmaları durumunda teknik direktör Rıza Çalımbay ile ilgili düşüncelerin değişebileceği yönündeki yorumlar konusundaki soruya da, ''Hocamız gayet iyi görevini yapıyor. 1-2 maçlık sonuçlara göre hocamız hakkında konuşmak hiç güzel birşey değil'' dedi. 
     Yönetim kurulu üyesi Murat Ürünsak da heyecanla bekledikleri derbide büyük bir terslik olmadığı sürecee kazanacakları düşüncesinde olduğunu kaydederek, ''Yaralı bir hafta geçirdik. Onun sıkıntısı var ama profesyonelce düşünmeliyiz. Zorlu bir 90 dakika oynayacağız. Fenerbahçe'den 3 puan alma arzusundayız'' diye konuştu. 
     Ürünsak, ''Rıza Çalımbay'ın bıçak sırtında olduğu yönünde polemikler var. Neler söyleyeceksiniz '' biçimindeki soruya, ''Asla öyle birşey yok. İlk defa duyuyorum. Biz kendisine ve takımımıza güveniyoruz, bir ekip olduklarına inanıyoruz'' diyerek yanıt verdi. 
     
</TEXT>
</DOC>
