<DOC>
<DOCNO> 389844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy18.html </URL>
<DATE> 2005/10/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kuzey Irak'ta neler oluyor 
</HEADLINE>
<TEXT>

     AK Parti Balıkesir Milletvekili Turhan Çömez, ''Avrupa, Kuzey Irak'taki olası Kürt devletine karşı su kaynaklarımız konusundaki en büyük kozumuzu elimizden almaya çalışıyor'' dedi. 
     Çömez, Erciyes Üniversitesi'nde düzenlenen ''Kuzey Irak'ta Neler Oluyor '' konulu konferansta yaptığı konuşmada, Irak'ın 112.5 milyar varil kesin, 250 milyar varil de olası petrol rezervine sahip olduğuna, bu nedenle uzun yıllardır savaşların eşiği haline geldiğine dikkati çekti. 
     Irak'ta yaşanan gelişmelerin her yönüyle Türkiye'yi yakından ilgilendirdiğini ifade eden Çömez, Irak ve çevresindeki ülkeleri gelecekte su sorununun beklediğini söyledi. Çömez, Türkiye'nin ise ''Irak'tan gelecek olası tehlikelere karşı en büyük kozunun, su kaynakları olduğunu'' belirtti. 
     Türkiye'nin su kaynaklarının ancak yüzde 30'unu kullandığını, gelecekte suyun petrolden daha önemli hale geleceğini vurgulayan Çömez, şunları söyledi 
     ''Su kaynaklarımız Kuzey Irak'ta kurulabilecek olası Kürt devletine karşı elimizdeki en büyük kozumuz. 
     Türkiye, 1992'de imzalanan Helsinki Sınıraşan Sular Sözleşmesi'ne dahil değil. Ancak AB sürecinde 6 Ekim İlerleme Raporu, Katılım Ortaklığı Belgesi ve Müzakere Çerçeve Belgesi'nde, Türkiye'nin GAP bölgesindeki çok önemli su kaynakları uluslararası bir iradeye alınmak isteniyor. Bu dayatma ile Avrupa, Kuzey Irak'taki olası Kürt devletine karşı su kaynaklarımız konusundaki en büyük kozumuzu elimizden almaya çalışıyor.'' 
     
     ''TÜRKMENLERİN ETKİNLİĞİ AZALDI'' 
     Irak'taki savaştan sonra Kuzey Irak'ta Türkmenlerin etkinliği azaltılırken Kürtlerin güç kazanmaya başladığını hatırlatan Çömez, Türkmenlerin yaşadığı Tellafer'de katliamlar yapıldığını, Kerkük'e dışardan taşınan Kürtlerin yerleştirildiğini belirtti. 
     ''Kuzey Irak'ta Kürtlerin güçlenmesinin Türkiye açısından terör tehlikesini beraberinde getirebileceğini'' kaydeden Çömez, şöyle devam etti 
     ''Irak Anayasası ile Kerkük'ün özel statüsü ortadan kaldırıldı. Dışardan getirilen Kürtler buraya yerleştirildi. 2007'de Kerkük'te referandum yapılacak. Buraya yerleştirilen Kürtler, referandumda tabii ki Federal Kürt yapısına dahil olmak isteyecek. 
     Kerkük'ün yıllık petrol geliri, 11 milyar dolar civarında. Bu ekonomik güç Federal Kürt yapısına dahil olursa, olası Kürt devleti için zemin hazırlanacak. Bu durum da Türkiye açısından terör tehlikesine yol açacaktır.'' Türkiye'de dış politikanın ''uzun yıllar hamasi nutuklarla sürdürüldüğünü, dış siyasetin öngörüyle vizyonlarla yapılması gerektiğini'' belirten Çömez, ''Türkiye, Irak konusunda akılcı politikalar üretmeli'' dedi. 
     
</TEXT>
</DOC>
