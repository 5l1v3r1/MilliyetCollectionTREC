<DOC>
<DOCNO> 361798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/siyaset/siy01.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sessiz kalanlar büyük hata yapıyor' 
</HEADLINE>
<TEXT>


Fidan'ın ölümü, Kürt aydınlar arasındaki "İmralı bölünmesi"ni ortaya çıkarırken, bu konuda görüşüne başvurduğumuz siyasetçiler ve aydınlar çok farklı görüş sergiledi 

NAMIK DURUKAN, SALİHA ÇOLAK, ÖNDER YILMAZ Ankara 


Eski HADEP Genel Başkan Yardımcısı Hikmet Fidan'ın Diyarbakır'da 6 Temmuz'da öldürülmesiyle başlayan ve bazı Kürt grupların cinayetten terör örgütü PKK'yı sorumlu tutmasıyla tırmanan tartışma büyüyor. 
PKK'ya muhalif görüşte olan Kürt sözcülerin de terör baskısı altında tutulduğu iddialarını gündeme taşıyan cinayetle ilgili milletvekilleri, siyasetçiler ve aydınların görüşleri şöyle 

Af, PKK'yı bitirir 
CHP Ankara Milletvekili İsmail Değerli Kürt aydınları ve DEHAP'ın Apo'yu dışlaması lazım. Kürt sorunu PKK yüzünden çözülemedi. Bu çete grubuna devletin boyun eğmemesi lazım. İnsanları PKK'ya muhtaç etmemesi gerekir. 
CHP Adana Milletvekili Ziya Yergök Hem Kürt, hem de Türk aydınlarının barışçı girişimleri oluyordu. Cinayetin emniyet tarafından tüm çıplaklığıyla ortaya çıkarılması lazım. Barış çabaları sindirilirse, barış girişimleri de geriler. CHP Ağrı Milletvekili Naci Aslan PKK'daki ayrılıklar, komuta merkezinde görülen birbirini yok etme ve tasfiye hareketleridir. PKK içinde şiddet yanlısı olmadıklarını söyleyenleri samimi bulmuyorum. Genel af çıkarsa Türkiye'de bir kuzunun bile burnu kanamaz. Af çıkarsa, PKK tek adam bile bulamaz. AKP Diyarbakır Milletvekili İhsan Arslan İllegal örgütler demokratik açılımlara karşıdır. Sürecin kendi tekellerinde olmasını ister. Demokratik yeni açılımların yapılmasını engellemeye çalışır. AKP Bingöl Milletvekili Abdurrahman Anık Örgütten aydınlara yönelik baskı olduğu duyumları alıyoruz. Kim yaparsa yapsın demokratik düşünceye sahip bir insanı öldürmelerini kınıyorum. İHD Diyarbakır Şube Başkanı Sebahattin Demirtaş Olayın aydınlanmamış olması, DEHAP'a ters düşmüş bir ismin Diyarbakır'la bağı olmamasına rağmen Diyarbakır gibi güvenliği yüksek bir kentte öldürülmesi dikkat çekici. Bunların mesaj taşıdığını düşünüyorum. Hiçbir aydın örgütten doğrudan tehdit aldığı için bize başvurmadı bugüne kadar, ama insanlar kendilerini dolaylı tehdit altında hissedebilir. Eski DEP Milletvekili Mahmut Alınak Çekindikleri için görüşlerini ortaya koyamayanları aydın kategorisinde değerlendirmemek gerekir. Kim yapmışsa, bunun adı cinayettir. Kürt siyasetçi - yazar Tarık Ziya Ekinci PKK yapmışsa, son derece kötü bir iş yapmıştır. Sessiz kalan Kürt siyasetçiler büyük hata yapıyorlar. Çünkü yarın yeni bir cinayet olma riski var. Tedirgin eden, faili meçhul cinayetlerin kapısını açan bir olay olmasındandır. Bu gerekçe yapılarak, yeni bir cinayetler dönemi başlatılabilir. 

Cesaret gösterilse 
Eski Demokratik Kitle Partisi Genel Başkanı Şerafettin Elçi İllegal ve şiddete dayalı tüm örgütlerde, kendilerinden ayrılanlara karşı bu tür infaz olaylarına girişilir. Ama bu olayın detayını bilmiyorum. Biz zirvede olduğu dönemde bile PKK'ya karşı tavrımızı ortaya koyduk. Bazı aydınlar görevlerini yapmadı. O cesaret gösterilseydi belki farklı olurdu. 
Sırrı Sakık, Ahmet Türk, Cebbar Laygara, Feridun Yazar, Murat Bozlak ve Ahmet Türk'ün de aralarında yer aldığı, Kürtlerin değişik kesimlerini temsil eden kişilerin bir araya gelerek, ortak bir görüş oluşturması bekleniyor. Bu görüşün yazılı olarak kamuoyuna açıklanacağı öğrenildi. 


</TEXT>
</DOC>
