<DOC>
<DOCNO> 387915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun37.html </URL>
<DATE> 2005/10/19/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Saddam'ın büyük kızı Raghad "Babam sanık sandalyesinde çok cesurdu" 
</HEADLINE>
<TEXT>

     Irak'ın devrik lideri Saddam Hüseyin'in büyük kızı Raghad Saddam Hüseyin, babasının sanık sandalyesinde ''asla teslim olmayacak cesur bir adam'' gibi durduğunu'' söyledi. 
     Raghad, uydu kanalı El Arabiya TV'ye Ürdün'ün başkenti Amman'dan telefonla verdiği demeçte, ''Hayatında gördüğüm en harika şeydi. En harika ve en cesur babaydı. Asla teslim olmayacak bir adam. O bir kahraman ve kahraman olarak kalacak'' dedi. 
     Duruşmayı çocuklarıyla birlikte televizyondan izlediğini belirten Raghad, diğer aile üyelerinin de ayrı ayrı izlediğini ve birbirleriyle telefonda görüştüklerini söyledi. 
     Mahkemeyi ''gülünç bir tiyatro oyununa'' benzeten Raghad, en iyi hakimin insanlar olacağını kaydetti. 
     Mahkemeden beklediği kararın ne olduğunun sorulması üzerine Raghad, ''Allah büyüktür ve O bütün insanlardan, onların kararlarından ve beklentilerinden üstündür'' diye konuştu. 
     Raghad ve kız kardeşi Rana, 2003 yılında ABD öncülüğündeki Irak savaşından bu yana Ürdün'e kaçarak burada yaşamaya başladı. 
     
</TEXT>
</DOC>
