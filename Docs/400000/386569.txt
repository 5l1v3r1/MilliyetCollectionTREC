<DOC>
<DOCNO> 386569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/yasam/yas01.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TED'lilerden anlamlı bağış 
</HEADLINE>
<TEXT>


Okul servisi kazasında can veren TED'li Nazlı'nın arkadaşları ve veliler, onun adını yaşatmak amacıyla, ilan vermek ya da çelenk göndermek yerine Milliyet'in 'Baba Beni Okula Gönder' kampanyasına bağış yaptı 

ANKARA Milliyet 

Milliyet gazetesinin kız çocuklarının okula kazandırılması amacıyla sürdürdüğü 'Baba Beni Okula Gönder' kampanyasına, Ankara'dan anlamlı bir destek geldi. Okul servisi kazasında ağır yaralanan ve önceki gün yaşamını yitiren Türk Eğitim Derneği TED Ankara Koleji öğrencisi 12 yaşındaki Nazlı Yılpar Ergülen'in arkadaşları ve veliler, başsağlığı ilanları vermek yerine, Yılpar'ın adını yaşatmak amacıyla kampanyaya bağış yaptılar. 
Okullar açıldıktan 2 hafta sonra, servis aracı ruhsatıyla çalışmayı düzenleyen 'C plakası' olmayan bir minibüsün, karşı yönden gelen kamyonetle çarpışması sonucu ağır yaralanan Yılpar, 20 gün süren ölüm kalım savaşını önceki gün kaybetti. Yılpar, dün Kocatepe Camii'nde düzenlenen cenaze töreninin ardından gözyaşlarıyla toprağa verildi. 

'Onun için en anlamlısı buydu' 
Küçük yaşta hayatını kaybeden pırıl pırıl bir öğrenci olan Yılpar için arkadaşları, önce başsağlığı ilanları vermek istediler. 
Ancak daha sonra, yapılacak en doğru şeyin, Yılpar gibi diğer kız çocuklarının okuyabilmesi için 'Baba Beni Okula Gönder' kampanyasına bağış yapmak olduğuna karar verdiler. Bu kararı açıklayan velilerden Feyza Karaoğlu, "35 öğrenci ile biz veliler, ilan yerine Yılpar'ı hatırlatacak bağış yapmak istedik. Bağışlarımızın nereye gittiğini öğrenmek ve sonrasını bilmek amacıyla Milliyet'i seçtik. Yılpar da bir kız çocuğu, başka kız çocuklarının da okumasını istedik. Bu bağışla huzurumuz artacak, Yılpar'ın ailesinin de tutunacak bir şeyi olacak" dedi. 

İnternetten de destek yağdı 
İnternette de, 'ted-ankara-veli yahoogroups.com' adresinde bir araya gelen 450'den fazla TED velisi, dün şu açıklamayı yaptı 
"Yılpar ve geçen dönem yine servis kazasında yitirdiğimiz Bilge Atıcı kızlarımızın adına ve anısına ilan vermek ya da çelenk göndermek yerine, kampanyaya bağışta bulunduk. Bu şekilde hayatını kaybeden evlatlarımızın anılarına, eğitim görme olanağı olmayan çocuklarımıza katkıda bulunmayı yeğledik ve ciddi bir miktar toplayarak kampanyaya destek olmaya çalıştık. Bu bağış kampanyasının sürekli olmasını sağlamak için bugünden itibaren çalışmalara başladık." 

Kardeşinin başından ayrılamadı 

Hayata daha yeni başlamışken, çok talihsiz bir kazanın kurbanı olan TED Ankara Koleji öğrencisi Nazlı Yılpar Ergülen, dün Kocatepe Camii'nde kılınan öğle namazının ardından Karşıyaka Mezarlığı'nda gözyaşları arasında son yolculuğuna uğurlandı. Ergülen'in TED'de okuyan kız kardeşi Işım 10 , gözyaşlarını annesi Semra ve babası Erkan Ergülen ile paylaştı. Yılpar'ı son yolculuğunda sınıf arkadaşları da yalnız bırakmazken, törene katılan veliler de okul servislerinin artık sıkı denetim altına alınmasını istediler. 



</TEXT>
</DOC>
