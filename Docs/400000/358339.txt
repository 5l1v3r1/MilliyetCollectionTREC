<DOC>
<DOCNO> 358339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko19.html </URL>
<DATE> 2005/07/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
''Galatasaray 100. yıl'', ''23. Universiade'' hatıra paraları hazır... 
</HEADLINE>
<TEXT>

     Darphane ve Damga Matbaası Genel Müdürlüğü tarafından hazırlanan ''Milli Egemenlik Yılı'', ''Galatasaray 100. yıl'', ''23. Universiade'' ve ''Yunus Emre'' ile ''Mevlana Celaleddin-i Rumi'' hatıra paraları, koleksiyonerlerin beğenisine sunuldu. 
     Hazine Müsteşarlığı'ndan yapılan açıklamaya göre, TBMM'nin kuruluşunun 85. yılı anısına 925 ayar gümüşten üretilen ''Milli Egemenlik Yılı'' hatıra parası, 38.61 mm, çapında ve 31,47 gram ağırlığında bulunuyor. Maksimum 5 bin adet üretilecek Milli Egemenlik Yılı hatıra parasının değeri 20 Yeni Türk lirası olarak belirlendi. 
     Galatasaray Spor Kulübü'nün 100. yılına ulaşması anısına ve gümüş ve gümüş üzeri altın kaplama olarak hazırlanan hatıra parası da set ve tek tek olmak üzere koleksiyonerlerin yanı sıra sporseverler için üretildi. Galatasaray logosunun renkli mineli , renksiz olarak yer aldığı hatıra parasından maksimum 10 bin adet üretilecek hatıra paralarının proof mineli baskılı olanı 25 YTL'den, proof baskılı olanı da 20 YTL'den alıcı bulacak. 
     Darphane, İzmir'de 11-21 Ağustos 2005 tarihleri arasında gerçekleşecek üniversite oyunları anısına gümüş ve çift metal olarak üretilen ''23. Universiade 2005 hatıra parası''nı da alıcıların beğenisine sundu. 
     Nikel ve pirinç alaşımından oluşan ve maksimum 200 bin adet üretilecek hatıra parasının değeri 5 YTL, 925 ayar gümüşten oluşan ve en fazla 5 bin adet üretilecek hatıra paralarının da değeri 15 YTL olarak belirlendi. 
     Bu arada Educational Com. Company, USA adına üretilen, ''kimsenin aç kalmayacağı bir dünya sloganıyla'' koyun ve keçi rölyeflerinin yer aldığı nikel hatıra paraları ile Yunus Emre ve 925 ayar gümüş Mevlana Celaleddin-i Rumi hatıra paraları üyeler için kontenjanlı olarak satışa sunulacak. 
     Söz konusu hatıra paraları, dün itibariyle koleksiyonerlerin beğenisine sunuldu. 
     
</TEXT>
</DOC>
