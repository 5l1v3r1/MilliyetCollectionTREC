<DOC>
<DOCNO> 366333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun10.html </URL>
<DATE> 2005/08/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD-Özbekistan ilişkileri geriliyor 
</HEADLINE>
<TEXT>

     New York DHA 

      ABD’nin yakın zamana kadar Orta Asya’daki en yakın müttefikleri arasında yer alan Özbekistan’ın, Washington yönetiminden bu ülkedeki Amerikan üssünü boşaltmasını istemesinin ardından iki ülke ilişkilerinde tansiyon yükseliyor. Özbekistan’ın 6 hafta içinde üssün boşaltılması talebi üzerine ABD Dışişleri’nin üst düzey yetkillerinden Nicholas Burns, Özbekistan’a yapmayı planladığı gezisini erteledi. 
     Amerikan New York Times gazetesinin haberine göre, Nicholas Burns şu anda bölgeye gitmesinin uygun olmayacağı düşüncesiyle ziyaretini erteledi. Gazete Washington yönetiminin Özbekistan’daki insan hakları ihlalleri konusunda endişeleri olduğunu hatırlatarak, Burns’un ertelediği gezisinde siyasi reformların gerekliliğine vurgu yapmayı planladığını yazdı. 
     Taşken yönetimi haftasonunda yaptığı açıklamada ABD’den Afganistan operasyonlarında kritik rol oynayan Karşi Hanabad üssünü 6 ay içinde boşaltmasını istemişti. ABD Savunma Bakanlığı Pentagon da söz konusu talebin nedeni hakkında henüz bir bilgileri olmadığını belirtmekle birlikte, Taşkent yönetiminin talebini doğrulamıştı. Pentagon’dan yapılan açıklamada talebin incelenmekte olduğu kaydedilmişti. 
     Mayıs ayında Özbekistan’ın Andican kentinde başgösteren ayaklanma, Taşkent yönetimi tarafından kanlı bastırılmış ve onlarca Özbek yaşamını yitirmişti. ABD’nin de aralarında olduğu Batı ülkeleri Taşkent yönetimini insan hakları ihlalleriyle eleştirmişti. 
     
</TEXT>
</DOC>
