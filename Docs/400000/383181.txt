<DOC>
<DOCNO> 383181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sontur10.html </URL>
<DATE> 2005/10/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kayseri'de enfeksiyondan etkilenen bir bebek daha öldü... 
</HEADLINE>
<TEXT>

     Erciyes Üniversitesi Tıp Fakültesi Hastanesi Yenidoğan Servisi’nde Ağustos ayında 8 bebeğin ölümüne yol açan enfeksiyondan etkilenen ve 2 aydır tedavi edilen bir bebek daha hayatını kaybetti. 
     AA muhabirinin aldığı bilgiye göre, 8 bebeğin ölümüne yol açan "Klebsiella" bakterisinin yol açtığı enfeksiyon nedeniyle 2 aydır yoğun bakımda tedavi altında bulunan Yavuz Selim bebek, akciğer yetmezliği sorunuyla da karşılaşınca yaşamını yitirdi. 
     Yavuz Selim bebeğin babası Adem Karaman 25 , AA muhabirine yaptığı açıklamada, bebeğinin yaşama dönmesi için sabırla beklediklerini, ancak kötü haberle yıkıldıklarını söyledi. 
     Eşi Kevser Karaman’ın erken doğum yaptığını ve bu nedenle organları yeterince gelişmeyen bebeğinin doğumdan itibaren sürekli yoğun bakımda tedavi gördüğünü belirten Karaman, şöyle konuştu 
     "Eşimin doğumuna 3 ay kala karın ağrısı şikayetiyle doktora gittik. Sebebini anlayamadan eşim erken doğum yaptı. Özel bir hastanede doğan bebeğimi hayati tehlikesi olduğu gerekçesiyle Erciyes Üniversitesi Tıp Fakültesi Hastanesi’ne sevk ettiler. Orada bebeğimin tedavisi sürerken enfeksiyon ortaya çıktığını söylediler. 
     Diğer bebekler öldükten sonra bizim bebeğimizin enfeksiyon tehlikesini atlattığını, ancak bir süre sonra da yeniden enfeksiyon riskinin ortaya çıktığını söylediler. Doktorlar, son olarak bebeğimizin akciğer yetmezliği sorunu yaşadığını, bunun sonucunda da hayatını kaybettiğini bildirdiler." Hastane yönetimi ve doktorlardan şikayetçi olmadığını, bebeğinin erken doğumdan kaynaklanan sorunlar nedeniyle öldüğüne inandığını ifade eden Karaman, sık sık bebeğinin mezarını ziyarete gittiğini ve 1 yaşındaki diğer çocuğu ile teselli bulmaya çalıştıklarını kaydetti. 
     Erciyes Üniversitesi Tıp Fakültesi Hastanesi Yenidoğan Servisi’nde "Klebsiella" bakterisinden kaynaklanan enfeksiyondan 9 prematüre bebek etkilenmiş, bebeklerin 8’i kısa aralıklarla yaşamını yitirmişti. 
     Tedavi altında tutulan Karaman ailesinin bebeğinin ölümüyle, enfeksiyon kurbanı bebek sayısı 9’a yükseldi. 
     
</TEXT>
</DOC>
