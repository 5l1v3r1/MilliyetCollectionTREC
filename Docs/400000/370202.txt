<DOC>
<DOCNO> 370202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun04.html </URL>
<DATE> 2005/08/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Gazze'de en şiddetli çatışmalar, 800 kişi gözaltında... 
</HEADLINE>
<TEXT>

     İsrail, çekilme operasyonunun ilk gününü tamamlarken, bugün polis sabaha karşı Gazze Şeridi'nin en büyük yerleşim birimine girdi ancak Yahudi mültecilerle çatışma yaşandı. Polis, ayrıca yerleşkelere sızmaya çalışan 500 eylemciyi gözaltına aldı. 
     Gazze'de İsrail güvenlik güçleriyle kamyonların yerleşim birimine girmesini engelleyen Yahudi mülteciler arasında çatışma çıktı, 50 kişi gözaltına alındı. 
     Gazze'den çekilmeye karşı çıkan yüzlerce kişi, mültecilerin eşyasını taşımak için gelen kamyonlara yer açmaya çalışan asker ve polislere saldırdı. 
     Bölgedeki en büyük yerleşim birimi Neve Dekalim'deki bu çatışmanın, çekilme işleminin başlamasından beri çekilme karşıtlarıyla güvenlik güçleri arasındaki en şiddetli çatışma olduğu belirtiliyor. 
     Ordu sözcülüğünün açıklamasında, güvenlik güçlerinin, Yahudi yerleşimcilerin bölgeden çıkmasına yardımcı olan polis ve askerlerle çatışan 50 İsrailliyi gözaltına aldığı kaydedildi. 
     Yahudi mülteciler, bu geceyarısına kadar evlerini gönüllü terk etmezlerse, askerler ve polis onları zor kullanarak çıkartmaya başlayacak. 
     
     800 EYLEMCİ GÖZALTINDA 

     İsrail polisinin, üç gün içinde Gazze'den çekilme karşıtı 800 kadar kişiyi gözaltına aldığı bildirildi. 
     Polis sözcüsü Avi Zelba, protestocuların Gazze'deki Kissufim geçiş noktasına girmeye çalıştıkları için gözaltına alındıklarını belirterek, burasının daha önce kapalı bölge ilan edildiğini hatırlattı. 
     Son haftalarda, çekilme karşıtı binlerce radikal Yahudi, evlerini terk etmek istemeyenlere destek olmak için Gazze'ye sızmayı başarmışlardı. 
     
     DUGİT'TE KİMSE KALMADI 

     Dugit Yahudi yerleşim yerinin tamamen boşaltıldığı bildirildi. 
     Ordu sözcülüğünden yapılan açıklamada, 21 Yahudi yerleşim yerinden biri olan Dugit'te askerlerden başka kimsenin kalmadığı kaydedildi. 
     Açıklamada, Dugit sakinlerinin tamamının bölgeyi kendi istekleriyle terk ettiği belirtildi. 
     Dugit yerleşim yerinde 79 kişinin bulunduğu bildirildi. 
     
     FİLİSTİNLİLER, BOŞALTILAN YERLERE BİR AY GİREMEYECEK 

     İsrail, Filistinlilerin, Gazze Şeridi'nde tahliye edilen yerleşkelere girmesinin bir ay süreyle yasaklandığını açıkladı. 
     Bir ay boyunca Filistinlilerin boşaltılan yerleşkelere girmesi engellenecek. 
     Karar güvenliğin daha iyi sağlanabilmesi ve gelecekteki siyasi süreç için alındı. Bu arada, İsrailli yetkililer çekilmenin sonraki aşamalarıyla ilgili kararlarını bu gece verecek. 
     
     ŞARON SANCILI BİR SÜREÇ 

     İsrail Başbakanı Ariel Şaron ise, Gazze’den çekilmenin gerek kendisi gerekse millet için sancılı bir süreç olduğunu söyledi. 
     Şaron, televizyonda yaptığı 5 dakikalık konuşmada, bununla birlikte çekilmenin İsrail’in geleceği açısından önemli olduğunu kaydetti. 
     Şimdi militanların üzerine gitmenin ve şiddeti durdurmanın Filistinlilerin elinde olduğu belirten Şaron, "Dünya, Filistinlilerin cevabını bekliyor. Barışa uzatılan bir el ya da terör ateşi... Uzanan bir ele, biz de zeytin dalıyla karşılık vereceğiz, ancak ateşe şimdiye kadarki en büyük ateşle karşılık vereceğiz" diye konuştu. 
     Şaron, ülkede, bölgede ve dünyada değişen gerçekliğin kendisinin de fikrini ve tutumunu değiştirmesine yol açtığını belirterek, Gazze’yi ebediyen ellerinde tutamayacaklarını, burada bir milyon Filistinlinin kalabalık mülteci kamplarında yoksulluk ve umutsuzluk yaşadığını ve her kuşakta nüfuslarının iki kat arttığını söyledi. 
     
     MOFAZ SERT ÖNLEM ALINACAK 

     İsrail Savunma Bakanı Şaul Mofaz da, Gazze Şeridi'nden çekilme sırasında yasadışı hareket edecek herkese karşı sert önlem alınacağı uyarısında bulundu. 
     Mofaz, basın toplantısında, ordu ve polisin, Gazze Şeridi'nden çekilme sürecinde hukuk ve düzeni sağlamak için her türlü çabayı göstereceğini ve bu süreçte yasadışı hareket edecek herkese karşı yasalar çerçevesinde önlem alınacağını söyledi. 
     Savunma Bakanı Mofaz, Gazze'deki Yahudi ailelerin yarısının, evlerini kendilerine tanınan süre içinde boşaltmalarını beklediğini söyledi. 
     
</TEXT>
</DOC>
