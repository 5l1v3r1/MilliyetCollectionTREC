<DOC>
<DOCNO> 352713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur56.html </URL>
<DATE> 2005/06/16/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Doğalgaz Piyasası Kanunu'nda değişiklik... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, doğalgazın elektrik üretiminde değil, şehirlerin ısıtılmasında kullanılmasını tavsiye ettiklerini söyledi. 
     Güler, TBMM Genel Kurulu’nda, Doğalgaz Piyasası Kanunu’nda değişiklik öngören kanun teklifinin tümü üzerinde yaptığı konuşmada, görüşülen teklifin, Türkiye’ye kolaylıklar getireceğini ifade etti. 
     Doğalgazın ilçelere kadar götürülmesinin mümkün olacağını belirten Güler, bu konuda mevcut yasada bulunan zorlukların da ortadan kalkacağını kaydetti. 
     Doğalgazın elektrik üretiminde değil, şehirlerin ısıtılmasında kullanılmasını tavsiye ettiklerini bildiren Güler, "Elimizde fazla miktarda doğalgaz var ve bunları şehirlerin ısıtılmasında, kirli hava ile mücadelede kullanmak istiyoruz" dedi. 
     Kanun teklifinin doğalgazda kontrat devrini de öngördüğünü bildiren Güler, bu konuda uygulamada bazı güçlükler yaşandığını ifade etti. Teklifinin kanunlaşmasıyla BOTAŞ’ın ve kendilerinin hatalı duruma düşmekten kurtulacaklarını kaydeden Güler, arz güvenliğini sağlamayı ve piyasada rekabet oluşturmayı amaçladıklarını söyledi. 
     Güler, doğalgaz kaynaklarını çeşitlendirmek için çalıştıklarını, Mısır, Azerbaycan ve Türkmenistan ile yeni projeler yürütüldüğünü bildirerek, Trakya’da da Türkiye Petrolleri’nin çıkardığı doğalgazın kullanıldığını hatırlattı. 
     
     BTC 
     Bakan Güler, Bakü-Tiflis-Ceyhan BTC petrol boru hattında Türkiye’den dolayı bir gecikmenin söz konusu olmadığını, çalışmaları gün gün izlediklerini söyledi. Türk mühendislerinin dünyaya örnek olacak bir proje yürüttüklerini belirten Güler, 1774 kilometrelik boru hattı döşendiğini, kaynak çalışmalarının tamamlandığını ifade etti. 
     Güler, projede 10 bin kişinin çalıştığını hatırlatarak, ilk petrolün Eylül ayında gemilere yükleneceğini, 27 Ekim’de de tören yapılmasını planladıklarını kaydetti. 
     Daha sonra tasarını maddelerinin görüşülmesine geçildi. 
     
</TEXT>
</DOC>
