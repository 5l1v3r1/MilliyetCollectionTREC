<DOC>
<DOCNO> 368910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko06.html </URL>
<DATE> 2005/08/11/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Cari açık 23.5 milyar dolara gidiyor... 
</HEADLINE>
<TEXT>

     Türkiye’nin son 13 yıldır ödemeler dengesindeki gelişim, yılın ilk yarısında 13 milyar 619 milyon dolarla rekor düzeye ulaşan cari işlemler açığının yıl sonunda 23 milyar doları aşacağına işaret ediyor. 
     Ödemeler dengesindeki gelişmelere 1992 yılından itibaren bakıldığında, aynı aylar itibariyle cari açık rakamında bu yılın ilk 5 ayında gerçekleşen rekor düzeyin haziran ayında da sürdüğü görülüyor. Bu yılın haziran ayındaki 2 milyar 349 milyon dolar, 1992 yılından bu yana gerçekleşen en yüksek haziran ayı cari açık rakamı oldu. 
     Yıllık bazda 15 milyar 543 milyon dolarla rekor cari açığın verildiği 2004 yılı dışarıda bırakılırsa, bu yılın ilk 6 ayında ulaşılan 13 milyar 691 milyon dolar cari açıkla, yıllık cari açık düzeyleri bile aşılmış durumda bulunuyor. Yılın ilk yarısında cari işlemler dengesinin, 2004 yılı dışarıda bırakılırsa 9 milyar 819 milyon dolarla 
     en yüksek cari açığın verildiği 2000 yılının bile 3 milyar 872 milyon dolar üzerine çıktığı görülüyor. Hükümetin başlangıçta 10.6 milyar dolarlık cari açık hedefi yılın yalnızca ilk 5 ayında aşılırken, IMF’yle yapılan yeni stand-by anlaşmasıyla 15.4 milyar dolara yükseltilen hedefe de yılın ilk 6 ayı itibariyle yalnızca 1 milyar 709 milyon dolar kaldı. Hedefin gerçekleştirilebilmesi için yılın ikinci yarısında aylık ortalama cari açık rakamının 284 milyon dolarlık düzeyde tutulması gerekiyor. Ancak, cari işlemler açığının 2003 ya da 2004 yılındaki seyrini göstermesi durumunda bile hükümetin revize edilen hedefi tutturma olanağının kalmadığı görülüyor. Ödemeler dengesinin 1992 yılından itibaren gelişimine bakıldığında, yılın ilk 6 ayında ulaşılan cari işlemler açığının 13 yıllık ortalamada yıl sonu rakamının yüzde 42.44’ünü oluşturduğu görülüyor. Bu oransal hesaplama, kötümser bir tahminle yıl sonu cari işlemler açığının 30 milyar doları aşabileceği sonucunu gösteriyor. Ancak daha iyimser bir hesaplama, yıl sonu cari işlemler açığının 23 milyar doları aşacağına işaret ediyor. Ödemeler dengesinde 1992 yılından itibaren gerçekleşmelere bakıldığında, 1994, 1998 ve 2001 yılları dışındaki 10 yılda da Türkiye’nin hem yılın ilk yarısında, hem ikinci yarısını açıkla kapattığı görülüyor. Cari işlemler dengesinin yıllık bazda da açık verdiği söz konusu 10 yıl esas alındığında ise, yıl sonunda ulaşılan cari açığın yüzde 58.35’inin ilk 6 ayda gerçekleştiği görülüyor. Bu veri baz alındığında bu yılın ilk yarısında 13 milyar 691 milyon dolar olan cari açık rakamının yıl sonunda 23 milyar 465 milyon dolara ulaşacağı görülüyor. Yılın ilk 6 ayında 13 milyar 691 milyon dolar olan cari işlemler açığının, kalan aylarda 2004 yılı düzeyinde tutulması durumunda bile iyimser tahminle cari işlemler açığının yıl sonunda 19 milyar 334 milyon dolara ulaşacağı ortaya çıkıyor. Cari işlemler açığının ilk 6 ayda yüzde 70.4’ünün gerçekleştiği 2003 yılı dikkate alındığında ve bu yılın kalan aylarında da 2003 yılının ikinci yarısındaki seyrin izleneceği varsayıldığında cari işlemler açığının 19 milyar 451 milyon dolara ulaşacağı görülüyor. Yıllık bazda rekor cari açığa ulaşılan 2004 yılı dışarıda bırakıldığında en yüksek cari işlemler açığının verildiği yıl olan 2000 baz alınırsa, ilk 6 aydaki rakamın yıl sonu açığın yüzde 56.35’ini oluşturduğu belirlendi. Buna göre, bu yılın ikinci yarısında 2000 yılındaki seyir izlenirse de cari açık rakamı 24 milyar 296 milyon dolara kadar ulaşabilecek. Tüm bu rakamlar, yıl sonunda cari işlemler açığının 20 milyar doları aşacağına kesin gözüyle bakılmasına neden oluyor. 
     
</TEXT>
</DOC>
