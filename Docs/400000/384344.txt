<DOC>
<DOCNO> 384344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/ekonomi/eko02.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarımda zorlu pazarlık 
</HEADLINE>
<TEXT>


Müzakereler için beş kişilik bir ekip oluşturan Tarım Bakanlığı'na göre 'AB toz pembe bir tablo değil uzun vadede örgütlü ve sürdürülebilir bir tarım sektörünün oluşmasını sağlayacak' 


Avrupa Birliği'ne AB uyum amacıyla tarım konusundaki müzakerelerin sürdürülmesi için Tarım ve Köyişleri Bakanlığı'nda, Müsteşar Yardımcısı Nebi Çelik başkanlığında 5 kişilik bir ekip oluşturuldu. Tarım müzakerelerinin 5 Aralık'tan itibaren başlaması öngörülüyor. Ocak 2006'dan itibaren de mevzuat taraması gerçekleştirilecek. 
Uyum kapsamında Tarım Bakanlığı, 'Tarım ve Kırsal Kalkınma Bakanlığı' adı altında yeniden örgütlenecek. Bakanlık, 'piyasa düzenleyicisi ve planlayayıcı bir kurum' haline getirilecek. 

Önce kayıt sistemi 
Müzakerelerin yürütülebilmesi için öncelikle tarım istatistiklerinin ve kayıtların güvenilir hale getirilmesi gerekiyor. Arkasından Türkiye veterinerlik, bitki sağlığı ve gıda, balıkçılık ve malların serbest dolaşımı gibi alanlarda AB mevzuatının tamamını üstlenecek. Bakanlık kayıtlama kapsamında halen şu projeleri yürütüyor 
Büyükbaş hayvan varlığının tespiti için kulak küpeleme projesi Besicilerin kayda girmek istememesi nedeniyle, tam başarı sağlanamadı. Ayrıca serbest dolaşım için hastalıkların yok edilmesi gerekiyor. Üretim, verim rakamlarının sağlıklı olması AB'de süt gibi kota uygulanan ürünlerde alınacak üretim kotası açısından büyük önem taşıyor. Kayıtlı ve standarda uygun üretim rakamları düşük olursa, Türkiye, kota pazarlıklarına o seviyeden başlayacağı için, AB toplam üretiminden alacağı pay da düşük olabilecek. 

İsteyen, istediğini ekemeyecek Tarımın planlanması büyük önem taşıyor. Halen tarımda üretim planlaması yapılmadığı için, çiftçi kazancına göre üretime yöneliyor. Bir yıl iyi kazandığı ürünü ertesi yıl yine ekmek istiyor. Diğer çiftçiler de aynı güdüyle hareket edince, bazen patates, bazen soğan, bazen elma dağları oluşuyor. 
Yumurta ve sütte üretim artınca, 'devlet yumurta, süt alsın, okullara dağıtsın' gibi istekler gündeme geliyor. Çiftçi, devlete en kolay satabileceği buğday, mısır, şeker pancarı, tütün gibi ürünleri üretmeye yöneliyor. Devlet, üreticiyi korumak için, milyonlarca ton ürünü almak durumunda kalıyor. 
AB'ye uyum halinde, devlet doğrudan alım yapmayacak. Toprak Mahsulleri Ofisi, bir müdahale ve destekleme kuruluşuna dönüştürülecek. 

Balıkçılığa kaynak 
Bakanlık, halen gıda güvenliği, veterinerlik, bitki sağlığı, su ürünleri, entegre idare kontrol sistemi ve arazi parsel tanımlama sistemi, kırsal kalkınma, organik tarım konularında AB ile ortak projeler yürütüyor. 
Projelere ayrılan kaynağın, yerli katkı dahil, yaklaşık 100 milyon euro olduğu kaydediliyor. Balıkçılığın AB'ye uyumu için 10 Ocak'ta başlatılan projede, 2006 yılı sonu itibariyle, altyapı ve mevzuat uyumunun tamamlanması öngörülüyor. AB bu projeye 6.2 milyon euro kaynak sağlıyor. 


</TEXT>
</DOC>
