<DOC>
<DOCNO> 361451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur15.html </URL>
<DATE> 2005/07/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Terör için arkadaşlarıyla vedalaşıp yola çıktı, kazada öldü 
</HEADLINE>
<TEXT>

     Hasan BALCILAR KADİRLİ Osmaniye , DHA 

      İSTANBUL'da görevliyken atandığı Tunceli'de yaşanan terör olayları nedeniyle arkadaşlarıyla vedalaşıp yola çıkan polis memuru 30 yaşındaki Musa Gülseven, Kahramanmaraş'ın Andırın İlçesi'nde geçirdiği trafik kazası sonucu öldü. Gülseven, memleketi Osmaniye'nin Kadirli İlçesi'nde gözyaşları arasında toprağa verildi. 
     Ailesini ziyaret için geldiği Kadirli'den tayin olduğu Tunceli'ye gitmek için 34 ZA 1722 plakalı otomobiliyle bu sabah yola çıkan Musa Gülseven, Andırın İlçesi Başkonuş Mevkii'nde, aracının uçuruma yuvarlanması sonucu hayatını kaybetti. 2 çocuk babası Gülseven için bugün Kadirli İlçe Emniyet Müdürlüğü önünde tören düzenlendi. Kaymakam Vekili İskender Yönden, Belediye Başkanı AKP'li Mustafa Türkmenoğlu, İlçe Emniyet Müdürü Şıh Mehmet Kılıç, çok sayıda polis ve vatandaşların katıldığı törenin ardından polis memurunun cenazesi, Asri Mezarlık'a götürülerek toprağa verildi. Cenazenin defni sırasında polis memurunun eşi 25 yaşındaki Şükran Gülseven, ayakta durmakta zorlandı. 
     Gülseven'in görev yaptığı İstanbul Emniyet Müdürlüğü’nden ayrılırken meslektaşlarıyla tek tek vedalaşıp, Hakkınızı helal edin, malum terör var. Her şey olabilir'' dediği öğrenildi. 
     
</TEXT>
</DOC>
