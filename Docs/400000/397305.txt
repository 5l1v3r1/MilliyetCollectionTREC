<DOC>
<DOCNO> 397305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko13.html </URL>
<DATE> 2005/11/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Aliağa Tüpraş'ta eylem... 
</HEADLINE>
<TEXT>

     Petrol-İş Sendikası'na bağlı işçiler, Tüpraş Aliağa rafinerisinde işbaşı yapmadı. 
     Bugün saat 08.00-16.00 vardiyası için servislerle gelen 500 kadar işçi, Tüpraş'ın satışının iptali isteğiyle rafinerinin giriş kapısında toplandı. 
     Petrol-İş Sendikası Genel Merkez Yönetim Kurulu adına burada yapılan açıklama, Aliağa Şube Başkanı İbrahim Doğangül tarafından okundu. Aynı açıklamanın, sendikanın genel merkezinin bulunduğu İstanbul ile Tüpraş'ın İzmit, Batman ve Kırıkkale'deki rafinerilerinde de duyurulacağı bildirildi. 
     Petrol-İş Sendikası Aliağa Şube Başkanı İbrahim Doğangül tarafından okunan açıklamada, aylardır ülkenin üzerinde kara bulutların eksik olmadığı savunularak, şöyle denildi 
     ''Bir yandan Türkiye'nin en büyük kuruluşları hızla satılıyor diğer yandan da hastanelerimizde doktorlarımız öldürülüyor, üniversiteler ile kavga ortamına giriliyor, ülkede yine açıklanmayan olaylar gelişiyor ve sokaklarımız savaş alanına dönüşüyor. Kaos gittikçe büyüyor. Türkiye sosyal bir patlama ve toplumsal bir yıkımla sonuçlanabilecek büyük bir krize doğru gidiyor. 
     Bu karmaşa ortamında ve sürekli değişen ülke gündeminin içinde Türkiye tarihine büyük bir utanç olarak geçecek olan Tüpraş'ın satış süreci sessiz sedasız tamamlanmaya çalışılıyor. Türkiye, 2001 yılında büyük bir yıkım yaşayan Arjantin'in yaşadığı sona doğru sürükleniyor.'' Bir kamuoyu araştırmasına göre, halkın Tüpraş gibi karlı ve verimli kuruluşların satışına karşı olduğunu gösterdiği kaydedilen açıklamada, ''Biz halkımızın sesini duyduk, mesajını aldık ve verdiği görevi sonuna kadar üstleneceğiz'' denildi. 
     Açıklamanın ardından işçiler, saat 16.00'ya kadar sürecek eylem için yemekhanede toplandı. Rafineride bugün dolum ve satış işlemlerinin gerçekleşmeyeceği bildirildi. 
     
</TEXT>
</DOC>
