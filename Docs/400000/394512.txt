<DOC>
<DOCNO> 394512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun19.html </URL>
<DATE> 2005/11/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yüzbinlerce İspanyol, seçmeli din derslerini protesto etti 
</HEADLINE>
<TEXT>

     İspanya'nın başkenti Madrid, dün akşam büyük bir gösteriye sahne oldu. Yüzbinlerce kişi, hükümetin, zorunlu din dersini seçmeli hale getiren eğitim reformu tasarısını protesto etti. 
     AFP muhabirinin bildirdiğine göre, Katolik Kilisesi ve sağcı muhalefetin başını çektiği protesto gösterisine katılanlar, sosyalist Jose Luis Radriguez Zapatero hükümetinden reform tasarısını geri çekmesini istedi. 
     Başkent caddelerinde uzun kortejler oluşturan göstericiler, ''Zapatero ebevynlerin hakkını çiğniyor'', ''Zapatero Sıfır...'' ve ''Rahipler, cesaret, yalnız değilsiniz'' yazılı pankartlar taşıdılar, hükümeti protesto eden sloganlar attılar. Gösteri, Katolik Kilisesi'nin radyosu Cadena Cope'den naklen yayınlandı. 
     Yakında mecliste ele alınacak eğitim reformu yasa tasarısında, özellikle önceki muhafazakar hükümetin din dersini zorunlu hale getiren reformunun iptal edilmesi öngörülüyor. 
     Zapatero, geçen yılın Mart ayında iktidara gelir gelmez, önceki hükümetin başkanı Jose Maria Aznar'ın çıkardığı yasayı askıya almıştı. 
     
</TEXT>
</DOC>
