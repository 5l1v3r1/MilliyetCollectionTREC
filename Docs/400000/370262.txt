<DOC>
<DOCNO> 370262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko31.html </URL>
<DATE> 2005/08/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Türkçe internet adresine büyük ilgi 
</HEADLINE>
<TEXT>

     Güney Kore merkezli Netpia'nın kısa bir süre önce deneme aşamasını başlattığı Türkçe İnternet Adresi TİA sistemine başvuru sayısının 10 bini geçtiği bildirildi. 
     Netpia'dan yapılan açıklamaya göre, TİA sistemi için ön kayıt aşaması Ağustos sonunda başlayacak. 
     Netpia Genel Müdürü Koray Kocagöncü, sistemin gördüğü ilginin, yeni nesil İnternet adresi için büyük bir ihtiyaç olduğunu gösterdiğini belirtti. 
     Kocagöncü, ''TİA'ya öncülük ederek, İnternet kullanıcılarının bekledikleri bir teknolojiyi Türkiye'ye sunmaktan mutluluk duyuyoruz. TİA, Türkiye'de İnternet dünyasında çok şeyi değiştirecek'' dedi. 
     TİA sisteminde gerçek ve tüzel kişiler, herhangi bir ön ya da son eke gerek kalmadan, Türkçe karakterleri ğ, ı, ü, ş, ö, ç ve boşluğu da kapsayacak şekilde, gerçek isimleri, Türkçe internet adresi olarak alabiliyor. 
     Deneme aşamasında katılımcılar birçok web sitesine doğrudan Türkçe internet adreslerini kullanarak, sitelerin gerçek isimleriyle ulaşabiliyorlar. 
     Ek olarak katılımcılar arzu ettikleri Türkçe internet adreslerini geçici bir süre için ücretsiz edinebiliyorlar. Türkçe internet adresi almak için http www.netpia.com.tr web sitesine üye olup kayıt yaptırmak yeterli oluyor. 
     
</TEXT>
</DOC>
