<DOC>
<DOCNO> 351636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonyas10.html </URL>
<DATE> 2005/06/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
En iyi babalar, bebeklerini 'yalandan emziriyor' 
</HEADLINE>
<TEXT>

     İngiltere'de faaliyet gösteren ve babalığın önemini vurgulamak için kurulan ''Fathers Direct'' adlı vakıf tarafından hazırlanan ''dünyada babalar'' raporuna göre, en iyi babalar Afrika'da yaşayan Aka pigmelerinden çıkıyor. 
     Raporda, avcı ve toplayıcı bir toplum olan Aka pigmesi erkeklerinin, gerekirse bebekleri için ''yalancı meme'' rolüne soyundukları belirtiliyor. 
     Aka pigmesi erkeklerinin, eşleri meşgul ve bebeklerini emziremeyecek durumda bulunmadıkları anda bebeklerini emzirdiklerine ve böylece oyaladıklarına dikkat çekilen raporda, bunun babanın çocuk bakımında oynadığı en çarpıcı rol olduğu vurgulanıyor. 
     ABD'li antropolog Barry Hewlett'in kabileyle ilgili olarak yaptığı ve 20 yıl süren araştırmaları kaynak alan ''Fathers Direct'' vakfı, bir Aka pigmesi babanın her bir çocuğunu, bebeklik ve çocukluk döneminin yüzde 47'si boyunca kucağında tuttuğuna ve bakımına yardımcı olduğuna dikkati çekiyor. 
     Rapora göre, bu konudaki ikinci iyi babalar gelişmiş dünyadan, İsveç'ten çıkıyor. İsveçli babaların çocuğuna katkı oranı yüzde 45 olarak belirlendi. 
     Raporda, bütün dünyadaki babaların çocuklarının bakımına annelerin üçte biriyle dörtte biri arasında katkıda bulunduğuna da işaret ediyor. 
     Raporda ayrıca, babanın çocuğun yetişmesindeki rolünün giderek arttığını vurgulanıyor. 
     
</TEXT>
</DOC>
