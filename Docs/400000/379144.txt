<DOC>
<DOCNO> 379144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/spor/axspo01.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz savunmanın 
</HEADLINE>
<TEXT>


Rıza Çalımbay kendisine yöneltilen eleştirilere "Bu takım bu kadar pozisyon buluyorsa işimi iyi yapıyorum demektir. Ne yani sahaya girip, oyuncuların kramponlarını tutup, şuraya vur mu diyeyim" yanıtını verdi 

BİLAL MEŞE 


Beşiktaş'ta adeta bıçak sırtında olan Teknik Direktör Rıza Çalımbay, kendisine ve oyunculara yönelik eleştirilere sert çıktı. 
Rizespor, Diyarbakır ve Malmö maçlarında pozisyon zenginliği yaşadıklarını hatırlatan Çalımbay, "Ne yani sahaya girip, adamın kramponundan tutup, şu tarafa mı vur diyeceğim Olabilir mi böyle şey Bu kadar fırsat kaçar mı Önemli olan takımın pozisyona girmesidir. Biz de bunu fazlasıyla yapıyoruz. Giremezsek sorumlusu o zaman ben olurum" dedi. 

'Futbolcuların elinde' 
Geçtiğimiz sezon maçları kazanmalarına karşın bu kadar pozisyon zenginliği yaşamadıklarına da dikkat çeken Çalımbay, şöyle konuştu 
"Takımda golcüler var. Çok fırsat yakalıyoruz, ama atamıyoruz. Geçtiğimiz sezon maçları kazanıyorduk, ama pozisyon sıkıntısı çekiyorduk. Üzerimizde şanssızlık var. Golcüler son vuruşlarda dikkatli olmak zorundalar. Sahaya girip, şuraya vurun diyemem. Her şey artık onların elinde. Varını - yoğunu ortaya koyacaklar. Son paslarda dikkatli olacaklar. Pozisyona giriyoruz, girmezsek o zaman ben devreye girerim. Demek ki bizler işimizi iyi yapıyoruz. Futbolcularımı asla suçlamıyorum. Ama biraz daha dikkatli olmak zorundayız. 

'Her şeyi denedik' 
Malmö maçını kazanmak adına her şeyi denedik. Birkaç topun dışında hep yerden oynadık. Yan top, ara paslar. Tek eksiğimiz gol, onu bulamıyoruz, ama bulacağız. Kleberson, Ahmet Dursun, Ahmed Hassan ve Tümer Metin teknik kapasiteleri yüksek oyuncular. Ahmed Hassan'ın tekniğini tartışabilir miyiz Vuruş yapıyor, kaleyi tutturamıyor. Bu tablodan yine onlarla birlikte çıkacağımızdan asla kuşkum yok. Eleştirildiği gibi Pancu'yu savunma oynatmadım. Tam tersi oyunun son bölümlerinde kazanmak adına takımı 2-6-2'ye döndürdüm. Yani Koray Avcı ve İbrahim Toraman'ı geride bıraktım. Eğer savunma oynatacaksam o zaman Çağdaş'ı alırdım." 

'Bizler Beşiktaşlıyız' 
Kendisiyle ilgili söylentilere de sert çıkan Rıza Çalımbay, "Dedikodularla uğraşacak zamanımız yok. Kaldı ki, bizler buraya başarılı olduğumuz için getirildik. Kara kaşımız, kara gözümüz için değil. Artı Beşiktaşlıyız. Bu takımın başarılı olması için her şeyi yapıyoruz, kılı - kırk yarıyoruz" dedi. 

Başkan'dan çağrı 

Yıldırım Demirören, camianın takıma sahip çıkmasını istedi, "Panik yapmaya gerek yok" ifadesini kullandı 

Başkan Yıldırım Demirören, son iki maçı kaybeden takıma sahip çıkıp, camiayı destek olmaya çağırdı. Demirören, "Her büyük takımda olduğu gibi Beşiktaş da kötü bir dönem geçiriyor. Bunu el birliği ile en az kayıpla atlatmak elimizde. Bunun örnekleri Avrupa'da çok. Bu yıl ve geçmiş yıllarda, Real Madrid, Barcelona, İnter gibi futbolda söz sahibi takımların yaşadıkları ortada. Önemli olan iyi günde olduğu gibi kötü günde de, aynı desteği takımın yanında hissetmesi. Paniğe gerek yok. Fenerbahçe derbisi Beşiktaş'ın birlik ve bütünlük içinde zorlukları nasıl aşacağının en güzel fırsatı. Şimdi tek düşüncemiz derbi. Malmö ya da başka bir şeyleri şimdilik kenara koyduk" dedi. 

Malmö zafer sarhoşu 

İRFAN KURTULMUŞ 

UEFA Kupası ilk turunda Malmö'nün deplasmanda Beşiktaş'a karşı aldığı 1-0'lık galibiyet İsveç basınında geniş yer buldu. 
Afton Bladet, "Avrupa hayalleri yaşıyor", "Afonso maçın kahramanı ve umut dolu", ''Büyülü bir gece'' başlıklarıı kullandı. Gazete maçla ilgili yorumunda, "Afonso'dan başka kim Malmö'nün Avrupa hayallerini canlı tutabilirdi Cordoba için kabullenilmeyecek mükemmel bir gol" ifadelerini kullandı. Gazeteler kaleci Asper'in de mükemmel bir maç çıkardığını, Beşiktaş'ın tehlikeli tüm pozisyonlarını engellediğini yazdılar. 

Ailton'da umut ışığı 

Rizespor maçında sakatlanan ve Malmö'ye karşı forma giyemeyen Ailton'un derbiye yetişebileceği açıklandı. Kulüp doktoru Yalçın Yavuzer, dün takımla idmanlara başlayan Ailton için "Ağrıları azaldı. Yaptığımız testten de başarılı çıktı. Şu anki durumu ile Fenerbahçe maçında oynar. Ancak yine de gelişmeleri yakından takip ediyoruz" dedi. 

Gökhan Zan seferberliği 

Beşiktaş, Fenerbahçe maçının hazırlıklarına ara vermeden başladı. Mustafa Doğan'ın sakatlığı nedeniyle savunmada büyük sıkıntı yaşayan Teknik Direktör Rıza Çalımbay, Gökhan Zan'ın, maske ile oynaması için doktorlara talimat verdi. Takımla çalışmalara başlayan genç oyuncunun forma giymesi halinde Anelka'yı tutacağı belirtildi. Beşiktaş'ın dün akşamki idmanına sakat Sergen ve Mustafa Doğan çıkmazken, sağ adalesinde gerilme olan Tümer dinlendirildi. 

Prime zam 

UEFA Kupası'nda gruplara kalınması halinde oyunculara 10'ar bin dolar prim ödeme sözü veren yönetim, bu rakamı ikiye katlamaya hazırlanıyor. 29 Eylül'deki rövanş öncesi Beşiktaşlı futbolcuları maça daha iyi konsantre etmek isteyen Başkan Yıldırım Demirören'in böyle bir uygulamaya gitme kararı aldığı öğrenildi. 


</TEXT>
</DOC>
