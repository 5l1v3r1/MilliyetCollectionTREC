<DOC>
<DOCNO> 385465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko11.html </URL>
<DATE> 2005/10/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TMSF, Orhan Aslıtürk'ün 3 yatını satışa çıkardı... 
</HEADLINE>
<TEXT>

     Tasarruf Mevduatı Sigorta Fonu TMSF , el konulan bankalara borçlu olanlara yönelik olarak yaptığı "yat operasyonu" kapsamında Toprakbank’a olan borçları nedeniyle haczettiği Orhan Aslıtürk’ün üç yatını toplam 915 bin dolar muhammen bedelle satışa çıkardı. 
     TMSF, bu yıl mayıs ayında, batık bankalara borçları olan kredi müşterilerine yönelik olarak yaptığı tahsilat operasyonu sırasında bazı borçluların yatlarına el koymuştu. 
     Denizcilik Müsteşarlığı, Gemi Sicil Müdürlüğü ve liman başkanlıklarıyla ortak yürütülen çalışma kapsamında, Türkiye’de bulunan 18 marinadaki yatlar, borçlu listesiyle karşılaştırılmış ve 100’e yakın yat sahibinin TMSF’ye borcu olduğu ortaya çıkarılmıştı. Operasyon kapsamında, ilk olarak TMSF’ye her ne şekilde borcu olursa olsun bu yatlarına mal beyanında yer vermeyen kişilerin yatlarına el konulmuştu. 
     Şişli eski Belediye Başkanı Gülay Aslıtürk’ün eski eşi, kırmızı bültenle aranan ve halen İngiltere’de yaşayan Orhan Aslıtürk’ün "Il Vero Sogno", "True Dream" ve inşa halindeki "Dream" isimli yatları da bu kapsamda haczedilmişti. 
     TMSF el koyduğu söz konusu üç yatı 28 Ekim’de açık artırma usulüyle ve peşin bedelle satacak. 
     
     UZAK YOL SEYİRLERİ İÇİN TASARLANDILAR 

     610 bin dolar muhammen bedelle satışa çıkarılan Il Vero 
     Sogno ve 300 bin dolar muhammen bedel belirlenen True Dream’in uzak yol seyirleri için inşa edildikleri bildirildi. 
     Tek direkli ve yelkenli 26.52 metre boyundaki Il Vero Sogno isimli teknede, SeaTel uydu TV sistemi, SIMRAD radar ve SİMRAD GPS ve VHF antenleri bulunuyor. Uzak seyir yapabilecek her türlü elektronik donanıma sahip olan teknenin, ticari amaçlı kayıtlı olduğu ve hem charter hem de özel amaçlı kullanıma uygun bulunduğu bildirildi. 
     300 bin dolar muhammen bedelle açık artırmaya çıkarılacak 
     olan 33 metre boyundaki True Dream’in ise yüksek teknolojik malzemeler kullanılarak Türkiye’de inşa edildiği bildirildi. Teknenin kabuk, üstbina, zeminler ve bölmeler dışında kalan yerlerinin tamamlandığı ve yüksek süratli ve denizciliği kuvvetli olacak şekilde tasarlandığı belirtildi. 15 bin dolar muhammen bedelle satışa çıkarılan Dream isimli 18 metrelik yatın ise sadece postalar, omurga ve dış sargı olarak ahşap gövdesinin mevcut olduğu bildirildi. 

ANKA 
     
</TEXT>
</DOC>
