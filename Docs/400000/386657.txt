<DOC>
<DOCNO> 386657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko32.html </URL>
<DATE> 2005/10/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Otomotivde üretim ve ihracat arttı, satışlar düştü... 
</HEADLINE>
<TEXT>

     Otomotiv sanayinde yılın ilk 9 ayında üretim ve ihracat arttı, iç pazarda satışlar düştü. 
     Otomotiv Sanayii Derneği'nin OSD açıkladığı verilere göre, iç pazarda toplam taşıt aracı satışları Ocak-Eylül döneminde 524 bin adet oldu. Satışlar 2004 yılı Ocak-Eylül dönemine göre yüzde 6 azaldı. 
     İlk 9 ayda otomobil satışları, 2004 yılının aynı dönemine göre ortalama yüzde 11 azalış ile 300 bin 288 adet olarak gerçekleşti. Yerli otomobil satışlarında yüzde 5, ithal otomobil satışlarında yüzde 13 oranında azalma kaydedildi. 
     Satışların 206 bin 271 adedini ithal otomobiller oluştururken, ithalatın pazar payı yüzde 69 olarak belirlendi. 
     Bu dönemde midibüs pazarı yüzde 12, kamyon pazarı yüzde 15, otobüs pazarı yüzde 19 ve traktör pazarı ise yüzde 10 daraldı. 
     Hafif ticari araç minibüs kamyonet satışları yüzde 5 artışla 188 bin 902 olarak gerçekleşti. 
     
     650 BİN ARAÇ ÜRETİLDİ 
     Toplam taşıt aracı üretimi, 2004 yılı Ocak-Eylül dönemine göre yüzde 7 artış ile 650 bin 896, otomobil üretimi ise yüzde 2 artarak 339 bin 760 adet oldu. 
     Ocak-Eylül döneminde üretim, büyük kamyonda yüzde 18, kamyonette yüzde 16 ve otobüste yüzde 4 artarken, midibüste yüzde 36, küçük kamyonda yüzde 7, minibüste ise yüzde 6 azaldı. Traktör üretimi de yüzde 16 azalarak 27 bin adet oldu. 
     
     8.7 MİLYAR DOLARLIK İHRACAT YAPILDI 
     9 aylık dönemde sektör üretiminin yüzde 63'ü ihraç edildi. Toplam taşıt aracı ihracatı yüzde 11 artışla 410 bin 455 adede yükseldi. 
     Otomotiv sektörünün ihracat tutarı yüzde 23 artışla 8.7 milyar dolar oldu. Yaklaşık 6 milyar doları ana sanayiden, 2.7 milyar doları yan sanayiden sağlandı. 
     Türkiye ihracatında 2. sıradaki otomotiv sanayinin, toplam ihracattaki payı yüzde 18.1 olarak belirlendi. 
     Otomobil ihracatı yüzde 5 artışla 235 bin 4 adede çıkarken, üretilen her 10 otomobilden 7'si ihraç edildi. Ticari araç ihracatı yüzde 22 artışla 175 bine çıktı. Traktör ihracatı ise yüzde 19 azalarak 6 bin adede geriledi. Hafif araç ihracatı 402 bin adet oldu. 
     Ford Otosan 123 bin adet hafif ticari araç, Toyota 105 bin otomobil, Oyak Renault 91 bin otomobil, Tofaş 29 bin otomobil ve 33 bin hafif ticari araç olmak üzere toplam 62 bin hafif araç ihraç etti. 
     OSD değerlendirmesinde, Eylül ayında 2004 yılına göre talepte hareketlenme görüldüğü, ancak 9 aylık dönemde talebin azalarak devam ettiği, bu dönemde toplam pazarın yüzde 6 ve otomobil pazarının ise yüzde 11 dolayında daraldığı bildirildi. 
     Üretimin ise pazardaki daralmaya karşılık, ihracattaki artışın desteği ile artışını sürdürdüğü vurgulanan değerlendirmede, ihracatın geçen yıl içinde başlayan yeni projelerle artış gösterdiği ancak bu yıl yeni proje eklenmediği için artış hızının giderek düştüğü belirtildi. 
     
</TEXT>
</DOC>
