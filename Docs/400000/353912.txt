<DOC>
<DOCNO> 353912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yazar/guclu.html </URL>
<DATE> 2005/06/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sayısalcıların işi zor 
</HEADLINE>
<TEXT>


Puanların ne anlama geldiğini anlatmadan önce, nasıl hesaplandıkları konusunda kısacık da olsa biraz bilgi vermek istiyorum. 
Önce, her test için ayrı ayrı olmak üzere dört yanlış bir doğruyu götürüyor. Ardından yine her test için Türkiye ortalamaları ve standart sapmaları hesaplanıyor. Yani hangi testleri kim ne kadar çözdü o bulunuyor. Ve bu katsayılar, o yıl sınava giren öğrencilerin başarı durumuna göre her yıl değişiyor. 
Puanlar hesaplanırken verdiğimiz o sabit sayıların tümü geçen yıla ait. Bu yılkilerin ne olacağı ise ancak ÖSS sonuçları açıklandıktan sonra belli olacak. Ama piyasadaki formüller içerisinde gerçeğe en yakın hesaplayanın Milliyet'inki olduğunu gönül rahatlığıyla söyleyebiliriz. 
Son beş yılın puan analizlerine baktığımızda önemli sapmalar yok. Artı, eksi üç, beş puanlık kaymalar olabiliyor. Bu da herkes için geçerli. Yani puanlarda bir düşme ya da yükselme olduğunda sevinmenize ya da paniğe kapılmanıza gerek yok. Önemli olan, rakibiniz olan diğer öğrencilerden, bir tane de olsa fazla soru yapmanız. Özellikle Matematik sorularının zorluğu konusunda uzmanlar görüş birliği içerisinde. Yani sayısalcıların işi zor gibi gözükse de puanlar artmaz aksine düşebilir. Ancak taban puanları belirleyen asıl faktör, tercihlerdir. Yani hangi fakülteyi, hangi adayların seçeceği çok önemli. Çok yüksek puanlı öğrenciler seçerse puanlar yükselir, düşük puanlı öğrenciler seçerse düşer. Bir önceki puanların altında kalacak ya da üstüne çıkacak diye bir kural yok. 
Örneğin tıp fakültelerinde puanların giderek düşmesi bu yüzden. Zorunlu hizmet nedeniyle bu yıl daha da düşebilir. Tıpkı Genetik'te olduğu gibi. Çünkü, mezunlar önlerini göremiyorlar. 
ÖSS puanı kadar orta öğretim başarı puanı OÖBP'nı da çok önemli. Bu arada OÖBP'nınızın ÖSYM'ye bildirildiğinden kesinlikle emin olun. Çek edin. Her yıl binlerce öğrencinin OÖBP yanlış ya da eksik gönderiliyor. Bu yüzden büyük mağduriyetler yaşanıyor. Hukuk, işletme, endüstri mühendisliği, uluslararası ilişkiler, mimarlık, iletişim, sınıf öğretmenliği, okul öncesi öğretmenlik, İngilizce öğretmenliği ve Matematik gibi joker mesleklere talep bu yıl da bir hayli fazla. Dolayısıyla puanlarında düşme bir yana, az da olsa yükselmeler olabilir. 
Tecihlerinizi yaparken, puanınızı en iyi şekilde değerlendirmek istiyorsanız, tümüyle alan tercihi yapmalısınız. Ama istisnai durumlar da olabilir. Örneğin, alan puanınızla, en çok istediğiniz fakülteye giremiyorsanız ve alandışı puanınız vakıf üniversitelerinin istediğiniz bölümüne yetiyorsa, bu fırsatı da kaçırmamalısınız. 
Sıralamanın nasıl yapılacağını, önceliklerin neler olacağını ve altın değerindeki diğer püf noktalarını da yarın ve sonraki üç gün içinde sizlerle paylaşmaya devam edeceğiz... 



</TEXT>
</DOC>
