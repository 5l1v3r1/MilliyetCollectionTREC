<DOC>
<DOCNO> 387743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur26.html </URL>
<DATE> 2005/10/18/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Antalya'da fırtına uyarısı 
</HEADLINE>
<TEXT>

     Antalya ve çevresinde bu akşam saatlerinde orta şiddette esmeye başlayacak rüzgarın, hızını artırarak, zaman zaman fırtına şiddetine ulaşacağı bildirildi. 
     Antalya Meteoroloji Bölge Müdürlüğü’nden yapılan meteorolojik ihbarda, bu akşam saatlerinde kuzey yönlerden orta kuvvette esecek rüzgarın, gece yarısından itibaren hızını artırarak zaman zaman fırtına şiddetine ulaşacağı belirtildi. 
     Rüzgarın hızının saatte, 30 ila 45, zaman zaman da 55 ila 65 kilometreye ulaşacağı vurgulanan ihbarda, kuzey yönlerden esecek rüzgar nedeniyle sıcaklıkların da özellikle iç kesimlerde hissedilir derecede azalacağı kaydedildi. 
     İhbarda, denizci ve balıkçılar için hava ve deniz durumuna da yer verilerek, Antalya, Alanya ve Anamur arasında denizde fırtına beklendiğini, bu akşam saatlerinde yıldız ve karayelden 3 ila 5 kuvvetinde esecek rüzgarın, gece yarısından itibaren hızını artırarak 4 ila 6, zaman zaman 7 ila 8 kuvvetinde ve saatte 16 ila 21, zaman 
     zaman 27 ile 33 deniz miline ulaşacağı belirtildi. 
     Denizin, orta açıklarda kaba dalgalı, dalga yüksekliğinin 1 ila 2, açıklarda ise 2,5 ila 3 metre dolaylarında olacağı ifade edilen ihbarda, havanın parçalı az bulutlu geçeceği, görüş uzaklığının ise 10 kilometre dolayında olacağı bildirildi. 
     
</TEXT>
</DOC>
