<DOC>
<DOCNO> 398807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/ekonomi/eko06.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fly Air, Erbil'e uçmaya hazırlanıyor 
</HEADLINE>
<TEXT>


ÖZLEM BAY 

Fly Air, 1 Aralık'tan itibaren Erbil uçuşlarına başlayacak. Fly Air Genel Müdür Yardımcısı Kaya Nomaler, gelen yoğun talep karşısında Erbil seferine başlamaya karar verdiklerini belirtti. 
Türkiye'de gerekli kurumlara başvurduklarını ve onay aldıklarını ifade eden Nomaler, Erbil'e pazartesi - perşembe olmak üzere haftada iki uçuş gerçekleştireceklerini söyledi. Fly Air'in Erbil uçuşlarında BMB 145 tipi uçakları kullanacaklarını belirten Nomaler, "Erbil seferlerimizde şirketin daha önce satın aldığı ancak hiç kullanmadığı, Türkiye'ye yeni gelen bir jet kullanacağız. Bu, 48 koltuklu, Brezilya yapımı küçük bir uçak" dedi. Erbil havaalanının uluslararası sertifiye edilmiş bir havaalanı olduğunu belirten Nomaler şöyle devam etti 

Tur operatörü var 
"Bu seferi kendi riskimizle yapmıyoruz. Orada anlaştığımız tur operatörüne full charter bazında veriyoruz. Bilet fiyatları konusunda henüz bir açıklama yapamam. Çünkü, biz kendi fiyatımızı belirledik onu deklare ettik, karşı taraf kabul etti. Biz, her uçuş için belirli bir ücret belirledik onu alacağız. Tur operatörü biletleri kaçtan satacak bilmiyoruz. Onlar koltuk başına k rlılığı koyup öyle satacaklar." 

Süleymaniye sırada 
Fly Air'in Süleymaniye'ye de sefer yapmayı planladığına değinen Nomaler, izin sorunu olduğunu kaydederek şunları anlattı "O havaalanının da uluslararası olarak sertifiye edildiği söyleniyor. Ama Irak Havacılığı'ndan uçuş için izin bekliyoruz. Bu izinler geldiğinde, uluslararası statüye kavuşmuş olduğu anlaşılacak. Ulusalararası havaalanı olmasının getirdiği bir takım yükümlülükler var. Onlar Süleymaniye Havaalanı'nda varsa rahatlıkla sefer yapılabiliriz." 


</TEXT>
</DOC>
