<DOC>
<DOCNO> 388077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonyas03.html </URL>
<DATE> 2005/10/19/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Madonna'dan sevgi dersleri 
</HEADLINE>
<TEXT>

     Amerikalı ünlü pop yıldızı Madonna, New York’ta üniversite öğrencilerine ders verdi. 
     Bir televizyon kanalı için "Size Bir Sır Vereceğim" adlı belgesel dizisi çeken Madonna, New York’taki Hunter Koleji’nde öğrencilerle bir araya geldi. 
     Çoğu, kendisinin bir dansçı olmak hayaliyle Michigan’dan New York’a geldiği yaşlarda bulunan öğrencilere konuşan Madonna, "Ben farklı olmak istiyordum. Birileri olmak istiyordum" dedi. 
     Bir öğrencinin kendisini başarıya kavuşturan etkenin ne olduğunu sorması üzerine 47 yaşındaki pop yıldızı, "Bu gerçekten cevaplayamayacağınız şeylerden biri ya başarıya açsınızdır ve onu yapmaya kararlısınızdır ya da değilsinizdir. Birileri kendilerini reddettiğinde, kendileri hakkında konuştuklarında onların söylediklerini kabullenen pek çok insan tanıyorum. Ben asla böyle yapmadım" şeklinde cevap verdi. 
     Bir Katolik olarak yetişen Madonna, çocuk sahibi olduktan sonra girdiği manevi arayış sonrasında Yahudi mistisizmine yöneldiğini ifade etti. "Bir şöhret olduğunuzda yaptıklarınızın dünyanın en önemli şeyi olduğunu düşünmeye, buna inanmaya başlarsınız ve maddi şeylere çok fazla bağlanırsınız" diyen Madonna, "Ben bu konuda suçluyum ve hala suçlu olmaya devam ediyorum, ama umut ediyorum ki daha az bağımlı hale geleceğim" ifadelerini kullandı. 
     Yahudi mistik öğretisi Kabala’yı araştırmaya başladığında soru sormaya ilk kez cesaret bulduğunu ifade eden Madonna, "Kabala herkes için en iyi şey olmayabilir, ama benim işime yaradı" şeklinde konuştu. 
     İngiliz film yapımcısı Guy Ritchie ile evli olan Madonna, üniversite öğrencilerine şu tavsiyede bulundu 
     "Yapılacak en iyi şey hayatınızı paylaşmak için birini bulmak ve onu şartsız sevmektir. Eğer bunu başarabilirseniz, pek çok şeyi başarmışsınız demektir." Aynı üniversitede daha önce de Marilyn Manson, Bill Gates, Şimon Peres, Melissa Etheridge ve Kanye West gibi değişik alanlardaki ünlülerin de dersler verdiği kaydedildi. 
     
</TEXT>
</DOC>
