<DOC>
<DOCNO> 394391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur02.html </URL>
<DATE> 2005/11/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Avcılar'da iplik deposunda patlama... 
</HEADLINE>
<TEXT>

     Avcılar’da bir iplik deposundaki patlamada, depodaki Suriye uyruklu 2 kişi hafif yaralandı. Hastaneye götürülen yaralılardan 1’i, tedavisi sırasında kaçtı. 
     Cihangir Mahallesi Uluğbey Caddesi 9 numaradaki iplik deposunda henüz belirlenemeyen nedenle patlama oldu. 
     Olay yerine giden polis ekipleri, depoda hafif şekilde yaralı olarak bulduğu 2 kişiyi ekip otomobiliyle Özel Anadolu Hastanesi’ne götürdü. 
     Suriye uyruklu oldukları öğrenilen bu kişilerden Mouhammed Arif ekip otomobilinde bekletilirken, başında kesik olan diğer kişiye hastanede müdahalede bulunuldu. 
     Tedavisi sırasında tuvalet ihtiyacını gidermek istediğini söyleyen bu kişi, hastaneden kaçtı. Polis, Mouhammed Arif’i gözaltına alarak polis merkezine götürdü. 
     Bu arada, olay yerine gelen Avcılar İtfaiye ekipleri, depoda çıkan yangını kontrol altına alarak söndürdü. 
     Tek katlı deponun arka kısmında meydana geldiği anlaşılan patlama nedeniyle deponun yan duvarının kısmen çöktüğü belirtildi. 
     Yetkililer, patlamanın nedenine ilişkin araştırmanın sürdüğünü kaydetti. 
     
</TEXT>
</DOC>
