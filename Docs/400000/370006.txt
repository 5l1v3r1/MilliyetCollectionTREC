<DOC>
<DOCNO> 370006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo24.html </URL>
<DATE> 2005/08/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Vali Güler Tüm dünyanın ilgisini çeken Formula 1'e hazırız... 
</HEADLINE>
<TEXT>

     İstanbul'da hafta sonunda düzenlenecek Formula 1 organizasyonu öncesi Başbakan Recep Tayyip Erdoğan'ın da katıldığı basın toplantısı yapıldı. 
     İstanbul Park Pisti'nin basın merkezinde gerçekleştirilen basın toplantısına, Başbakan Recep Tayyip Erdoğan'ın yanısıra İstanbul Valisi Muammer Güler, İstanbul Büyükşehir Belediye Başkanı Dr.Kadir Topbaş, Türkiye Odalar ve Borsalar Birliği TOBB Yönetim Kurulu Başkanı Rifat Hisarcıklıoğlu ve İstanbul Ticaret Odası İTO Yönetim Kurulu Başkanı Murat Yalçıntaş katıldı. 
     İstanbul Valisi Muammer Güler, İstanbul'un çok büyük organizasyonlara evsahipliği yapan bir dünya kenti konumuna geldiğini belirterek, ''Tüm dünyanın ilgisini çeken Formula 1 organizasyonuna hazırız'' dedi. 
     Havalimanlarından girişten itibaren her türlü kamu ve yerel hizmetler için planlamaların bitirildiğini anlatan Güler, ''Gümrük muhafaza, sağlık, elektrik, telekom ve güvenlikte her türlü önlem alınmıştır. 19 Ağustos'ta vali yardımcımızın başkanlığında hareket merkezi oluşturulmuştur. Bu organizasyonda emeği geçenleri yürekten kutluyorum'' diye konuştu. 
     
     TOPBAŞ ''22 KİLOMETRE YENİ YOL YAPTIK'' 

     İstanbul Büyükşehir Belediye Başkanı Dr.Kadir Topbaş ise, belediye olarak İstanbul Park Pisti'nin bağlantı yolları ve kavşaklarını zamanında yaptıklarını söyledi. 
     Topbaş, 22 kilometre yeni yol yaptıklarını, 20 kilometrelik bir yolu da islah ettiklerini belirterek, organizasyon sırasında kentiçi tanıtımlar da yapacaklarını bildirdi. 
     Yarışlar için seyircilere 75 bin kulak tıkacı dağıtacaklarını kaydeden Topbaş, ayrıca içinde İstanbul'u tanıtan dökümanların bulunacğı 50 bin hediye paketi de vereceklerini sözlerine ekledi. 
     
     HİSARCIKLIOĞLU ''HAYALİMİZİ GERÇEKLEŞTİRDİK'' 

     TOBB Yönetim Kurulu Başkanı Rifat Hisarcıklıoğlu ise şair Yahya Kemal Beyatlı'nın bir sözünü hatırlatarak, ''Yahya Kemal der ki 'insan bu alemde hayal ettiği müddetçe yaşar'. Buna yürekten inanıyorum. Biz de hayal ettik ve bu hayalimizi gerçekleştirdik. Şimdi sizlerle bu mutluluğu paylaşıyoruz. En sıkıntılı dönemlerinde maddi destek vererek projenin yürümesini sağladık. Mutluyuz'' diye konuştu. 
     Karşılaşılan zorluklara karşın projeyi zamanında bitirdiklerini anlatan Hisarcıklıoğlu, ''Bu yarış 203 ülkede yayınlanacak ve 2 milyar insan izleyecek. Televizyondan izleyenlerin binde 2'si tatil tercihlerini o ülkeden yana kullanmaktadır. Bu da 3 milyar dolar turizm geliri anlamına gelmektedir. Bu projenin gerçekleşmesinde devletimizin çok büyük desteğini gördük'' dedi. 
     
     YALÇINTAŞ ''300 TRİLYON LİRAYA MAL OLDU'' 

     İTO Yönetim Kurulu Başkanı Murat Yalçıntaş ise temelini 23 Eylül 2003'te attıkları İstanbul Park Pisti'nin altyapı ve çevreyollarıyla birlikte toplam 300 trilyon liraya mal olduğunu söyledi. 
     ''Bu kadar büyük bir proje söz verildiği tarihte bitti'' diyen Yalçıntaş, ''Bunun tek bir sebebi var o da siyasi iradenin verdiği destekdir. Bu destek olmasa bu açılışı yapamazdık. Bu nedenle Başbakanımız Sayın Recep Tayyip Erdoğan ve belediye başkanımız Kadir Topbaş'a teşekkür ediyorum'' diye konuştu. 
     Son 3 ayda günde ortalama 21 saat çalışıldığını anlatan Yalçıntaş, ''İstanbul'a 40 ile 60 bin arasında turist bekliyoruz. Bunların da Türkiye'ye 80 ile 120 milyon dolar arası bir gelir getireceklerini umuyoruz. Sadece yarış gününde 203 ülkeden izlendiğini düşünürseniz bunun reklam maliyetini 3.7 milyar dolar olarak hesapladık'' dedi. 
     Bu arada toplantı öncesi İstanbul Park Pisti'ne yarış günlerinde ulaşım planı, basın merkezinde bulunan ekranlardan medya mensupları ve katılımcılara gösterildi. 

     
</TEXT>
</DOC>
