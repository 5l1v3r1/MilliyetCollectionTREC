<DOC>
<DOCNO> 363330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun12.html </URL>
<DATE> 2005/07/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Çin'de köpekler para kadar değerli 
</HEADLINE>
<TEXT>

     Levent ULUÇER DHA 

      Sokaklarda sahipsiz ve başıboş köpek görmenin neredeyse imkansız olduğu Çin’in başkenti Pekin’de köpekler insan kadar değerli. 
     Köpeklerin bu kadar değerli olmasının iki sebebi var. Köpek etinin Çin mutfağında ayrı bir yeri olması ve bu hayvanların sahibinin üzerine belli bir ücret karşılığında tescillenmesi. Çinlilere çok lezzetli gelen köpek eti çok pahalı olduğu için pek fazla restoranda bulunmuyor. Pekin Belediyesi’nin 9 yıldır yaptığı uygulama köpek sahibi olmak isteyen vatandaşlara köpeklerini belli bir ücret karşılığında tescil ettirmelerini şart koşuyor. Belediye bu sayede bu yıl 80 milyon Yuan, yani yaklaşık 13 milyon YTL toplarken bu paraların büyük kısmı köpeklerin aşı masraflarında, kalanı da köpek çiftliklerinin işletilmesinde kullanılıyor. 
     
     TESCİL MASRAFI DÜŞÜNCE KÖPEK SATIŞI ARTTI 
     Pekin’de bir köpeğin tescil masrafı 5 bin Yuan, yani yaklaşık 800 YTL idi ancak bu miktar köpek sahibi olmak isteyenler tarafından yüksek bulununca belediye bu fiyatı bin Yuan a , yaklaşık 160 YTL’ye kadar düşürdü. Tescil masraflarının azalması daha fazla kişinin köpek sahibi olmasına neden oldu. Pekin de kayıtlı köpek sayısı yaklaşık 460 bin. Kent nüfusunun 12 milyon olduğu düşünüldüğünde Pekin’de 26 kişiye 1 köpek düşüyor. 
     Kıbrıs Rum Kesimi’nde öğrenim gören ve sokaklarda başıboş dolaşan köpekleri keserek yiyen Çinli öğrenciler geçen yıl uzun süre Rum basının manşetlerinde kalmıştı. 
     
</TEXT>
</DOC>
