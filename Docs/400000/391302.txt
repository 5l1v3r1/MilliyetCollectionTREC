<DOC>
<DOCNO> 391302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/spor/spo30.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Wederson'a iki maç ceza 
Profesyonel Futbol Disiplin Kurulu, Ankaragücü maçında kırmızı kart gören Ankarasporlu Wederson'a iki maç ceza verdi. Kurul ayrıca kötü ve çirkin tezahüratlar nedeniyle Trabzonspor'a 30, Galatasaray'a 20, Malatyaspor'a 5, Konyaspor ve Gaziantepspor'a ise 2 bin 500 YTL para cezası kesti. 

Sağlam sitem 
Kayserispor, Konyaspor galibiyetiyle ligde üçüncü sıraya yükselmenin sevincini yaşarken, Teknik Direktör Ertuğrul Sağlam, tribünlerin dolmamasından duyduğu memnuniyetsizliği dile getirdi. Sağlam, "Maça sadece 7 bin 200 seyirci gelmiş. Kupada da Trabzon'u farklı yenen bir Kayserispor, Konyaspor maçında bu kadar az seyirciye oynamamalıydı" dedi 

'Papila gaspetti' 
Gaziantepspor'da, Fenerbahçe maçının hakemi Cem Papila'ya öfke devam ediyor. Asbaşkan Ahmet Göymen, "Kendisinden beklenmeyen bir yönetim ortaya koyarak emeğimizi gaspetti. Alex'in aldatmaca hareketini fırsat bilerek, penaltıyı gösterdi. Aynı pozisyon bizim adımıza olsa penaltı çalamazdı. Fenerbahçe önünde Anadolu takımlarına penaltı çalmak yürek ister" dedi. 

Arıca sıkıntılı 
Samsunspor Teknik Direktör Erdoğan Arıca, devre arasında transfer yapılması için yönetime talepte bulundu. Karadeniz ekibi, 9 kişi kalan Erciyesspor önünde bir punla yetinilmesinin ardından taraftarın protestosuyla karşılaşmıştı. Arıca'nın biri kaleci olmak üzere, savunma ve orta sahaya mutlaka takviye yapılmasını istediği bildirildi. 

Hedef Fenerbahçe 
Rize'ye 1-0 mağlup olarak, 5 maç sonra kaybeden Sivasspor bu yenilgiyi çabuk unuttu. Teknik Direktör Werner Lorant, "Lig uzun bir maraton ve zaman zaman istediğimiz sonuçları alamayabiliriz. Şanssız bir maç yaşadık. Ama ligde şu ana kadar gösterdiğimiz performansı herkesin taktir etmesi gerekir. Biz Fenerbahçe maçını düşünüyoruz" dedi. 

Yıldırım'a cevap 
KULÜPLER Birliği Vakfı, İlhan Cavcav'ın istifasını isteyen Fenerbahçe Başkanı Aziz Yıldırım'a dünkü toplantının ardından yanıt verdi. Açıklamada, "Kulüpler Birliği başkanı'nı istifaya davet etmenin yeri genel kuruldur. Başkan demokratik yöntemlerle genel kurulda seçilir. Başkanın istifası şahsi keyfe bağlı değildir" ifadeleri yer aldı. 

Özerten'den itiraf 
MERKEZ Hakem Kurulu Başkanı Ufuk Özerten, dün düzenlediği haftalık olağan basın toplantısında çarpıcı açıklamalar yaptı. Özerten, "Hakemlerin en büyük problemi, yürek ve beyin arasındaki hatta ortaya çıkıyor. Yaşanan çok stresli haftada hakemlerin de bir kısmı bundan nasiplerini aldı. Cem Papila, Appiah'a ikinci sarıyı göstermeliydi. Sihirbaz değiliz. Herkes bize yardımcı olmalı" dedi. 

Bıçakcı çark etti 
FUTBOL Federasyonu Levent Bıçakcı, Tahkim Kurulu seçimiyle ilgili kararını değiştirdi. En geç kasım ayı sonunda olağanüstü genel kurul yapma sözü veren Bıçakcı'nın bu kararından vazgeçtiği öğrenildi. Bıçakcı'nın "Devre arası seçim yaparız" dediği bildirildi. Federasyon Başkanı'nın düşüncesini değiştirmesinde Beşiktaş asbaşkanı Murat Aksu'nun etkili olduğu iddia edildi. 

Maradona sahada 
ARJANTİNLİ efsane futbolcu Maradona'nın, Brezilya Milli Takımı'nın eski savunma oyuncusu Julio Cesar onuruna yapılacak maçta forma giyeceği açıklandı. Alman futbol kulübü Borussia Dortmund'dan yapılan açıklamaya göre, Arjantinli yıldız, "Julio ve arkadaşları" takımında, Brezilyalı eski yıldızlar Taffarel, Bebeto ve Dunga ile birlikte yer alacak. 

Kimi 1 ay yok 
FORMULA 1'de şampiyon Alonso'nun ardından sezonu ikinci sırada kapatan Kimi Raikkonen, ülkesi Finlandiya'da ameliyat oldu. Dizinden başarılı bir operasyon geçiren Fin pilotun, bu nedenle bir ay boyunca takımı Mclaren Mercedes'le antrenmanlara çıkamayacağı açıklandı. 

Hüseyin'denyedi sayı 
Fransa Ligi'nde Le Mans takımının formasını giyen eski milli basketbolcumuz Hüseyin Beşok, Le Havre'yi deplasmanda 73 - 68 mağlup ettikleri lig maçında 7 sayı 7 ribaund ile oynadı. Yedinci haftada altıncı galibiyetini alan Le Mans'ta Ruzic attığı 16 sayı ile takımının en skorer isim oldu. 


</TEXT>
</DOC>
