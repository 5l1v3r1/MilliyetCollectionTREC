<DOC>
<DOCNO> 353921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun02.html </URL>
<DATE> 2005/06/21/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
ABD'lilerin yüzde 59'u artık Irak'taki savaşa karşı çıkıyor 
</HEADLINE>
<TEXT>

     ABD'de yapılan son bir ankete göre, Amerikan kamuoyunun Irak'taki savaşa ve terörle mücadeleye yönelik desteği her geçen gün düşüyor. 
     Hafta sonu yapılan ve sonuçları dün akşam açıklanan CNN USA Today Gallup anketine göre, Amerikan halkının yüzde 59'u Irak'taki savaşa artık karşı çıkarken, savaşa destek verenlerin oranı yüzde 39'da kalıyor. Destek verenlerin Mart ayındaki oranının ise yüzde 47 olduğuna dikkat çekiliyor. 
     Bush yönetiminin teröre karşı yürüttüğü mücadeleden tatmin olanların oranında da büyük düşüş yaşandığını ortaya koyan kamuoyu araştırması, Amerikan halkının yüzde 47'sinin mevcut durumdan memnun olmadığını gösterdi. Bu rakamın şubat ayında yüzde 35 olduğuna dikkat çekilirken, bir ölçüde durumdan memnun olanların oranının ise yüzde 42 olduğu belirtildi. 
     Kamuoyu araştırmasına göre, ABD'ye yönelik bir terör saldırısına 'büyük bir olasılık' olarak bakanların oranı şubat ayında yüzde 10 iken, şu an yüzde 4'e gerilemiş durumda. Halkın yüzde 31'i ise ABD'ye yönelik bir terör saldırısının 'bir ölçüde olası' olduğuna inanırken, yüzde 63'ü böyle bir saldırıyı olası görmüyor. 
     Buna rağmen ABD'nin Guantanamo Körfezi'ndeki tutuklulara davranış tarzını onaylayanların oranının yüzde 52 olduğunu gösteren kamuoyu araştırması, halkın yüzde 37'sinin ise bunu tasvip etmediğini gösterdi. Öte yandan, halkın yüzde 58'i Guantanamo'daki hapishanenin kapatılmaması gerektiğini savunurken, tersini isteyenlerin oranı ancak yüzde 36'yı buluyor. 
     Anket sonuçlarına göre, Bush yönetiminin ABD vatandaşlarını terörden koruyabileceğine güçlü şekilde güvenenlerin oranı yüzde 23'e gerilerken, orta düzeyde güvenenlerin oranı yüzde 38'e çıktı. Bu konuda Bush yönetimine güvenmeyenlerin oranı ise Şubat ayında bulunduğu yüzde 10'luk seviyesinden yüzde 17'ye tırmandı. 
     
</TEXT>
</DOC>
