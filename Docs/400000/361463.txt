<DOC>
<DOCNO> 361463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur27.html </URL>
<DATE> 2005/07/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Nasreddin Hoca'nın gölü kuruyor... 
</HEADLINE>
<TEXT>

     Yaklaşık 15 yıl önce 3 kilometrekare genişliğe sahip olan Akşehir Gölü’nün alanı 70 
     kilometrekarenin altına düştü. Göldeki en fazla derinlik 15 metrelerden 1.5 metreye kadar indi. Akşehir Tarım İlçe Müdürü Bahri Karaman, AA muhabirine yaptığı açıklamada, adı göle maya çalma fıkrası nedeniyle ünlü mizah ustası Nasreddin Hoca’yla birlikte anılan Akşehir Gölü’nün kuraklıktan ciddi boyutlarda etkilendiğini söyledi. Gölün yaklaşık 15 yıl önce 3 kilometrekarelik alana sahip olduğunu ifade eden Karaman, bunda gölü besleyen kaynakların önemli rol oynadığını bildirdi. Akşehir Gölü’nün yıllarca Eber Gölü’nün yanı sıra özellikle Sultandağları’ndan gelen yağmur ve kar sularının oluşturduğu akarsular tarafından beslendiğini vurgulayan Karaman, "Önceden ağustosa kadar karların görüldüğü Sultandağları’nın zirvesinde mayıs ayı geldiğinde kar kalmıyor. Bu kaynakların kurumasında en büyük etken" dedi. Karaman, kaynakların giderek azalmasına bağlı olarak göldeki su seviyesinin de hızla düştüğünü belirterek, şunları kaydetti "Dağlardan yağmur ve kar suyu gelmiyor. Birçok su kaynağı kurumuş durumda. Eber Gölü kendini besleyemiyor ki Akşehir Gölü’ne su versin. Küresel ısınma, yağışların az olması, yeraltından sulama amaçlı sürekli su çekilmesi ve kaynakların kesilmesiyle göl yok olmaya doğru gidiyor. Şu anda gölün tüm kıyıları adeta bataklık haline geldi. Önceden 15 metreye ulaşan gölün derinliği şimdi en fazla 1.5 metreye kadar düştü." Gölün alanının 3 kilometrekareden 70 kilometrekarenin altına kadar düştüğünü vurgulayan Karaman, geçen yıl 95 kilometrekare alana sahip olan gölün sadece 1 yıl içinde 25 kilometrekare küçüldüğünü ifade etti. Karaman, şu anda gölü sadece Akşehir Belediyesi’nin kanalizasyon atıklarının beslediğini ifade ederek, "Kendini besleyen kaynakların kuruması nedeniyle Akşehir Gölü, birkaç yıl içinde yok olacak. Gölde balık bile kalmadı. Yapacak birşey de yok. Tek çare kış aylarında yeterince yağmur ve kar yağması için dua etmek" dedi. Bu yıl düzenlenen şenliklerde, temsili Nasreddin Hoca’nın kıyılarının bataklık haline gelmesi yüzünden gölün yakınlarındaki kanala maya çalabildiğini dile getiren Karaman, "Yakında Nasreddin Hoca’nın maya çalabileceği suyu bile bulmak zor olacak" diye konuştu. 
     
</TEXT>
</DOC>
