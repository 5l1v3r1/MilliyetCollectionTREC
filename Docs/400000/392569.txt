<DOC>
<DOCNO> 392569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/soneko14.html </URL>
<DATE> 2005/11/06/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Körfez ülkelerinin yatırım paylarının yüzde 10'u Türkiye'ye çekilecek 
</HEADLINE>
<TEXT>

     Birleşik Arap Emirlikleri BAE Abu Dabi Planlama ve Ekonomi İdaresi Başkanı ve İcra Kurulu Üyesi, BAE Emirinin kardeşi Prens Şeyh Hamid Bin Zayed Al Nahyan, Devlet Bakanı Kürşad Tüzmen'in davetlisi olarak, temaslarda bulunmak üzere Ankara'ya geldi. 
     Şeyh Nahyan'ı, Esenboğa Havaalanı'nda, Devlet Bakanı Tüzmen karşıladı. 
     Tüzmen, havaalanında gazetecilere yaptığı açıklamada, artan hidrokarbon fiyatlarına bağlı olarak Körfez ülkelerinde oluşacak yıllık yaklaşık 150 milyar dolar tutarında nakit fazlasının bir bölümünün de Türkiye'deki yatırımlara yönelmesi için uygun koşullar oluştuğunu söyledi. 
     Türk ekonomisindeki istikrar ve uygun koşullara paralel olarak Körfez menşeli yabancı sermaye girişlerinin daha da artmasını beklediklerini vurgulayan Tüzmen, Körfez ülkelerinde oluşacak nakit fazlasının yüzde 10'unu Türkiye'ye çekmeyi hedeflediklerini kaydetti. 
     Söz konusu fazladan dolayı bu ülkelerde artan alt ve üst yapı yatırımlarından Türk müteşebbislerinin payının da artmasını beklediklerini anlatan Tüzmen, bölgesel serbest ticari alanların oluşmasına ve büyük ölçekli işbirliği projelerine önem verdiklerini dile getirdi. 
     Bakan Tüzmen, bu projeleri de Türkiye-Irak-Körfez ülkeleri ve Türkiye-Suriye-Ürdün-Suudi Arabistan ana ulaştırma koridorlarında hızlı ve güvenli karayolu ulaştırmasını sağlayacak otoyol, hızlı demiryolu projeleri ile modern gümrük altyapıları ve mevzuatın oluşturulması olarak sıraladı. 
     BAE'ye ihracatın 2002 yılında 452 milyon dolar iken, geçen yıl 1.1 milyar dolara yükseldiğini, bu yıl da 1.8 milyar doları aşmasını beklediklerini vurgulayan Tüzmen, toplam 4 milyar dolara mal olacak Dubai hafif raylı taşıma sistemi projesinin, aralarında bir Türk firmanın da bulunduğu konsorsiyum tarafından yapıldığını, Palm adası ve International City gibi büyük projelerde de yine Türk firmaların yer aldığını söyledi. 
     
     ŞEYH NAHYAN 
     Birleşik Arap Emirlikleri BAE Abu Dabi Planlama ve Ekonomi İdaresi Başkanı ve İcra Kurulu Üyesi, BAE Emirinin kardeşi Prens Şeyh Hamid Bin Zayed Al Nahyan da konuşmasında, iki ülke arasındaki eskiye dayanan dostane ilişkilere dikkat çekerek, iki ülke ilişkilerinin daha da artırılmasını istediklerini söyledi. 
     Nahyan, Türkiye'de bulunduğu sürede yetkililerden bilgi alacağını ve Türkiye'deki yatırım imkanlarını araştıracağını kaydetti. 
     Bakan Tüzmen ile Ankara ve İstanbul'da işadamlarıyla iş yemeğine katılacak olan Nahyan'ın, yarın Başbakan Recep Tayyip Erdoğan, Devlet Bakanı Tüzmen, Devlet Bakanı Ali Babacan, Maliye Bakanı Kemal Unakıtan ve Enerji ve Tabii Kaynaklar Bakanı Hilmi Güler ile görüşmesi bekleniyor. 
     Özelleştirme İdaresi Başkanlığı'ndan özelleştirme brifingi de alacak olan Nahyan, Çarşamba günü Toyota ve Erdemir fabrikalarında incelemelerde bulunacak. 
     
</TEXT>
</DOC>
