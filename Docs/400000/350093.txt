<DOC>
<DOCNO> 350093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur15.html </URL>
<DATE> 2005/06/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sokakta bulduğu cisim elinde patladı 
</HEADLINE>
<TEXT>

     Sivas’ın Yıldızeli İlçesi’nde, sokakta bulduğu cismi çakmakla ateşleyen çocuğun parmağı koptu. 
     AA muhabirinin aldığı bilgiye göre, ilköğretim okulu 8. sınıf öğrencisi İlyas Kondu 14 , Yeşilyurt Mahallesi’nde oynarken bir cisim buldu. İlyas Kondu, çakmakla ateşlediği cismin patlaması sonucu ağır yaralandı. 
     Patlamada baş parmağı kopan, işaret parmağı ve yüzü yaralanan çocuk, ailesi tarafından Cumhuriyet Üniversitesi Tıp Fakültesi Araştırma Hastanesi’ne kaldırıldı. 
     Plastik Cerrahi Servisi’nde tedavi altına alınan Kondu, AA muhabirine yaptığı açıklamada, uzun ve ince bir cisim bulduğunu belirterek, "Ne olduğunu bilmediğim bu cismi çakmağımla ateşleyince büyük bir gürültüyle patladı" dedi. 
     Olayla ilgili soruşturma başlatıldığını kaydeden yetkililer, balık tutmak için kullanılan patlayıcılardan olduğu tahmin edilen cismin araştırıldığını bildirdiler. 
     
</TEXT>
</DOC>
