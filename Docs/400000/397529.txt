<DOC>
<DOCNO> 397529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/spo10.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim için geri sayım başladı 
</HEADLINE>
<TEXT>


Federasyonun önceki gün yaptığı toplantıda Başkan Levent Bıçakcı'ya yöneltilen ağır eleştiriler sonrası olağanüstü genel kurul için düğmeye basıldı 

CEMAL ERSEN 


Futbol Federasyonu başkanvekili Hasan Doğan, Başbakan Recep Tayyip Erdoğan'a futbolda son dönemlerde yaşanan olaylarla ilgili bilgi verdi. Ankara'da dün Başbakan Erdoğan ile biraraya gelen Doğan'ın, "olağanüstü seçim sürecinin" başladığını ifade ettiği kaydedildi. 
Federasyona duyulan güvenin İsviçre maçı sonrası yaşanan olaylarla birlikte sarsıldığını dile getiren Doğan'ın, FIFA Disiplin Kurulu tarafından Türkiye'ye verilecek cezanın belli olmasının ardından olağanüstü genel kurul için tarih belirleneceğini söylediği öğrenildi. Yönetim Kurulu içindeki huzursuzlukların had safhaya çıktığını ve Başkan Levent Bıçakcı'ya gösterilen tepkileri de anlattığı bildirilen Doğan'ın, yeni başkan adaylarıyla ilgili olarak da Başbakan Erdoğan'a bilgi aktardığı belirtildi. 

Karar yönetimin 
Önceki gün yapılan yönetim kurulu toplantısında Başkan Levent Bıçakcı'ya yöneltilen ağır eleştirilerden sonra olağanüstü genel kurul için düğmeye basılırken, seçim kararını 3813 sayılı yasanın 5. maddesine göre yönetim kurulunun alacağı bildirildi. Başkanvekili Şekip Mosturoğlu ve Profesyonel İşlerden Sorumlu yönetim kurulu üyesi Mahmut Özgener'in görevlerini bırakmalarının ardından, diğer başkanvekili Hasan Doğan'ın da Bıçakcı'dan desteğini çektiği ifade edildi. 
Bıçakcı başkanlığındaki Futbol Federasyonu'nun ömrünü tamamladığı görüşünü taşıyan Hasan Doğan'ın, "Bu iş bitti. Ancak cezanın açıklanacağı tarihe dek sorumluluğumuz devam edecek" şeklinde konuştuğu kaydedildi. Mahmut Özgener'in Bıçakcı'ya yönelik ağır eleştiriler içeren konuşmasına yönetim kurulu üyelerinin büyük bölümünün destek verdiğine dikkat çekilirken, FIFA tarafından verilecek cezanın açıklanması geciktiği takdirde, olağanüstü genel kurulun Ocak ayı sonunda yapılabileceği ileri sürüldü. 

Bern'de zirve 

Futbol Federasyonu Başkanı Levent Bıçakcı ile İsviçre Futbol Federasyonu Başkanı Ralph Zloclower, Dünya Kupası elemeleri play-off baraj rövanş maçında yaşananların ardından dün İsviçre'nin Bern kentinde biraraya geldi. İki başkan, bu olayların kendileri için artık bir sorun teşkil etmediği konusunda fikir birliğine vardı. Maç sonrasında meydana gelenlerin Türk misafirperverliği ile bağdaşmadığını ifade eden Bıçakcı, meslektaşına üzüntülerini bildirdi. 


</TEXT>
</DOC>
