<DOC>
<DOCNO> 398728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo31.html </URL>
<DATE> 2005/11/28/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Çaykur Rizespor, her kesimden destek bekliyor... 
</HEADLINE>
<TEXT>

     Çaykur Rizespor Teknik Direktörü Sakıp Özberk, takım olarak her kesimden desteğe ihtiyaçları olduğunu söyledi. 
     Özberk, yaptığı açıklamada, zor bir haftaya girdiklerini belirterek, ''Ligin ilk yarısında son üç maçımızı oldukça zorlu takımlara karşı oynayacağız. Bu hafta kendi sahamızda Kayseri Erciyesspor ile karşılaşacağız. Son iki haftada düşen bir form grafikleri var gibi gözüküyor. Ama böyle değerlendirmemek lazım. Deplasmanda çok iyi sonuçlar alıyorlar. Bizim de bunlara hazırlıklı olmamız lazım'' diye konuştu. 
     Özberk, ilk yarının son üç maçının kendileri açısından önemli olduğunu belirterek, ''Her kesimin desteğine ihtiyacımız var. Bu oyuncular bizim oyuncularımız, bu takım bizim takımımız'' dedi. 
     Öte yandan yeşil mavililer Kayseri Erciyespor maçı hazırlıklarını bugün yaptığı tek antrenman ile sürdürdü. Antrenmanda futbolcular, kondisyon ağırlıklı bir çalışma yaptı. 
     Çaykur Rizespor'da hafif sakatlığı bulunan Fahri, antrenmana katılmadı. 
     
</TEXT>
</DOC>
