<DOC>
<DOCNO> 351486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko09.html </URL>
<DATE> 2005/06/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çukurova Alfa'yla kapsamlı bir finansman paketi için çalışıyoruz 
</HEADLINE>
<TEXT>

     Çukurova Holding, Tasarruf Mevduatı Sigorta Fonu’na TMSF olan borçlarının tamamının geri ödenmesi için kapsamlı bir finansman paketi oluşturulması konusunda Alfa Grubu’yla çalışmaların devam ettiğini bildirdi. 
     Çukurova Holding’den İMKB’ye gönderilen açıklamada, basında Alfa Telekom’un Turkcell hisse senetlerinin satın alınması için gruba resmi teklifte bulunduğuna ilişkin haberlerin yer aldığı hatırlatılarak, buna ilişkin ortaklıktan açıklama istendiği belirtildi. 
     Bu şekilde yeni bir teklifin gruba ulaşmadığı kaydedilen açıklamada, sözkonusu haberdeki ifadelerin Alfa Grubu’ndan Mart 2005’te alınan ve o tarihte Telia Sonera ile görüşüldüğü için işleme konulmayan teklife ait olabileceğinin düşünüldüğü ifade edildi. 
     Ancak, Çukurova Grubu’nun TMSF’ye olan borcunun tamamının geri ödenmesi için kapsamlı bir finansman paketi oluşturulması konusunda Alfa Grubu ile çalışmaların devam ettiği bildirildi. 
     Turkcell’den yapılan açıklamada ise şirketin sözkonusu teklife taraf olmadığı veya şirkete iletilen herhangi bir bilgi bulunmadığı için kamuya açıklanacak herhangi bir bilginin bulunmadığı kaydedildi. 
     
</TEXT>
</DOC>
