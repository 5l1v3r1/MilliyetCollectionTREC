<DOC>
<DOCNO> 389982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/dunya/adun.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Esad çırpınıyor 
</HEADLINE>
<TEXT>


Olası yaptırımları önlemeye çalışan Suriye lideri, Putin'den yardım istedi. Beşar Esad, ABD, İngiltere ve Fransa'ya da Hariri suikastına karışmış olabilecek Suriyelilerin yargılanacağı sözünü verdi 

DIŞ HABERLER SERVİSİ 


Suriye lideri Beşar Esad, BM müfettişlerinin eski Lübnan Başbakanı Refik Hariri'ye 14 Şubat'ta Beyrut'ta düzenlenen suikastta Suriye'nin parmağı olduğu yolunda rapor vermesinin ardından, BM'nin ülkesine karşı yaptırım kararı almaması için girişimlerini yoğunlaştırdı. 
Suriye lideri, bir taraftan BM Güvenlik Konseyi üyelerine herhangi bir şekilde olaya karışmış olabilecek Suriye vatandaşlarının yargılanacağı sözünü verirken, bir yandan da Rusya lideri Vladimir Putin'den yardım istedi. 

Mektup yazdı 
Esad, BM Güvenlik Konseyi üyesi ABD, İngiltere ve Fransa'ya gönderdiği mektupta Hariri suikastına karışanların adalet önüne çıkarılacağını vurguladı. Washington Post gazetesinin haberine göre, Esad, geçtiğimiz pazar günü gönderdiği mektupta, "BM raporunun Suriye üzerinde siyasi baskı unsuru olarak kullanılmasının, bölgede önemli ve ciddi yankıları olabileceği" uyarısında da bulundu. 
Rusya lideri Vladimir Putin'i telefonla arayan Esad, raporla ilgili olarak Suriye'nin tutumu ve BM ile yapılan işbirliği konusunda bilgi verdi. Esad, bölgede yeni bir gerilimin yaratılmaması için uluslararası toplumun dengeli bir şekilde hareket etmesi gerektiğini ifade ettikten sonra bu konuda Putin'in yardımcı olmasını istedi. 
BM Soruşturma Komisyonu Başkanı Alman Müfettiş Detlev Mehlis raporunda, Hariri'nin Suriye ve Lübnan istihbarat servislerinin hazırladığı terörist bir eylem sonucu suikasta kurban gittiğini, Suriye'nin de soruşturmaya pek yardımcı olmadığını iddia etmişti. 

Yaptırım tasarısı 
ABD, Fransa ve İngiltere, Suriye'ye yönelik bir karar tasarısı hazırlayarak BM Güvenlik Konseyi üyeleri arasında dolaştırmaya başladı. Suriye'yi, adı Hariri suikastına karışan hükümet yetkililerini tutuklamaya ve BM soruşturma komisyonu ile işbirliğine çağıran tasarıda, aksi halde Şam yönetiminin yaptırımlarla karşı karşıya kalabileceği belirtiliyor. 
Tasarıda, Suriye'den suikastla ilgili bütün yetkilileri ya da kişileri sorgulanmak üzere BM soruşturma komisyonuna teslim etmesi isteniyor. ABD'nin BM Daimi Temsilcisi John Bolton, Güvenlik Konseyi'nin önümüzdeki pazartesi dışişleri bakanları düzeyinde toplanarak karar tasarısını ele alacağını söyledi. 

Baskılar artacak 
Tasarının kabul edilmesinin beklendiğini ifade eden diplomatik kaynaklar ise bunun Suriye üzerindeki baskıları artıracağına dikkat çektiler. 
Savcı Detlev Mehlis, Suriye'nin suçlanmasının ardından komisyon üyelerine ölüm tehditleri gelmeye başladığını bildirdi. 


</TEXT>
</DOC>
