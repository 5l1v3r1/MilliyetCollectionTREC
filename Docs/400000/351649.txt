<DOC>
<DOCNO> 351649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/dunya/dun04.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapay döllenme referandumu geçersiz 
</HEADLINE>
<TEXT>


DIŞ HABERLER SERVİSİ 


İtalya'da yapay döllenme konusundaki 10 Şubat 2004 tarihli yasadaki bazı kısıtlamaları ortadan kaldırma amacıyla dün gerçekleştirilen referandum fiyaskoyla sonuçlandı. İçişleri Bakanlığı'nın açıklamasına göre, seçmenlerin sadece yüzde 25.9'u oy kullandı. Seçmenlerin yüzde 50'den 1 fazlasının oy kullanması şartından oluşan yasal barajın aşılamaması referandumu geçersiz kılarken, öngörülen değişiklikler de yapılamayacak. Başbakan Silvio Berlusconi, yorum yapmaktan kaçınırken, Yeniden Komünist Yapılanma Partisi Başkanı Fausto Bertinotti, halkı sandık başına gitmemeye çağıran Roma Katolik Kilisesi'ni suçladı. Kilisenin aksine halkı sandık başına çağıran Ulusal İttifak Partisi UİP Genel Başkanı ve İtalya Dışişleri Bakanı Gianfranco Fini, istifa etmeyeceğini açıklarken, UİP Başkan Yardımcısı Gianni Alemanno, istifa mektubunu Fini'ye gönderdi. 


</TEXT>
</DOC>
