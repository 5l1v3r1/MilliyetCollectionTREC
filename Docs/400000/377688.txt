<DOC>
<DOCNO> 377688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun13.html </URL>
<DATE> 2005/09/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
The Guardian CIA, terör zanlılarına işkence yapıyor 
</HEADLINE>
<TEXT>

     İngiltere'de yayımlanan The Guardian gazetesi, CIA'nin terör zanlılarını özel uçaklarla dünyanın çeşitli bölgelerindeki bazı ülkelere göndererek işkenceye tabi tuttuğunu, buna İngiltere'den de lojistik destek aldığını yazdı. 
     ABD tarafından yakalanan terör zanlılarının dünyanın değişik yerlerinde işkenceye uğradıklarına ilişkin iddiaların, Birleşmiş Milletler insan hakları raportörü Martin Scheinin'in başkanlığındaki heyet tarafından soruşturulmaya başlandığını duyuran gazete, ''Bu gizli operasyonlarda kullanılan uçaklar İngiliz havaalanlarına uçup, buralarda yakıt ikmali yapıyor'' ifadesini kullandı. 
     11 Eylül saldırılarından bu yana İngiliz havaalanlarının en az 210 kez bu amaçla kullanıldığını, kendi araştırmalarına dayanarak iddia eden The Guardian gazetesi, İngiltere Dışişleri Bakanlığının ise bu konuda bilgi sahibi olunmadığını söylemekle yetindiğini yazdı. 
     Böyle bir iznin hiçbir uçağa verilmediğine dair bir savunmanın da Avam Kamarası Dış İlişkiler Komisyonu'na verilen yazılı bir yanıtta yer aldığına dikkat çekilen Guardian'ın haberinde, şunları kaydedildi 
     ''Bakanlık tarafından bize verilen yanıtta da bu bir komplo teorisi olmaktan öteye anlam taşımıyor denildi. Savunma Bakanlığı yetkilileri ise bu tür uçuşlardan haberdar olduklarını, ancak görmezden gelmeyi tercih ettiklerini kabul ediyor. Bir yetkili, Bu bizim işimiz değil. Bize bu uçakların niye bizim hava sahamızı ve alanlarımızı kullandığını sormak düşmez diyor.'' The Guardian, CIA tarafından düzenlendiğini öne sürdüğü bu işkence turlarının hedef ülkeleri arasında ise Mısır, Ürdün, Fas, Afganistan, Özbekistan ve Suriye'nin bulunduğunu iddia etti. 
     Guardian'ın iddiasına göre, CIA uçaklarının İngiltere'de yakıt ikmali yaptığı havaalanları arasında da Belfast, Birmingham, Heathrow, Bournemouth, Brize norton, Gatwick, Glasgow, Luton, Northolt, Stansted gibi, ülkenin en büyük alanları bulunuyor. 
     
</TEXT>
</DOC>
