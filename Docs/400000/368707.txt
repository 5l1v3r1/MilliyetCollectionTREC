<DOC>
<DOCNO> 368707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo34.html </URL>
<DATE> 2005/08/10/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
Bursaspor'dan "Süper Lige Yürüyüş" balosu... 
</HEADLINE>
<TEXT>

     İkinci Lig A Kategorisi takımlarından Bursaspor Kulübü Yönetim Kurulu tarafından, "Süper Lig’e büyük yürüyüş" balosu düzenlendi. 
     Kültürpark’ta düzenlenen geceye, Futbol Federasyonu Başkanı Levent Bıçakçı ve Milli Takımlar Teknik Direktörü Fatih Terim de katıldı. 
     Bursaspor Kulübü Başkanı Levent Kızıl, "İnşallah şampiyonluğumuzu Atatürk Stadı’nda daha muhteşem şekilde kutlayacağız" dedi. 
     Bursa Valisi Nihat Canpolat ve Büyükşehir Belediye Başkanı Hikmet Şahin de yeşil beyazlı kulübün yerinin Süper Lig olduğunu belirterek, Bursaspor’un, birlik ve beraberlik içinde Süper Lig’e çıkacağına inandıklarını söyledi. 
     Büyük bir coşku içinde geçen ve çok sayıda davetlinin katıldığı baloda, kulübün kurucu üyelerine ve 1967 yılında 1.lig’e çıkan takımın oyuncularına plaket verildi. 
     Havai fişek ve sinevizyon gösterilerinin yapıldığı gecede, şarkıcı Petek Dinçöz de sahne aldı. 
     
</TEXT>
</DOC>
