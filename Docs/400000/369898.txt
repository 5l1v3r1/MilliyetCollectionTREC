<DOC>
<DOCNO> 369898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun18.html </URL>
<DATE> 2005/08/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Rum Bakan Türkiye'yi AB'ye şikayet edeceğiz 
</HEADLINE>
<TEXT>

     Rum Bayındırlık ve Ulaştırma Bakanı Haris Thrasu, Rum yönetiminin, Rum bandıralı gemileri limanlarına kabul etmediği için Türkiye'yi AB'ye şikayet edeceğini söyledi. 
     Fileleftheros gazetesinin haberine göre Thrasu, ''İberia'' bayrağı taşıyan ve Güney Kıbrıs'a kayıtlı olan ''Hans Siol'' adlı geminin Dörtyol Limanı'na girişine izin verilmemesine değinerek, ''Türkiye'nin bu tutumunu değiştirmek zorunda kalacağını'' iddia etti. 
     Türkiye'nin Rum bandıralı gemilerle yönetici şirketi Güney Kıbrıs'a kayıtlı olan gemilere, limanlarına girmesine izin vermediğini belirten Thrasu, ''Hans Siol'' gemisi konusunun ilk kez olmadığını söyledi. 
     Thrasu, ''Türkiye, bugüne kadarki tutumunu değiştirmek ve protokolün imzalanmasının ardından buna tamamen uymak zorundandır. Mazeret olarak belki hala protokolün Meclis'te onaylanmamış olmasını gösteriyor. Biz çabalarımıza devam edeceğiz ve diğer AB ülkelerinin de baskısıyla, Türkiye'nin yükümlülüklerini anlamasını sağlamayı başaracağımıza inanıyorum'' diye konuştu. 
     
</TEXT>
</DOC>
