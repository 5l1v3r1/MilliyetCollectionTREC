<DOC>
<DOCNO> 368125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur15.html </URL>
<DATE> 2005/08/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kayseri'de ölen bebeklerin sayısı 8'e çıktı 
</HEADLINE>
<TEXT>

     Erciyes Üniversitesi Tıp Fakültesi Hastanesi Yenidoğan Servisi’nde enfeksiyon nedeniyle hayatını kaybeden bebek sayısı 8’e çıktı. 
     Tıp Fakültesi Hastanesi Yenidoğan Sorumlusu Prof. Dr. Neşide Çetin, AA muhabirine yaptığı açıklamada, servislerinde görülen enfeksiyon nedeniyle 2 bebeğin daha öldüğünü bildirdi. 
     Bebek ölümlerine yol açan enfeksiyonun kontrol altına alınabilmesi için çalışmaların devam ettiğini hatırlatan Çetin, şu bilgileri verdi 
     "Geçen hafta çarşamba günü servisimizde ortaya çıkan enfeksiyon nedeniyle 6 prematüre bebeğimizi karın şişmesi, solunum durması ve morarma şikayetleri sonucu kaybetmiştik. Aynı kapsamda yoğun bakımda tedavi gören bebeklerimizden ikisini daha kaybettik. Böylece enfeksiyon nedeniyle ölen bebek sayısı 8’e çıktı. Yoğun bakım servisimizde 15 bebeğin tedavisi sürüyor. 1 bebeğin durumu ise kritik." Enfeksiyonun kontrol altına alınabilmesi için hasta kısıtlamasına gittiklerini, yenidoğan servisine hasta kabul edilmediğini vurgulayan Çetin, enfeksiyonla mücadele için enfeksiyona neden olan bakterilerin alt gruplarının kesin olarak belirlenmesi gerektiğini, bu nedenle serviste tedavi gören, ancak enfeksiyondan etkilenmemiş diğer bebeklerden de kültür örneği alındığını kaydetti. 
     Prof. Dr. Çetin, servislerindeki enfeksiyona gram negatif bakterilerin alt grubu olan "Klepsiella" grubuna ait bakterilerin neden olduğunu, bu grubun alt çeşitlerinin belirlenmesi için çalışmaların sürdüğünü ifade etti. 
     
</TEXT>
</DOC>
