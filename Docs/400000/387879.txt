<DOC>
<DOCNO> 387879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun01.html </URL>
<DATE> 2005/10/19/ </DATE>
<TIME> 03.15 </TIME>
<AUTHOR>  </AUTHOR>
<HEADLINE>
Avrupa, Venüs'e uzay aracı gönderiyor 
</HEADLINE>
<TEXT>

     Avrupa Uzay Ajansı ESA , Dünya'nın en yakın komşusu Venüs'e uzay aracı gönderiyor. 
     Venüs'ün Zühre-Sabah Yıldızı sırlarının açıklığa kavuşturulması için gönderilecek ''Venüs Ekspresi'' adlı insansız uzay aracı gelecek Çarşamba Kazakistan'ın Baykonur uzay üssünden Rus Soyuz füzesiyle fırlatılacak. 
     Yaklaşık 400 milyon YTL değerindeki ve 1,27 ton ağırlığındaki uzay aracının 6 Nisan'da Venüs yörüngesine ulaşarak, gezegenin yüzey ve hava sistemi haritasını çıkarması, ısı değişikliklerini, bulut ve gaz oluşumları ile rüzgar hızlarını incelemesi öngörülüyor. 
     Şu anda Mars yörüngesinde görevini sürdüren Mars Ekspresi adlı uzay aracının bir benzeri olan Venüs Ekspresi'nin asıl görevi, Güneş'e ikinci uzaklıktaki ve Dünya ile benzerlikler gösteren bu gezegeni inceleyerek, Dünya'nın küresel ısınmaya yol açan sera gazlarının gittikçe artmasına tepkisinin ne olacağını anlamak olacak. 
     
     VENÜS GEZEGENİ 
     Güneş'e uzaklık bakımından ikinci, büyüklük bakımından altıncı gezegen olan ve Güneş ile Ay'dan sonra gökyüzündeki en parlak cisim olan Venüs, sabah yıldızı veya akşam yıldızı olarak da adlandırılır. 
     İç gezegen olduğundan Arz'dan teleskopla bakıldığında Ay gibi safhalar gösteren Venüs gezegenini, ilk olarak 1962 de Mariner 2 uydusu ziyaret etti. Bunu, Pioneer Venus, Sovyet Venera 7 ve yüzeyin ilk fotoğraflarını gönderen Venera 9 ve diğerleri takip etti. En son olarak, Venüs etrafında yörüngede dönen Amerikan uydusu Magellan, radar kullanarak Venüs'ün detaylı haritalarını oluşturdu. 
     
     DIŞ GÖRÜNTÜSÜ 
     Magellan uydu radarından elde edilen veriler, Venüs yüzeyinin çoğunun lav akıntılarıyla kaplı olduğunu gösterir. Sif Mons gibi birkaç büyük volkan Hawaii veya Olimpos Dağına benzer vardır. 
     Venüs birkaç sıcak noktada hala volkanik olarak aktiftir çoğu kısım jeolojik olarak son birkaç yüz milyon yıldır oldukça sakindir. Venüs üzerindeki en eski arazi yaklaşık 800 milyon yaşındadır. 
     Küçük meteoritler Venüs'ün yoğun atmosferinde yüzeye ulaşmadan yanıp tahrip olur. Venüs üzerindeki kraterler gruplar halinde görülür ki bu büyük meteorların atmosferde parçalanarak yüzeye ulaştığını gösterir. 
     Venüs doğudan batıya doğru döner ve 1 Venüs günü 243 Dünya günüdür. Venüs'ün Güneş etrafındaki yörüngesi çembere yakın olup yörüngesindeki dönüşünü 225 Dünya gününde tamamlar. Dolayısıyla, bir Venüs günü, bir Venüs yılından daha uzundur. 
     Venüs ile Dünya bazı yönlerden birbirine benzer. Venüs'ün çapı, Dünya'nınkinin yaklaşık yüzde 95'i ve kütlesi de yaklaşık yüzde 80'i kadardır. 
     Her iki gezegen de genç yüzeylere sahiptir, yani yüzey özellikleri yakın zamanda 300 - 500 milyon yıl önce oluşmuş ve eski yüzey özellikleri erozyonlar, lav akıntıları gibi etkilerle tahrip edilmiştir. Yoğunlukları ve kimyasal yapıları benzerdir. 
     Venüs'ün yüzeyindeki atmosfer basıncı Dünya'nınkinin 90 katıdır. Bu da yaklaşık Dünya okyanuslarının 1 km derinliğindeki basınca denktir. Yüzde 95'inden fazlası karbondioksitten meydana gelen atmosferde sülfirik asitten ibaret kilometrelerce kalın bulut tabakaları vardır. 
     Bulutlar yüzeyin görüşünü tamamen engeller. Venüs'ün yoğun atmosferi, sera etkisi yaratarak yüzey sıcaklığını yaklaşık 400 santigrat dereceye yükseltir ki bu da kurşunu eritebilir. 
     Venüs'ün manyetik alanı yoktur, bunun yavaş rotasyonundan dolayı olabileceği düşünülür. Atmosferin manyetik alanı olmadığından güneş rüzgarı atmosferin derinlerine işler. 
     
</TEXT>
</DOC>
