<DOC>
<DOCNO> 364772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonspo27.html </URL>
<DATE> 2005/07/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Mondragon Sözleşmemde tek kuruş dahi artış yok 
</HEADLINE>
<TEXT>

     Galatasaray Kulübü ile olan sözleşmesini dün 3 yıl daha uzatan Kolombiyalı kaleci Mondragon, sarı-kırmızılı kulübe duyduğu aidiyet ve sorumluluk duygusuyla hareket ettiğini söyledi. 
     Mondragon, kendisinin milli takımda bulunduğu süre içinde yapılan spekülasyonlara açıklık getirmek amacıyla Florya Metin Oktay Tesisleri'nde basın toplantısı düzenledi. 
     Mondragon, bunların kendisini rahatsız ettiğini belirterek, ''Aslında şimdiye kadar olan yalnızca kulübün bilgisi dahilinde, İtalyan Palermo'dan gelen bir öneriyi düşünmemiz ya da değerlendirmeye değer bulmamızdır. Bu kulüp beni futbolcuları arasına katmak isterken kendisinin yararına olduğunu düşünmüştür. Milli takımda olduğum süre boyunca başkan Özhan Canaydın ile birçok kez görüştük. Sonunda milli takımdan döndüğümde karşılıklı konuşup bir karar almayı kararlaştırdık'' dedi. 
     Canaydın ile 5 dakika süren bir konuşma sonrasında anlaştıklarını ifade eden Mondragon, sözlerini şöyle sürdürdü 
     ''Başkana Ne yapıyoruz dedim ve sohbetimiz ancak 5 dakika sürdü. Başkan bana Gitmek istemiyor musun diye sordu. Ben de Gitmemin acaba kulübe faydası olur mu diye sordum. Doğruların ortaya çıkmasıyla birlikte dedikodular açığa çıktı. Benim başkan ile profesyonelliğin ötesinde iyi ilişkim var. Kendisi benim için baba gibi, onunla herşeyi konuşuyoruz.'' 
     
     ''YENİ SÖZLEŞME FARKLI DEĞİL'' 
     Kolombiyalı file bekçisi, yeni sözleşmede başkanın kendisine yapmış olduğu ücret artışının sembolik anlamda olduğunu da bildirdi. 
     ''Benim için sözleşmenin boş olması, 'sıfır' yazması ya da imzasız olmasının önemi yok'' diyen Mondragon, şöyle devam etti 
     ''Üstünde rakam olmasa dahi, boş olsa da kulübe karşı duyduğum aidiyet ve sorumluluk duygusuyla buradayım ve bu da sürecek. Bu yenilenen sözleşmede eskisinden bir kuruş fazla yoktur, eskisinin aynısıdır. Yalnızca, opsiyonlu olan 1 yılımı kapatan ve onu içeri alan bir sözleşmedir. Bu yapılsa ya da yapılmasa birşey farketmeyecekti. Biz o sözleşmeyi yalnızca imzaladık, ne olduğuna dahi bakmaya bile gerek görmeden el sıkıştık ve odadan çıktık.'' 
     
     ''BURASI BENİM EVİM'' 
     Mondragon, Galatasaray'ı evi, Türkiye'yi de ikinci vatanı gibi gördüğünü söyledi. 
     Türkiye'den gitmeyi düşünmesinin ailevi nedenlerden dolayı olduğunu belirten Mondragon, ''Burayı evim gibi, ülkem gibi görüyorum. Bu ülke beni bağrına bastı, sanki beni kendi vatandaşları gibi gördü. Ayrılmayı düşündüysem ailevi nedenlerdendir. Bu sorunlar vardı, sonra bunu konuştuk ve çözdük. Ardından da burada kalma kararını aldım'' diye konuştu. 
     Mondragon, sözlerini şöyle sürdürdü 
     ''Burası benim evim, bu benim ailem, kulübüm, herşeyden ötesinde burası benim ülkem de aynı zamanda. Eğer bir gün ben, evimi ve ailemi, burayı terketmek zorunda kalırsam, bu sevgi eksikliği, saygı yokluğu ya da yeterli ilgiyi görememekten olmaz. Bu olsa bile ileri derecede özel nedenlerden olacaktır.'' Palermo'ya da kendisine göstermiş olduğu ilgi için teşekkür eden Mondragon, futbolda böyle şeyler olduğunu, her öneri alan futbolcunun kulübün değiştirmesinin zorunlu olmadığını kaydetti. 
     Mondragon, Galatasaray ailesinin İstanbul'a geldiğinde kendisini her zamanki sevgi ve destekle karşıladığını belirterek, ''Onlara da teşekkür etmek istiyorum. Allah isterse bu yıl, geçen yıl elde ettiğimiz başarıları koruduğumuz gibi, onların üstüne de ekleyerek başarılar elde etmeye çalışacağız'' diye konuştu. 
     
</TEXT>
</DOC>
