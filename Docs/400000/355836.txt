<DOC>
<DOCNO> 355836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun49.html </URL>
<DATE> 2005/06/27/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Şaron'dan Suriye'ye barışçı niyetlerini ispatlama çağrısı... 
</HEADLINE>
<TEXT>

     İsrail Başbakanı Ariel Şaron, Suriye’den, 1965’te Şam’da asılarak idam edilen Mossad ajanı Eli Cohen’in kemiklerini iade ederek barışçı niyetlerini ispatlamasını istedi. 
     Şaron, Cohen’in ölümünün 40. yıldönümü dolayısıyla Kudüs’te yaptığı konuşma, "Suriye Devlet Başkanı geçen yıl, İsrail ile barışa hazır olduğuna dair bir dizi açıklama yaptı. Suriye’nin İsrail’e karşı terörizmi teşvik ettiği bir dönemde bu açıklamaları ciddiye almak zor" dedi. 
     Şaron, "Eli Cohen’in kemiklerinin İsrail’e iade edilmesine izin vermesinin Suriye hükümetinin yapması gereken basit bir insani eylem olacağını" belirterek, "Şu ana kadar Suriye bu konuda yapılan tüm çağrıları reddetmiştir, ancak biz ümitsizliğe kapılmıyoruz" dedi. 
     Mısır doğumlu bir Yahudi olan Cohen, zengin ve Arjantin’e göç etmiş Suriye asıllı başarılı bir işadamı kimliğiyle Şam’a gelmişti. 
     Devrimci Arap Baas Partisi’ne "Kemal" adıyla giren ve parti içinde etkin olan Cohen, üst düzey yöneticilerin yakın arkadaşı olmuştu. 
     Baas’ın kansız bir darbeyle iktidarı ele geçirmesinden sonra asker ve sivil yöneticilerle ilişkilerini ilerleten Cohen, Suriye İstihbarat Başkanı Albay Ahmed Suweidani ve Suriye Devlet Başkanı Emin Hafız’ın yakın dostu olmuştu. 
     Cohen, Golan Tepeleri’ndeki Suriye askeri tesislerini denetleyen birkaç sivil görevlinin arasında yer almıştı. 
     Bu, Cohen’e, Suriye’nin Golan Tepeleri’ndeki askeri tesis ve faaliyetlerinin Mossad’a aktarılması imkanını sağlamıştı. 
     Savunma Bakanı Yardımcılığına getirilmesine günler kala, Sovyet gizli servisi KGB ajanları tarafından, tesadüfen telsiz teçhizatının tespit edilmesi üzerine Cohen’in kimliği ortaya çıkmıştı. 
     Cohen, 2 yıl süren bir yargılamanın ardından idama mahkum edilmişti. 
     
</TEXT>
</DOC>
