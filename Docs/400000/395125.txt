<DOC>
<DOCNO> 395125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko47.html </URL>
<DATE> 2005/11/15/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Koç Telsim olmasa bile bilişim alanındaki faaliyetlerimiz sürecek 
</HEADLINE>
<TEXT>

     Koç Holding Yönetim Kurulu Başkanı Mustafa Koç, topluluk olarak bilişim alanındaki faaliyetlerinin süreceğini bildirdi. 
     Mustafa Koç, yaptığı yazılı açıklamada, Madame Tussauds Müzesi'ndeki Atatürk'ün balmumu heykelinin açılışı için gittiği Londra'da, basınla sohbet ederken, topluluğun bilişim alanındaki faaliyetlerine ilişkin cümlelerinin yanlış yorumlara yol açtığını belirtti. 
     Koç Bilgi Grubu'nun, 9 şirketi ile bilgi ve iletişim teknolojileri, CRM, ses ve eğitim, elektronik ticaret ve ihale konularında faaliyet gösterdiğini, bu faaliyetlerine de devam edeceğini ifade eden Koç, şöyle dedi 
     ''Londra'da basınla sohbet ederken, mobil iletişim ihaleleri ile ilgili yorumlarım kamuoyunda Topluluk olarak bilişim sektöründen tümüyle çekileceğimiz izlenimi yarattı. 
     Söylemek istediğim şuydu Mobil iletişim alanında çok fazla seçenek yok. Telsim operasyonunda yerimizin ne olacağını belirledikten sonra, bu alandaki varlığımızı sürdürüp sürdürmeme konusunda bir karara varmış olacağız.'' Mobil iletişim alanında faaliyetlerine devam etmeme kararı alsalar bile, bunun Bilgi Grubu'nun faaliyetlerinin devam etmemesi anlamına gelmeyeceğini bildiren Koç, açıklamasında ''Koç Bilgi Grubu'nun, mobil iletişim dışında da sürdürdüğü çok geniş kapsamlı bir çalışma alanı var. Bu alanlardan çekilmemiz gibi bir durum söz konusu değil. 2005 yılı Koç Topluluğu için olduğu kadar Koç Bilgi Grubu için de önemli gelişmelerle dolu bir yıldır. Bu, önümüzdeki yıllarda da hızlanarak sürecektir'' görüşüne yer verdi. 
     
</TEXT>
</DOC>
