<DOC>
<DOCNO> 354265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yasam/ayas.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'O sikkeleri sünnet düğününde taktılar' 
</HEADLINE>
<TEXT>


Çalıştığı müzeye eşi aracılığıyla 7 adet sikke satan Arkeolog Mahir Atıcı, "Bunları oğluma sünnet düğününde taktılar. Kuyumcuya gitse eritirlerdi, biz eserleri korumuş olduk" dedi 

ÖMER ERBİL İstanbul 

İzmir Arkeoloji Müzesi Müdür Yardımcısı Mahir Atıcı, 7 adet Osmanlı sikkesini eşi Emine Atıcı aracılığıyla çalıştığı müzeye sattı. Olayın duyulması üzerine İzmir Valiliği'nin başlattığı soruşturma çerçevesinde muhakkik İzmir İl Kültür Turizm Müdür Yardımcısı Fahri Çerçi'ye ifade veren Atıcı, "Sikkeler oğlumun sünnet düğününde takı olarak geldi" dedi. 

245 YTL'ye satıldı 
Emine Atıcı, 2003 yılı aralık ayında İzmir Arkeoloji Müzesi Müdürlüğü'nce oluşturulan, Eski Eser Kıymet Takdir Komisyon Raporu'na dayanarak 7 adet Osmanlı sikkesi sattı. Ön yüzü tuğralı, arka yüzünde "duribefi Konstantiye, 1223 Hicri" yazılı 7 sikke için müzeden 245 milyon lira ödendi. Ardından İzmir Valiliği konuyla ilgili soruşturma başlattı. 

'Bu çok normal' 
Satış sırasında İzmir Arkeoloji Müzesi'nde arkeolog alarak çalışan Mahir Atıcı, sorularımız üzerine sikke satışını doğruladı. Atıcı şöyle konuştu 
"Bu konuda şik yet oldu ve soruşturma geçirdik. Oğlumun sünnet düğününde takıldı. Bundan normal ne var. Bu sikkeler piyasada satılıyor zaten. Bunlar eski tarihli olarak hesaplanıyor, Cumhuriyet tarihi olanlar yeni olarak hesaplanıyor. Kuyumcular bunu 'eski eser kapsamına giriyor' diye eritip yok ediyor. Bunun yok edilmesinin anlamı var mı Eski eseri korumuş olduk. O dönem müzede arkeologdum ve oluşturulan komisyonda yoktum." 
Soruşturmanın kapatılmasıyla ilgili görüşüne başvurduğumuz kültürden sorumlu İzmir Vali Yardımcısı Cezmi Batuk, açılan soruşturmanın kendisine ulaşmadığını söyledi. 

Soru önergesi oldu 
CHP İzmir Milletvekili Canan Arıtman da bu konuda, Kültür Turizm Bakanı Atilla Koç tarafından cevaplandırılmak üzere soru önergesi verdi. 
Önergede şöyle soruldu "Mahir Atıcı'nın eşi Emine Atıcı tarafından müzeye Kanuni Sultan Süleyman dönemine ait bir sikkenin satıldığı ve konuyla ilgili olarak İl Kültür Turizm Müdürlüğü tarafından muhakkik tayin edildiği, Atıcı'nın, sikkenin oğlunun sünnet düğününde takıldığı ifadesini verdiği ve böylelikle soruşturmanın kapatıldığı doğru mudur " Bu soru önergesine bakanlık henüz yanıt vermedi. 




</TEXT>
</DOC>
