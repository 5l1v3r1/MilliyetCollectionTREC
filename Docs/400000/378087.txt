<DOC>
<DOCNO> 378087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko54.html </URL>
<DATE> 2005/09/13/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ediboğlu Shell, danışman olarak Tüpraş'a deneyimini aktaracak 
</HEADLINE>
<TEXT>

     Shell Türkiye Genel Müdürü Canan Ediboğlu, Shell'in, Tüpraş ihalesini kazanan Shell-Koç Ortak Girişim Grubu'nda azınlık hissedar olmasına karşın, sahip olduğu, dünya çapında işlettiği 55 rafineriden elde ettiği deneyimi ve know-how'u, teknik danışman olarak Tüpraş'a sunacağını bildirdi. 
     Royal Dutch Shell plc'nin, Tüpraş'ın özelleştirilmesi için açılan ihaleyi Shell-Koç Grubu'nun kazanması üzerine bir açıklama yaparak, konsorsiyumun büyük ortağı ve lideri Koç Grubu'nu ve şirketlerini kutladığı bildirildi. 
     Shell Türkiye Genel Müdürü Canan Ediboğlu, yaptığı açıklamada, Tüpraş'ın yüzde 51'lik bölümünün özelleştirilmesine ilişkin ihaleyi kazanan Ortak Girişim Grubu'nun üyesi olmaktan gurur duyduklarını belirtti. 
     İhale sonucunun Türkiye'ye ve sektöre hayırlı olmasını dileyen Ediboğlu, şunları kaydetti 
     ''Shell Grubu'nun 2005 stratejisi, arama-üretime ağırlık vermek, rafineri ve petrol ürünlerinin pazarlanması alanında ise sadece stratejik ülkelerde büyümektir. Bu stratejinin bir sonucu olarak, Tüpraş'ın özelleştirme ihalesine katılım için Türkiye'nin en büyük özel şirketler topluluğu olan Koç Grubu'yla konsorsiyum kuran Shell, azınlık hissedar olarak kalmıştır. Konsorsiyumun büyük ortağı ve lideri Koç Grubu'dur. Shell azınlık hissedar olmasına karşın, sahip olduğu dünya çapındaki işlettiği 55 rafineriden elde ettiği deneyimi ve know how'ı, teknik danışman olarak Tüpraş'a sunacaktır.'' 
     
     ''TÜPRAŞ İÇİN EN KARLI GELECEĞİN GÜVENCESİ'' 
     Türkiye'nin Shell Grubu için, büyümeyi hedeflediği, stratejik öneme sahip ülkelerin başında geldiğini vurgulayan Ediboğlu, Türkiye'deki tüm faaliyetlerini bu vizyonla planlayan Shell'in yaptığı her yatırımı uzun vadeli düşündüğünü, Koç Grubu ile girmeye karar verdikleri Tüpraş ihalesinin de bu bakış açısının bir sonucu olduğunu bildirdi. 
     Ediboğlu, ''Koç Grubu'nun Türkiye'deki deneyimi, Shell'in alanındaki gücü Tüpraş'ın ve Türkiye'nin yararı için birleşmiştir'' dedi. 
     Shell'in bu ortak girişimden büyük memnuniyet duyduğunu ifade eden Ediboğlu, açıklamasında, ''Koç Grubu ile sinerjilerimiz ve iş prensiplerimiz birbirine uyumludur. Bu uyum ve birlikteliğin Tüpraş'ı dünyanın önde gelen rafinerilerinden birisi haline getireceğine, Tüpraş için mümkün olan en karlı ve en verimli geleceğin güvencesi olduğuna inanıyoruz'' görüşüne yer verdi. 
     Verdikleri teklifin ihaleyi kazanması ile sürecin yeni başladığını, önlerinde daha tamamlanması gereken işler bulunduğunu, her şeyden önce mevzuatın gerektirdiği onayları almaları gerektiğini ifade eden Ediboğlu, ihalenin sonuçlarının sektöre ve tüm Türkiye'ye hayırlı olmasını diledi. 
     
</TEXT>
</DOC>
