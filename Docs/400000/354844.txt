<DOC>
<DOCNO> 354844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur20.html </URL>
<DATE> 2005/06/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Arı kovanı yüklü kamyon kaza yaptı ve... 
</HEADLINE>
<TEXT>

     Kayseri'de orta refüje çarpan kamyonun damperindeki kovanlardan çıkan arılar, çevreye yayıldı. 
     Adana'dan Kayseri yönüne giden Ramazan Gürgen'in kullandığı 01 R 1014 plakalı arı kovanı yüklü kamyon, Adana-Niğde-Kayseri yol ayrımında orta refüje çarptı. 
     Kazada yaralanan Ramazan Gürgen, eşi Ülkü Gürgen ve oğlu Mehmet Gürgen, olay yerine gelen ambulansla, Yeşilhisar Devlet Hastanesi'nde tedavi altına alındı. 
     Çarpmanın etkisiyle kovanlardan çıkan arılar, çevreye yayıldı. Polis ve jandarma ekipleri, yoldan geçen araçlardakileri, camlarını açmamaları konusunda uyardı. 
     Çevreye yayılan arıların büyük bölümü kovanlara girdikten sonra kovanlar, özel giysili kişilerce başka bir kamyona nakledildi. 
     
</TEXT>
</DOC>
