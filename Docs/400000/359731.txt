<DOC>
<DOCNO> 359731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/ekonomi/eko07.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sorunun olmadığı yer Feriköy Mezarlığı'dır' 
</HEADLINE>
<TEXT>


ŞENOL DEMİRCİ istanbul 

Ulaştırma Bakanı Binali Yıldırım, katıldığı Ulusal Havacılık Sempozyumu'nda Hezarfen Havaalanı Yönetim Kurulu Başkanı Faruk Berksan'ın eleştirilerine karşılık, "Sorunların konuşulması sevindirici. İki yıl önce hiçbir sorun yoktu, çünkü hiçbir şey yoktu. Sorunların olmadığı yer Feriköy Mezarlığı'dır. Biz sorunları çözmek için buradayız" dedi. Yıldırım dün, İstanbul Teknik Üniversitesi İTÜ ve Ulusal Havacılık Platformu tarafından üniversitenin Ayazağa'daki Süleyman Demirel Kültür Merkezi'nde düzenlenen "Ulusal Havacılık Sempozyumu ve Çalıştayı"na katıldı. Toplantıda Berksan'ın, THY'nin kollandığı ve diğer şirketlerin yok sayıldığına ilişkin eleştirileri de yanıtlayan Yıldırım, bunun kendisini üzdüğünü ifade ederek, şöyle devam etti 
"Sektörün sesini doktorların kullandığı dinleme aletiyle dinleyen bir bakanınız var. Burada haksızlık yapmayın. En küçük olayda da, en büyük düzenlemede de her zaman yanınızda. Ama şunu iyi bilmeniz lazım siz kendi alanınızda kapışıyorsunuz. Birbirinizin ayağına çelme takmayı bırakın, kolkola girin, ileriye, ufka doğru bakın, sema hepinize yeter." 
Yıldırım, Sabiha Gökçen Havaalanı'nın canlandırılması için çalışmaların devam ettiğini, bunun güzel bir adım olduğunu, ancak özel şirketlerin buradan uçmadığını ifade etti. 


</TEXT>
</DOC>
