<DOC>
<DOCNO> 384993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/yasam/ayas.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cennet göller tek tek yok oluyor 
</HEADLINE>
<TEXT>


Konya Havzası'ndaki Beyşehir, Akşehir ve Meke göllerinde sular yılda 1 metre çekiliyor. Önlem alınmazsa, 10 yıl içinde bölgedeki göllerin tümünün kurumasından endişe ediliyor 

TESLİME TOSUN KEREM PULGAT Konya DHA 

'Göller Bölgesi' olarak bilinen Konya Havzası'ndaki Beyşehir Gölü, Akşehir Gölü ve Meke Gölü'ndeki sular hızla çekiliyor. Su miktarında yılda ortalama 1 metrelik düşüş yaşanırken, önlem alınmazsa 10 yıl içinde bölgedeki göllerin tamemen kuruyacağı bildirildi. 

Meke artık kurtulamaz 
'Dünyanın nazar boncuğu' olarak bilinen Meke Krater Gölü'nün suları, bölge yeterli yağış almadığı ve gölün beslendiği yeraltı sularının çiftçilerce kullanılması yüzünden çekildi. Daha önce 12 metre derinliğe ulaşan Meke Gölü'nün derinliği 1 metreye düştü. Bölgenin yeterli düzeyde yağış alması için Türk Silahlı Kuvvetleri ağaçlandırma çalışması başlattı. Ancak gölü kurtarmanın mümkün görünmediği kaydedildi. 
Bölgede bulunan diğer küçük göller Suğla ve Çavuşlu Göl'den geriye çamur deryası kalırken, Hotamış ve Akgöl de tamamen kurudu. 

5000 aile göç etti 
Nasrettin Hoca'nın maya çaldığı göl olarak bilinen Akşehir Gölü de, son yıllarda tam anlamıyla çöl görünümünü aldı. 
Gölden geçimini sağlayan yaklaşık 5000 aile, suların kuruması yüzünden göç etti. Türkiye'nin en büyük tatlısu gölü olan koruma altındaki Beyşehir Gölü de, kuraklık, yanlış sulama ve tarım, kirlenme yüzünden bataklık olmaya başladı. 25 yıl önce derinliği 24 metre ölçülen Beyşehir Gölü'nün en derin yeri bu yıl 9 metre olarak belirlendi. Balık çeşidinin de 14'ten sadece 3 çeşide indiği göldeki bazı adalara, artık rahatça yürüyerek gidilebiliniyor. 

Barajlar da kurudu 
Kuraklık nedeniyle Konya'daki barajlarda da su son 72 yılın en düşük seviyesinde. 
DSİ 4. Bölge Müdürlüğü verilerine göre, 1 Ekim itibariyle bölgedeki 12 barajı dolduran yıllık toplam yağış miktarı 191 kilogram olarak ölçülürken, 72 yıllık ortalama yağış miktarının 324 kilogram olduğu bildirildi. 
Jeoloji Mühendisleri Odası Konya Şubesi 2. Başkanı Güler Göçmez de, kuraklık ve çoraklaşma tehlikesinin giderek büyüdüğüne dikkat çekerek şöyle konuştu 
"Göllerimiz yavaş yavaş bataklık görünümünü almaya başladı. Son yılların en kurak dönemini yaşıyoruz. Yeraltındaki tatlı su bitince yerini tuzlu suya bırakacak. Tuzlu su da toprağın tamamını çoraklaştıracaktır. Bu yıl yağışlar çok olur ve yeraltı suları artarsa bu tehlikeyi kısmen atlatabiliriz. Eğer yağış seviyesi yine düşük giderse belki de 10 yıl içinde göllerde su kalmayabilir." 

Hoca'nın mayası tutmadı 

Nasrettin Hoca'nın birkaç yıl öncesine kadar 'maya çaldığı' göl olarak bilinen Akşehir de, hızla ölüyor. Neredeyse bir damla suyu kalmayan, otlar kaplayan bu gölden geçimlerini sağlayan tam 5000 aile, çaresizlikten göç etmek zorunda kaldı. 

</TEXT>
</DOC>
