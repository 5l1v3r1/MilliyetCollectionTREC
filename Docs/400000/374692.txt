<DOC>
<DOCNO> 374692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun42.html </URL>
<DATE> 2005/09/01/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Filistin yönetimi İsrail-Pakistan görüşmesinden rahatsız... 
</HEADLINE>
<TEXT>

     Filistin yönetimi, İsrail’le Pakistan arasındaki diplomatik temaslardan "kaygılı" olduğunu bildirdi. 
     Filistin Başbakan Yardımcısı Nebil Şaat, Gazze’de düzenlediği basın toplantısında, "Müslüman ülkelerle İsrail arasında ilişki kurulması için zamanın uygun olmadığını" söyledi. 
     "Barış sürecine samimi bağlılığını göstermeden İsrail’e hediyeler verme zamanı olmadığını düşünüyoruz" diyen Şaat, "İsrail’le ilişki kurulmasını kaygıyla izliyoruz. İsrail’le ilişki kurmak için zamanın uygun olmadığını ve bunun için İsrail’in Batı Şeria’dan da çekilmesi gerektiğini Arap dostlarımıza belirttik" diye konuştu. 
     İsrail ve Pakistan dışişleri bakanları Silvan Şalom ve Hurşit Kasuri, ilişkileri normalleştirmek için bugün İstanbul’da ilk kez bir araya gelmişler, Pakistan Devlet Başkanı Pervez Müşerref, bu görüşmenin İsrail’i tanımak anlamına gelmediğini bildirmiş ve İstanbul görüşmesini Filistin ve Suudi Arabistan’ın desteklediğini söylemişti. 
     
</TEXT>
</DOC>
