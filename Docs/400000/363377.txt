<DOC>
<DOCNO> 363377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/soneko11.html </URL>
<DATE> 2005/07/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Motorola'da hedefler aşıldı... 
</HEADLINE>
<TEXT>

     Kablosuz, otomotiv ve geniş bantlı haberleşme sistemleri konusunda dünyanın önde gelen firmaları arasında yer alan Motorola'nın, geçen yılın ikinci çeyreğinde 7.54 milyar dolar olan satışlarını bu yılın aynı döneminde yüzde 17 artışla 8.83 milyar dolara yükselttiği bildirildi. 
     AA muhabirinin Motorola yetkililerinden aldığı bilgilere göre, dünya kablosuz iletişim sektörünün liderleri arasındaki firma, 2005 yılı ikinci çeyrek sonuçlarına göre hedefleri aşıp, rekorlar kırdı. 
     Geçen yılın aynı çeyreğinde 7.54 milyar dolar olan satışlarını yüzde 17 oranında artışla 8.83 milyar dolara yükselten şirket, hisse başına düşen kar miktarını da yüzde 52 artırdı. 
     Firma, mobil iletişim cihazları küresel pazarındaki payını da geçtiğimiz yılın aynı çeyreğine göre yüzde 3.3, bu yılın ilk çeyreğine göre de yüzde 1.7 oranında artırmayı başardı. 
     Motorola CEO'su Ed Zander, bir kez daha koydukları hedefleri aştıklarını belirterek, şunları kaydetti 
     ''Tüm operasyonlarımızda karlı bir büyüme gözlemledik. Piyasaya çok güçlü yeni ürünler sürdük ve tüm dünyada tüketicilerimizin kesintisiz iletişim vizyonu ile sunduğumuz çözümleri kucakladığını gördük. Son altı çeyrektir pozitif büyümeyle ilerliyoruz ve tüm organizasyonumuz, yakalanan bu ivmeyi korumaya hatta daha ileri taşımaya odaklanmış durumda. Bu çeyrekte Motorola tarihinde ilk kez hisse senedi geri alma programını hayata geçirerek uzun vadeli finansal performansa yönelik tutumumuzun altını çizdik.'' 
     
     MOBİL İLETİŞİM ARAÇLARINDA REKOR 
     Bu arada firmanın, Mobil İletişim Araçları satışlarını da bir önceki yılın ikinci çeyreğine oranla yüzde 24 artırarak 4,9 milyar dolara ulaştırdığı belirtildi. Firmanın bir önceki yıl 396 milyon dolar olan işletme gelirleri bu yıl aynı çeyrekte 498 milyon dolar olarak tamamlandı. 
     Mobil İletişim Araçları'nın, bu yıl piyasaya sunduğu ürün sayısı, gerçekleştirdiği satış ve elde ettiği karla rekor kırdığı belirtilerek, ikinci çeyrekte piyasaya 33.9 milyon adet ürünün sunulduğu kaydedildi. Geçen yılın aynı çeyreğiyle karşılaştırıldığında artış oranının yüzde 41 olarak görüldüğü ve bu oranın bir rekor olduğu kaydedildi. 
     Motorola'nın, mobil cihazlar global pazarında yüzde 18,1'e çıkan pazar payıyla ikincilik pozisyonunu güçlendirdiği, firmanın Kuzey Amerika'daki birinciliğini pekiştirdiği, Güney Amerika'da pazar lideri konumuna yükseldiği ifade edildi. 
     Başarılı geçen çeyreğin ardından Avrupa'da pazar payında ikinci sıraya yerleşen firmanın, Ortadoğu, Afrika, Hindistan ve Güney Asya gibi hızlı gelişen pazarlarda 2005'in ilk çeyreğine göre 2 puanın üzerinde bir pazar payı artışı sağladığı da vurgulandı. 
     
</TEXT>
</DOC>
