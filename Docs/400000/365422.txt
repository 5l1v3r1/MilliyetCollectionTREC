<DOC>
<DOCNO> 365422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy20.html </URL>
<DATE> 2005/07/29/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ankara'dan AB "Kıbrıs" temsilciliğine bir Rum'un atanmasına tepki 
</HEADLINE>
<TEXT>

     KKTC Cumhurbaşkanı Mehmet Ali Talat’ın, AB Komisyonu’nun, "Kıbrıs" temsilciliğine bir Rumu atamasına ilişkin görüşlerine Ankara’dan destek geldi. 
     Dışişleri Bakanlığı kaynakları, Türkiye’nin, AB "Kıbrıs" temsilciliğine Rum haber ajansı müdürü Temis Themistokleus’un atamasıyla ilgili olarak Talat’ın yaptığı değerlendirmeleri paylaştığını kaydetti. 
     Konuyla ilgili olarak Türk Ajansı-Kıbrıs’a TAK açıklama yapan Talat, atamanın "son derece yakışıksız" olduğunu ifade etmiş, bunun "Kıbrıslı Türkleri kaale almayan ve aşağılayan bir davranış olduğunu, AB’nin bu durumu telafi edecek başka düzenlemeler düşünmesi, Kuzey’de bir ofis açması gerektiğini" söylemişti. 
     "Kıbrıs’ta olağanüstü durum bulunduğunu ve AB’nin bunu dikkate alması gerektiğini" vurgulayan KKTC Cumhurbaşkanı, "Kuzey Kıbrıs ile AB ilişkilerinin ciddi sıkıntıya girebileceğini" belirtmişti. 
     
</TEXT>
</DOC>
