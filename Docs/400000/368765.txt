<DOC>
<DOCNO> 368765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonyas10.html </URL>
<DATE> 2005/08/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kanserde 4 kritik nokta 
</HEADLINE>
<TEXT>

     Dünyada en önemli halk sağlığı sorunu olarak kabul edilen kanser hastalığının ülkemizde gerçekleşen ölümlerde kalp damar hastalıklarından sonra ikinci sırayı aldığı belirtildi. 
     Kanserle Savaş Dairesi’nce yapılan açıklamada kanser vakalarının Türkiye’de özellikle yoğun sigara tüketimine bağlı olduğu bildirildi. 
     
     KANSERLİ HASTALARIN YÜZDE 33’Ü PASİF İÇİCİ 

     Sigara içmeyen akciğer kanseri hastaların yüzde 33’ünün sigara içen bir kişiyle birlikte yaşadığına dikkat çekilerek, bu kişilerdeki hastalığın nedeninin çocukluk veya erişkinlik döneminde pasif içici olmasından kaynaklandığı belirtildi. 
     Açıklamada sigaranın akciğer, ağız boşluğu, yemek borusu, boyun, pankreas, mesane, böbrek, mide ve kan kanserine yol açtığı ifade edilerek sigaraya karşı savaşın kanserlerin yüzde 40’ını yok edeceği kaydedildi. 
     
     GÜNEŞ IŞINLARINA VE BESLENMEYE DİKKAT 

     Cilt kanserinin en önemli etkeninin ultraviole ışınları olduğu vurgulanan açıklamada, özellikle yaz aylarında, güneş ışınlarının en yoğun olduğu 10.00-16.00 saatleri arasında korunmanın önemli olduğu ifade edildi. 
     Güvenli su kullanımı, hava kirliliği ve radyasyondan korunmanında kanserle mücadelede önemli olduğu belirtildi. 
     Açıklamada hayvansal yağ tüketiminin azaltılması, bol lifli beslenme alışkanlığının benimsenmesi, bol miktarda sebze meyve tüketilmesinin kanser hastalığından korunmak için kolay ve hayat kurtarıcı yöntemler olduğu vurgulandı. 
     
     ERKEN TEŞHİS HAYAT KURTARIYOR 

     Açıklamada, halkın kanser hastalığının nedenleri, hastalıktan korunma, erken tanı konularında bilgilendirilmesinin, hastalıkla mücadelede çok önemli rol oynadığı vurgulanarak, kanserde erken teşhis ve tedavinin hayat kurtardığına dikkat çekildi. 
     Açıklamada, kadınlarda kansere bağlı ölümlerin ilk sırasında yer alan meme kanserinde erken teşhisin çok önemli olduğu belirtilerek, kanser hastalığından korunmanın toplumsal bilinçle mümkün olacağı bildirildi. 
     
</TEXT>
</DOC>
