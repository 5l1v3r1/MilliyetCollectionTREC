<DOC>
<DOCNO> 395385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun10.html </URL>
<DATE> 2005/11/16/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
3 ABD askeri daha öldürüldü, Japonya asker çekmiyor 
</HEADLINE>
<TEXT>

     Irak’ın başkenti Bağdat’ın kuzeybatısında, Amerikan askeri konvoyu geçtiği sırada yol kenarına yerleştirilen bir bombanın infilak etmesi sonucu 3 Amerikan askerinin öldüğü bildirildi. 
     Amerikan ordusundan yapılan açıklamada, "Dün ölen 3 askerin Bağdat’ın emniyetinden sorumlu Görev Gücü’ne dahil oldukları" belirtildi. 
     Bu ölümlerden önce, Bağımsız kuruluş "Iraq Coalition Casualties" Irak’ta Koalisyon Kayıpları , 2003 Mart ayından bu yana Irak’ta çatışmada ya da kazalarda hayatını kaybeden Amerikalıların sayısını 2072 olarak vermişti. 
     
     JAPONYA IRAK'TAN AYRILMIYOR 
     Öte yandan, ABD Başkanı George Bush, bazı Asya ülkelerini kapsayan gezisi çerçevesinde Japonya Başbakanı Juniçiro Koizumi ile Kyoto kentinde bir araya geldi. 
     Koizumi, görüşmeden sonra düzenlenen ortak basın toplantısında, yaklaşık 50 bin Amerikan askerinin konuşlandığı ülkesinin stratejik önemine dikkat çekti ve "İttifak sağlam. Japon askerleri, Irak’ı henüz terk etmeyecek" dedi. 
     
</TEXT>
</DOC>
