<DOC>
<DOCNO> 363324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun06.html </URL>
<DATE> 2005/07/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Londra'da gözaltına alınan 2 kişi serbest bırakıldı... 
</HEADLINE>
<TEXT>

     Londra'da dün meydana gelen patlamalarla ilgili olarak gözaltına alınan 2 kişinin serbest bırakıldığı bildirildi. 
     Scotland Yard, iki kişinin sorgulandıktan sonra dün gece geç saatlerde, haklarında herhangi bir suçlama yapılmadan serbest bırakıldığını açıkladı. 
     İki kişiden birinin başbakanlık rezidansı Downing Street yakınında, diğerinin Warren Street metrosu yakınındaki Tottenham Court Road caddesinde gözaltına alındığını bildirilmişti. 
     İngiliz polisi bugün yaptığı açıklamada, saldırılarla ilgili kimsenin gözaltına alınmadığını da belirtti. 
     Polis ayrıca, patlamalar nedeniyle kimsenin yaralanmadığını, astım krizi geçirdiği sanılan bir yolcunun hastanede tedavi edildiğini kaydetti. 
     
     GÖRGÜ TANIKLARI 
     Bu arada, polisin 4 kişi olduğu sanılan bombacıları yakalamak için operasyonları sürdürürken, iki metro trenindeki yolcular bombacı olabileceği tahmin edilen kişileri gördüklerini anlattı. 
     Warren Street istasyonuna gelen metroda seyahat eden bir yolcu, silah sesine benzer bir patlama duyduğunu ve vagonun tabanına sırt üstü yatmış bir adam gördüğünü, bu kişinin sırtındaki çantadan duman çıktığını söyledi. 
     Asibha Moyo adlı yolcu, Daily Mail gazetesine yaptığı açıklamada, ''İsa gibi kollarını yana açmış bir erkek yolcu orta boy bir siyah yeşil çantanın üstünde yatıyordu. Yanına gittim ve 'iyi misin' diye sordum. Ama o bana aldırmadı ve gözleri kapalı yatmaya devam etti. Bazı kızlar bağırmaya başladı, imdat freni çekildi ve herkes yerde yatan adamdan uzaklaşıp, vagonun önüne doğru kaçmaya başladı'' dedi. 
     Başka yolcuların ise güney Londra'da bir istasyonun dışında bombacı olabilecek birini kovaladıkları ama yakalayamadıkları belirtildi. 
     Adını vermeyen bir kadın Daily Telegraph gazetesine yaptığı açıklamada, ''bir erkeğin kaçtığını ve insanların arkasından koştuğunu, umutsuzca onu yakalamaya çalıştıklarını gördük'' dedi. 
     Öte yandan, bağımsız savunma uzmanı Paul Beaver ise, bir kaynağın kendisine, ''4 fünyeden ikisinin patladığını, ikisinin patlamadığını söylediğini'' belirtti. 
     
</TEXT>
</DOC>
