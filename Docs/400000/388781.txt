<DOC>
<DOCNO> 388781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun19.html </URL>
<DATE> 2005/10/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Orhan Pamuk Ermeni meselesiyle ilgili sözlerimin arkasındayım 
</HEADLINE>
<TEXT>

     Hakkı Akduman 

Alman Yayıncılar Birliği tarafından verilecek ''Barış Ödülü''nü almak için Almanya'ya gelen yazar Orhan Pamuk, Ermeni meselesiyle ilgili ''sözlerinin arkasında olduğunu'' söyledi. 
     Ödül töreni öncesi Frankfurt Kitap Fuarında bir basın toplantısı düzenleyen Orhan Pamuk, ödülü almaktan dolayı çok mutlu olduğunu belirterek, ''Bu benim için çok büyük bir ödüldür. Bu ödül, benim 30 yıllık romancı kariyerime verilen bir ödüldür'' dedi. 
     Yaşar Kemal'den sonra bu ödülü alacak ikinci Türk yazar olan Pamuk, gazetecilerin sorularını yanıtlarken, ''Ben sözlerimin arkasındayım. Bu sözlerimin sorumluluğunu taşıyorum. Bunun arkasında, Osmanlı Ermenilerinin başına gelen şeyi Türkiye'de konuşabilme vardır. Ben bir romancıyım ve sorun insan acısı ve bunu konuşabilme sorunudur'' diye konuştu. 
     Türkiye'de hakkında açılan davayla ilgili olarak, suç olabileceği gerekçesiyle konuşmaması gerektiği belirten Pamuk, Türkiye'de fikir özgürlüğü konusunda son yıllarda yoğun bir talep bulunduğunu gördüğünü söyleyerek, ''Herkes yakın tarihte nelerin olduğunu bilmek istiyor. Demokrasi sesleri giderek yükseliyor'' dedi. 
     
     ''TÜRKİYE KÜLTÜRÜNÜ DEĞİŞTİRMEMELİ'' 

     Türkiye'nin AB'nin bir parçası olmasını istediğini belirten Pamuk şöyle konuştu 
     ''Türkler, AB'nin siyasi, ekonomik ve demokratik kriterlerini yerine getirdikten sonra kendi eski kültürleri ve gelenekleriyle Avrupa'ya girecekler ve Avrupa'yı zenginleştirecekler. Görüşüm budur. Kopenhag kriterleri, demokratik kriterlerdir. Türkiye, AB'ye girmek için kendi kültürünü değiştirmemeli. Türkiye, yalnızca siyasi ortak çerçeveye giriyor. Türkiye, kendi kültürüyle AB'ye zenginlik katacaktır. Eğer AB kendi sınırları etrafına duvarlar örer, başka kültürlerle temasını keserse, kendi kültürleri zamanla eskir ve yok olur. Bunun için açılmak ve başka kültürlerle yaşamayı başarmak lazım.'' 
     
     CNNTÜRK'TE FARKLI KONUŞMUŞTU 

     Geçtiğimiz hafta CNN TÜRK'te Söz Sizde programında Tayfun Ertan'ın sorularını yanıtlayan Orhan Pamuk, ''bu topraklarda bir milyon Ermeni, 30 bin Kürt öldürüldü'' sözlerinin siyasi bir kampanyaya dönüştürüldüğünü söylemişti. 
     "30 bin Kürt ve bir milyon Ermeni'yi biz öldürdük ya da Türkler öldürdü" gibi bir ifade kullanmadığını belirten Pamuk, Türkiye'de konuşulmayanları dile getirerek, bir tabuyu yıkmak istediğini vurgulamıştı. 
     
</TEXT>
</DOC>
