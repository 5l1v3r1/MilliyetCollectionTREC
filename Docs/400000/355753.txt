<DOC>
<DOCNO> 355753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/spor/spo03.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Merhaba Aslan 
</HEADLINE>
<TEXT>


Galatasaray sezonu Florya Metin Oktay Tesisleri'nde açtı. Sarı - Kırmızılı takımın Gerets yönetimindeki ilk çalışmasını kalabalık bir taraftar topluluğu izledi. Yeni transferler Ragıp ve Altan büyük ilgi gördü 


Galatasaray, yeni sezon hazırlıklarına başladı. Florya Metin Oktay Tesisleri'nde Teknik Direktör Eric Gerets yönetiminde ilk çalışmasını yapan Sarı - Kırmızılı ekip, yaklaşık bir saat süren antrenmanda kondisyon ağırlıklı bir program uyguladı. 
İdmanda geçen sezon kiraya verilen oyunculardan Ümit Karan, Sedat Debreli, yeni transferler Ragıp ve Altan da yer aldı. Önceki gün ülkesinde evlenen Song, milli takımıyla özel bir turnuvaya katılan Mondragon, Türkiye'ye salı günü döneceği açıklanan Conceiçao, perşembe gününe kadar izin alan Necati, 20 Yaş Altı Milli Takım'dan yeni dönen Zafer ve Uğur, sakatlığı nedeniyle tesislerde tedavi olan Suat, Akdeniz Oyunları Milli Takım kafilesinde yer alan Arda ve Cafercan ile kendisine kulüp bulması istenen Saidou çalışmaya katılmadı. 
Galatasaraylı futbolcular bugünden itibaren sağlık kontrolünden geçecek. Bakırköy Acıbadem Hastanesi'nde yapılacak olan kontroller iki gün sürecek. 

Bülent Korkmaz krizi 

Cim - Bom'un emektar kaptanı dünkü sezon açılışına katılmadı. Taraftarlar Bülent Korkmaz'a ilginç pankartlarla destek verdiler 

Yönetimin jübile yapması için teklifte bulunduğu ancak bir türlü cevap alamadığı Bülent Korkmaz, sezon açılışına katılmadı. Tecrübeli oyuncunun kulübün mesajlarına h l cevap vermediği öğrenildi. Bülent konusunda büyük bir kriz yaşayan Galatasaray'da emektar oyuncunun yeniden takıma dönmesine kesinlikle izin verilmeyeceği öğrenildi. 
Galatasaray'ın antrenmanını izlemeye gelen Galatasaraylı taraftarlar ise ilginç bir protesto gösterisinde bulundular. Tribünlerdeki yerlerini alan Sarı - Kırmızılılar bir süre sessiz kalmayı tercih ederken, ardından "Kaptan devam, yönetim jübile" pankartı açtılar. 

3 Temmuz'a randevu 

Portekizli yıldız Luis Figo, Galatasaray yönetimine gönderdiği mesajda, "Size bir hafta içinde kesin yanıtımı vereceğim. Bana süre tanıyın" dedi 

MEHMET ÇİFTÇİ 

Transfer çalışmalarını büyük bir hızla sürdüren Galatasaray, Luis Figo'nun peşini bırakmıyor. 
Portekizli yıldızın Sarı - Kırmızılı yöneticilerle yaptığı son görüşmede, "Bana 3 Temmuz'a kadar süre tanıyın. Birçok kulüpten teklifler alıyorum. En uygun seçimi yapmaya çalışacağım" dediği öğrenildi. 
Figo'ya başta Liverpool olmak üzere birçok İngiliz kulübünün astronomik rakamlar önerdiği bildirildi. 
Bu arada Sarı - Kırmızılı yönetim, Kily Gonzalez'e menajeri aracılığı ile yaptığı teklife olumlu yanıt aldı. Teknik Direktör Eric Gerets'in de kadroda görmek istediği Arjantinli yıldız ile önümüzdeki günlerde masaya oturulacağı belirtildi. 

Uğur imzaladı 

Galatasaray'ın altyapıdan yetişen ve geçen sezon Hagi'nin gözdeleri arasında yer alan genç oyuncu Uğur Uçar önceki gün üç yıllık sözleşme imzaladı. Altyapı Koordinatörü Ali Yavaş'ın imzalattığı sözleşme sonrası genç oyuncu hedefinin uzun yıllar Galatasaray'a hizmet etmek olduğunu söyledi, "Elimden geleni yapacağım. Bana güvenenleri mahçup etmeyeceğim. Gelecek yıl daha fazla forma giymek istiyorum" dedi. 

Masör tepkisi 

Galatasaray'da Fatih Terim döneminde uzun yıllar A takımın masörlüğünü yaptıktan sonra, önce tecrübeli hocayla Fiorentina'da, ardından Hagi ile Bursaspor'da görevini sürdürüp, geçtiğimiz yıl yeniden takıma dönen Rıza Erat'ın, sezonun başlamasına bir gün kala görevine son verilmesi kriz yarattı. Hagi'nin gidişinin ardından sağlık kurulu tarafından görevine son verilen Erat'ın, bu zorunlu ayrılığı futbolcuların tepkisini çekti. 

Hakan'dan ince mesaj 

Sarı - Kırmızılı takımın golcüsü Hakan Şükür, yeni sezonu değerlendirdi. Tecrübeli oyuncu, iyi bir kadroya sahip olduklarının altını çizerek forvetteki rekabet ortamına değindi. Geri dönen Ümit Karan'ın yanı sıra Necati, Hasan Kabze ve genç Özgürcan'la forma kapma savaşı vereceğini belirten Hakan Şükür, "Hocamızın sert ve agresif bir yapısı var. Geldiğinde ilk olarak 'Hepinize kapım açık' dedi. Futbolcularla diyaloğu iyi. Öncelikle disiplini ön planda tutuyor" dedi. 
Golcü oyuncu, "Fatih hocanın Milli Takım'ın başına gelmesine sevindim. Eğer hak edersem milli formayı giyerim. Önce Galatasaray'da başarılı olmalıyım. Ersun hocayla hiçbir zaman şahsi bir problemim olmadı. Bunu her zaman söyledim" ifadelerini kullandı. 

Volkan'dan son imza 

BOZHAN MEMİŞ 

Galatasaraylı Volkan Arslan dün Sepetçiler Kasrı'nda Merve Ata ile hayatını birleştirdi. Tecrübeli oyuncuyu bu mutlu gününde Özhan Canaydın, Ergun Gürsoy, Fatih Gökşen, Refik Arkan, Abdurrahim Albayrak, Mustafa Sarıgül, futbolculardan Hakan Şükür, Hasan Şaş, Ergün, Hasan Kabze, Sabri, Necati, Fevzi, Aykut, Orhan Ak, Cihan, Ümit Davala ve Tayfun Korkut yalnız bırakmadı. Milli Takım'la anlaşan Fatih Terim ile Eric Gerets de düğünde yer aldı. Çiftin şahitliğini Başkan Özhan Canaydın ve Harun Arslan yaptı. 


</TEXT>
</DOC>
