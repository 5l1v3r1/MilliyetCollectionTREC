<DOC>
<DOCNO> 368839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/yasam/axyas02.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Meriç bendine sığmadı 
</HEADLINE>
<TEXT>



Bulgaristan'da bir haftadır etkili olan yağışlar nedeniyle Meriç'teki su seviyesinin yükselmesi, Türkiye'de ve Bulgaristan'da hayatı olumsuz yönde etkiliyor. 
Meriç üzerindeki barajlardan nehre su bırakılması üzerine Kapıkule yakınlarında DSİ'nin bölgedeki tarım alanlarının taşkınlardan korunması için yaptığı sedde patladı. Yatağından çıkan nehir suları, Kapıkule yolu üzerindeki ayçiçeği ve çeltik alanlarını bastı. Yıkılan seddenin onarımı için bölgede çalışma başlatıldı. 
Bulgaristan'ın Kaptan Andreova Gümrük Kapısı'na 2 kilometre uzaklıktaki bölge sular altında kalırken, E- 80 karayolunda ve bölgede su yüksekliği 1.5 metreyi bulduğu için otomobil trafiğinden sonra TIR geçişleri de durduruldu. 
Türkiye'den Bulgaristan'a geçen TIR'lar ile otomobillerin bazıları sulara gömüldü. Türkiye'ye girmek için bekleyen TIR'ların oluşturduğu kuyruk 20 kilometreyi buldu. Meriç Nehri'nin yükselen suları, yatak kenarındaki ağaçları kökünden sökerken, sulara kapılan ağaçlar Meriç Köprüsü'nün gözlerine dayandı. 


</TEXT>
</DOC>
