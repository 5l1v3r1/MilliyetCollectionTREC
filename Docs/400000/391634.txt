<DOC>
<DOCNO> 391634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yasam/yas04.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haliç'ten Pierre Loti'ye teleferik 
</HEADLINE>
<TEXT>


6 milyon YTL'ye mal olan Eyüp - Pierre Loti arasındaki teleferik hattı törenle açıldı. Büyükşehir Belediye Başkanı Topbaş, Eyüp ile Alibeyköy arasına da 500 metrelik tünel yol açılacağını söyledi 

İSTANBUL Milliyet 

İstanbul'da 12 yıl aradan sonra ikinci teleferik, dün Eyüp ile Pierre Loti tepesi arasında hizmete girdi. Törende konuşan Büyükşehir Belediye Başkanı Kadir Topbaş, "Geçmişi hatırlamak için anma günleri düzenlemek lazım. Örneğin bir hafta suları akıtmayacağız. Ya da çöpleri bir hafta toplamayacağız geçmişi hatırlamak için" dedi. 
Teleferiğin 6 milyon YTL'ye mal olduğunu belirten Topbaş, Eyüp ile Alibeyköy arasına yaklaşık 500 metrelik tünel yol açacaklarını açıkladı. 

Erdoğan reddetmişti 
Eyüp Belediye Başkanı Ahmet Genç ise Başbakan Erdoğan'ın İstanbul Büyükşehir Belediye Başkanlığı döneminde teleferiği gündeme getirdiklerini, ancak Erdoğan'ın o dönemde mezarlıklar üzerinden teleferik geçirilmesini kabul etmediğini söyledi. 
Hizmete giren Teleferikle, Eyüp'ten Pierre Loti'ye 20 dakika yerine 115 saniyede gidilebilecek. Teleferik hattının istasyonlarından biri Haliç kıyısına, diğeri Pierre Loti çay bahçesi önüne yapıldı. Teleferikte Akbil de kullanılabilecek. 


</TEXT>
</DOC>
