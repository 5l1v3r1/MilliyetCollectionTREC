<DOC>
<DOCNO> 353812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas20.html </URL>
<DATE> 2005/06/20/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
'Caretta Caretta'ların koruma alanı 'tabi cehennem alanı' 
</HEADLINE>
<TEXT>

     Dalyan'da ''Caretta Caretta'' deniz kaplumbağalarının üreme alanlarının bulunduğu sahile yapılmak istenen bir Alman otelini engelleyerek adını duyuran Alman çevreci Günther Peter, ''Ben, Dalyan'daki özel koruma alanını maalesef bugün 'tabii cehennem alanı' olarak nitelendiriyorum'' dedi. Peter, TGC Lokali'nde düzenlediği basın toplantısında, Türkiye'ye her yıl geldiğini ve her yıl hayvanlara yapılan kötü muamele ve çevre katliamına tanık olduğunu söyledi. 
     Caretta Caretta deniz kaplumbağaları için büyük mücadele verdiğini ifade eden Peter, ancak son yıllarda deniz kaplumbağalarının korunmasına yeterince önem verilmediğini kaydetti. 
     Turistlerin deniz kaplumbağalarının üreme alanları konusunda bilgilendirilmesine izin verilmediğini, kaplumbağa yuvalarının tilkilerden korunması için koruyucu sepetler ve koku verici maddeler uygulanması gibi tedbirlerin de alınmadığını vurgulayan Peter, geçtiğimiz hafta ziyaret ettiği Dalyan'da özel koruma altında olan bölgenin durumu karşısında çok üzüldüğünü anlattı. 
     Peter, ''Ben, Dalyan'daki özel koruma alanını maalesef bugün 'tabii cehennem alanı' olarak nitelendiriyorum'' dedi. 
     -DALYAN'NIN DURUMU- Dalyan'da bile Caretta Carettalar'ın üreme alanını gösteren bilgi levhaları olmadığını, ayrıca sahillerde hiçbir koruma projesinin de uygulanmadığını öne süren Peter, bu sahillerde sürat teknelerinin cirit attığını, üreme alanlarına yasadışı şekilde ağaç dikildiğini, turistler için geçit yolları yapıldığını savundu. 
     Peter, uluslararası doğa koruma standartlarına aykırı olan bu durumun engellenmesi için Türkiye Özel Çevre Koruma Kurulu Başkanlığı'nın da hiçbir şey yapmadığını iddia etti. 
     Peter, Alman hükümetinin, bu alanın korunması için Türkiye'ye 6.3 milyon Avro para yardımı yaptığını ancak paranın alınmasına karşın hiçbir şey yapılmadığını da öne sürdü. 
     Otellerin kanalizasyonlarının denize akıtıldığını ve arıtma yapılmadığını savunan Peter, denize atılan plastikleri kaplumbağaların denizanası sanıp yediğini söyledi. Peter, üreme alanlarının kumlarının, oteller tarafından taşındığını, sahilin aşırı aydınlatıldığını ve kaplumbağa yavrularının karaya yöneldiklerini ifade ederek, şunları söyledi 
     ''Bir turizm bakanınız, 'Türkiye'nin İspanya'nın düştüğü hataya düşmeyeceğini' söylemişti. Ancak Türkiye'ye her geldiğim sene daha fazla otel yapıldığını görüyorum. Hayvan sayısının azalmasına ve doğanın yok olmasına tanık oluyorum. Her yıl bize sözler veriliyor ancak verilen sözlerin tam tersi yapılıyor. İnsanlar kar etmek için tabiatı satmamalıdır.'' Turizm adına kaydedilen ilerlemelerin Türkiye'nin doğasına ve bir doğa cenneti olan Dalyan'a zarar verdiğini ifade eden Peter, Türk hükümetinden doğaya verilen zararlara karşı daha sert önlemler almasını, okullara eğitim programları konulmasını ve Dalyan'daki tüm inşaatların durdurulması istedi. 
     
     ''DALYAN İKİNCİ VATANIM'' 
     Günther Peter, Yunanistan'ın Santos adasında deniz kaplumbağalarıyla ilgili yapılan bir şikayet üzerine Yunanistan'ın büyük bir cezai yaptırımla karşılaştığını anımsatarak, ''Dalyan'da durumun böyle devam etmesi durumunda tedbir almak zorunda kalacağız. Türkiye'yi de şikayet ettik, etmeye devam edeceğiz'' diye konuştu. 
     Peter, doğaya ve doğal yaşama zarar verilmesinin önlenmesinde herkesin anlayacağı tek lisanın, turistlerin o bölgeyi boykot etmesi olduğunu da vurgulayarak, ''Dalyan'ın fahri hemşehrisi olarak, böyle bir karar benim için çok zor olur. Çünkü Dalyan benim ikinci vatanım oldu'' dedi. 
     
</TEXT>
</DOC>
