<DOC>
<DOCNO> 367477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/ekonomi/eko03.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir işçisinden takvime göre eylem 
</HEADLINE>
<TEXT>


Taliplerin Erdemir'e yapacağı gezi takvimini ele geçiren işçiler, buna göre Emniyet'ten eylem izni aldı. İşçiler, Rus NLMK gelecek diye karayolunu kapatırken, NLMK, 'Randevumuz 18'inde' dedi 

EBRU SUNGUR 

Özelleştirilecek Erdemir'de sıcak günler yaşanıyor. Çarşamba günü taliplerden Fransız Arcelor'un yetkililerinin tesisleri gezmesini engelleyen Erdemir işçileri, dün de Rus NLMK-Open Joint Stock Company Novolipetsk Iron and Stell Corporation yetkililerinin tesiste inceleme yapacakları duyumu üzerine eylem yaptı. İşyerini terketmemeyle başlayan eylem, işçilerin Ereğli - İstanbul karayolunu kapatmasıyla sürdü. 35 dakika trafiğe kapanan karayolundaki araçlar Ereğli'den Alaplı'ya kadar yaklaşık 3 kilometrelik kuyruk oluşturdu. 
Erdemir'de örgütlü Türk Metal Sendikası'nın Ereğli Şubesi Mali Sekreteri İsmail Hakkı Erdoğan, yaklaşık 10 gün önce Erdemir'i ve iştiraklerini hangi tarihte hangi talibin gezeceğine ilişkin listeyi ele geçirdiklerini belirtti. Erdoğan, bu takvime göre Emniyet'ten eylem izni aldıklarını söyledi. 
Ancak edinilen bilgiye göre bu takvim, hafta başında değişikliğe uğradı. NLMK yetkilileri Özelleştirme İdaresi'nin dünkü geziyi 18 Ağustos'a ertelediğini açıkladılar. 

İsdemir'de kapı açık 
Öte yandan Erdemir'in iştiraki olduğu için onunla birlikte özelleştirilecek İsdemir'de örgütlü Çelik - İş Sendikası ile Türk Metal'in eylemler konusunda farklı bakış açıları taşıdıkları da ortaya çıktı. Türk Metal, taliplerin Erdemir'i incelememesi için eylem yaparken Çelik - İş'in bu yönde bir girişimi bulunmuyor. 
İsdemir'i bugüne kadar taliplerden Oyak, Arcelor ve yerli şirketlerin oluşturduğu Ereğli Ortak Girişim Grubu gezerek inceledi. Çelik - İş İskenderun Şube Başkanı Cengiz Gül, Ereğli'deki gibi bir eylem planı yapmadıklarını, kendilerinin 26 Ağustos'taki İsdemir Genel Kurulu'na odaklandıklarını söyledi. Kendisinin başkanı olduğu İsdemir Çalışanları Vakfı'nın şirkette yüzde 11 hissesi olduğunu hatırlatan Gül, "Altın hisseye itiraz edeceğiz" dedi. 

New York Times Türkiye'de zor sınav NEW YORK DHA 
Erdemir özelleştirmesi New York Times NYT gazetesine de haber oldu. Ereğli mahreçli haberde Özelleştirme İdaresi Başkanı ÖİB Metin Kilci'nin görüşlerine de yer verilerek, bu süreç için 'Türkiye'de zorlu sınav' ifadesi kullanıldı. Haberde, getirdiği k r göz önüne alındığında Erdemir'in özelleştirilmesinin gerekli olmadığını düşünen siyasi liderler ve işadamlarının, sürece büyük ve beklenmedik bir tepki gösterdiği belirtildi. Kilci'nin "Erdemir'in yabancılara satılmasından memnuniyet duyarız" dediği de kaydedildi. 

'Farklı düşünsem de görevimin başındayım' AHMET ERHAN ÇELİK Ankara 
Erdemir Yönetim Kurulu Başkanı Recai Berber, "Özelleştirme süreciyle ilgili farklı düşünceler taşısa bile" istifa etmeyi düşünmediğini ve "Siyasi irade karar verdikten sonra farklı bir düşünce ya da uygulamanın sözkonusu olamayacağını" söyledi. Berber, Erdemir eski Genel Müdürü Kerim Dervişoğlu ile birlikte istifa eden İsdemir eski Genel Müdürü Atamer Giyici'nin dün Milliyet'teki açıklamaları üzerine konuştu. Giyici'nin kendileriyle aynı görüşte olduğunu ve "izin verilirse istifa edebileceğini" belirtti. 


</TEXT>
</DOC>
