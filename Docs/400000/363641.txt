<DOC>
<DOCNO> 363641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun21.html </URL>
<DATE> 2005/07/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Bakiyev İktidar değişikliğini yaptı, Akayev ülkeden kaçtı... 
</HEADLINE>
<TEXT>

     Kırgızistan Devlet Başkanı Kurmanbek Bakiyev, 24 Mart'ta yaşanan iktidar değişikliğini kendilerinin değil, halkın yaptığını, dönemin Devlet Başkanı Askar Akayev'in de ülkeden kaçtığını söyledi. 
     Liderliğini Bakiyev'in yaptığı Kırgızistan Halk Hareketi KEK , beşinci kurultayını bugün gerçekleştirdi. 
     Yeni yönetimin tüm kadroyla hazır bulunduğu kurultayın açılış konuşmasını yapan Bakiyev, ''Kırgızistan'da 'Mart Devrimi'nin yaşanmasından dolayı büyük mutluluk duyduğunu'' söyledi. 24 Mart'ta iktidarı zorla ele geçirme düşüncesinde olmadıklarını belirten Bakiyev, ''Askar Akayev iktidarının çalışmalarından rahatsız olan halk, hakkını sokaklarda aramaya başladı ve Akayev'in istifa etmesini istedi'' diye konuştu. 
     Akayev'in ülkeyi terk etmesinin ardından halkın kendisini ülkenin başına getirdiğini ifade eden Bakiyev, ''Halk, bana ve ekibime olan güvenini, 10 Temmuz'da beni seçerek bir daha gösterdi ve omzumuza büyük bir sorumluluk yükledi'' dedi. Bakiyev, devlet başkanlığı seçimlerinin kendisinin ve ekibinin zaferi değil, halkın zaferi olduğunu kaydetti. 
     Konuşmasında halkın umutlarını yıkmayacağını ve önümüzdeki yıllarda, ülkede birçok alanda iyileşme hissedileceğini ifade eden Kırgızistan'ın yeni lideri, sosyal, ekonomik ve siyasi istikrar isteniyorsa, hükümetin çalışmalarının engellenmemesini istedi. Bakiyev, ülkede birtakım kötü gelişmeler yaşandığını, toprakların yasadışı yoldan işgal edildiğini ve bunun büyük bir hata olduğunu vurguladı. Bu konuda yerel yöneticilere seslenen Bakiyev, bu tür olayların engellenmesini isteyerek, ''Böyle giderse ülkede rezillikler yaşanır. Ama ben buna izin vermeyeceğim'' dedi. 
     Eylemlerin anayasa ve yasalar çerçevesinde olmasını isteyen Bakiyev, ''Birtakım insanlar bu sınırların dışına taşmayı planlıyor. Özellikle yasadışı eylem yapanlar şiddetle cezasını çeker'' diye konuştu. 
     
     ''ANAYASA DEĞİŞİKLİĞİ ŞART'' 
     Kırgızistan Devlet Başkanı Bakiyev, konuşmasında anayasa değişikliğine de değinerek, anayasanın gereksiz birtakım yüklerden kurtarılması gerektiğini söyledi. 
     Bakiyev, siyasi partilere yönetimde etkinlik kazandırılmasını, gençler ve kadınlara Meclis yolunun açılmasını sağlamak istediklerini ifade ederken, ''Bunu Meclis de anladı. Halkın, yeni iktidarı destekleyeceğini umuyorum. İşte bu anlamda anayasamız, toplumun temel hakları ve ilkelerini taşıması gerekiyor'' diye konuştu. 
     Akayev'i de anayasayı ''kişiselleştirmek'' ile suçlayan Bakiyev, her şeyin planlandığı gibi gitmesi durumunda hükümetin kısa sürede kurulacağını ve halka tam anlamıyla hizmet götürüleceğini vurguladı. ''Devlet başkanı oldum diye ayaklarım yerden kesilmeyecek'' diyen Bakiyev, ''Her zaman halkın yanında olacağım ve halkın refahını yükseltmek için çalışacağım'' diye konuştu. 
     Kurmanbek Bakiyev, kurultaydan ayrılırken, basın mensuplarının ''Özbek mülteciler ne olacak '' soruları üzerine, bunun titizlikle üzerinde durulması gereken bir konu olduğunu söyledi. Bu sorunun Kırgızistan, Özbekistan, Birleşmiş Milletler BM ve Bağımsız Devletler Topluluğu BDT Ortak Güvenlik Örgütü'nün katılımıyla çözülmesi gerektiğini vurgulayan Bakiyev, ''Özbek komşularımızla binlerce yıl birlikte yaşayacağız. Ancak uluslararası anlaşmaları da göz ardı edemeyiz'' dedi. 
     
</TEXT>
</DOC>
