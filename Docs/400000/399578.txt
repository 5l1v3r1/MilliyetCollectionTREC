<DOC>
<DOCNO> 399578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun32.html </URL>
<DATE> 2005/12/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Azerbaycan'da parlamento seçimleri süreci tamamlandı... 
</HEADLINE>
<TEXT>

     Azerbaycan Anayasa Mahkemesi, 6 Kasım'da yapılan parlamento seçimleri sonuçlarını, her birinde bir milletvekilinin belirlendiği 6 bölge dışında onayladı. 
     Anayasa Mahkemesi'nin bugün sabah saatlerinde başlayan değerlendirme toplantısında, mahkeme üyeleri seçimlerle ilgili hukuki süreci anlatırken, Adalet Bakanlığı, Başsavcılık ve Merkez Seçim Komisyonu MSK temsilcileri, aynı süreçle bağlantılı şikayet, adli olay, yapılan araştırmalar ve sonuçları hakkında bilgi verdi. 
     MSK Başkanı Mezahir Penahov, toplantıdaki konuşmasında komisyonun çalışmaları sırasında ülke çapındaki 125 bölgede toplam, sayısı 5 bin 137 olan oy kullanma merkezinden 423'ünde sonuçların iptal edildiğini kaydetti. Penahov, MSK üyesi 15 üyenin 13'ünün oy sayımıyla ilgili sonuç protokolunu imzaladığını da belirtti. 
     Toplantıya katılan MSK'daki muhalefet yanlısı üyeler ise, seçimlerde çok sayıda ihlal yapıldığını öne sürdü ve yasadışı olduğunu iddia ettikleri seçimlerin iptal edilmesi gerektiğini ifade etti. 
     Devlet İstatistik Kurumu temsilcileri de MSK, Adalet Bakanlığı ve Başsavcılığa yansıtılmayan bazı bölgelerde de ihlaller olduğunu belirterek, bazı bölgelerdeki seçim sonuçlarının iptalinin uygun olacağı görüşünü ifade etti. 
     
     6 BÖLGEDE İPTAL 
     Anayasa Mahkemesi üyeleri daha sonra kapalı oturuma geçerek, yapılan başvuruları ve sonuçları değerlendirdi. 
     Yaklaşık bir saat süren kapalı toplantıdan sonran yapılan açıklamada, 6 seçim bölgesinde seçim sonuçlarının iptal edildiği, geri kalan 115 bölgedeki sonuçların ise onaylandığı bildirildi. 
     Açıklamaya göre, MSK'nin daha önce muhalefetteki Halk Cephesi AHCP lideri Ali Kerimli'nin kazandığını bildirdiği 31 numaralı Surahanı İkinci Bölge, 44 numaralı Sumgayıt-Abşeron, 69 numaralı Celilabad-Masallı-Bilasuvar, 103 numaralı Gedebey, 106 numaralı Tovuz-Gazah-Ağstafa ve 119 numaralı Ağdam seçim bölgelerindeki seçimler iptal edildi. 
     Anayasa Mahkemesi'nin sonuçlarla ilgili kararına herhangi bir itiraz hakkı bulunmuyor, karar resmi ve kesin sonuç olarak kabul ediliyor. 
     Müsavat Partisi lideri İsa Kamber'in aday olduğu, ancak kazanamadığı açıklanan seçim bölgesindeki sonuçlar, MSK tarafından daha önce iptal edilmişti. 
     Anayasa Mahkemesi'nin bu kararıyla, MSK'nın daha önce sonuçlarını iptal ettiği 4 bölgeyle birlikte toplam 10 milletvekilinin belirleneceği seçimler, daha sonra tespit edilecek bir tarihte yapılacak. 
     Azerbaycan Milli Meclisi'nin de bu karardan sonra yarın ilk oturumunu yapması bekleniyor. Milli Meclis'in açılışına Cumhurbaşkanı İlham Aliyev'in de katılması öngörülüyor. 
     
</TEXT>
</DOC>
