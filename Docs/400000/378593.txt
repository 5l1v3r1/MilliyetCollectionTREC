<DOC>
<DOCNO> 378593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun18.html </URL>
<DATE> 2005/09/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Le Figaro AB, müzakerelerin başlaması için anlaşmak üzere 
</HEADLINE>
<TEXT>

     Fransa'da yayımlanan Le Figaro gazetesi, Türkiye ile müzakerelerin başlaması konusunda birliğin anlaşma sağlamak üzere olduğunu yazdı. 
     Brüksel'de büyükelçiler seviyesinde dün yapılan görüşmelere geniş yer veren gazete, ''Teknik açıdan müzakerelerin başlaması için bir sorun kalmadığı'' yorumunu yaptı. 
     Türkiye'nin deklarasyonuna karşı AB'nin yayımlayacağı deklarasyona atıfta bulunan gazete, ''Birliğin müzakereler başlamadan önce Türkiye'den Rum kesimini tanımasını isteyemeyeceğini'' belirtti. 
     Haberde, Londra ve Paris arasında geçen hafta yapılan görüşmelere dikkat çekildi ve ''müzakere masasında Yunanistan ve Rum kesiminin yalnız kaldıkları'' ifade edildi. 
     
     AVUSTURYA'NIN HIRVATİSTAN ISRARI 
     Avusturya'nın bununla birlikte tam üyelik dışında ''imtiyazlı ortaklık'' olmak üzere diğer alternatiflere de müzakere çerçeve belgesinde yer verilmesinde ısrarcı olduğunu yazan gazete, bir diplomatın ''Avusturya, Hırvatistan ile müzakerelerin başlaması konusunda bir jest yapılırsa sakinleşebilir'' şeklindeki açıklamasına yer verdi. 
     Le Figaro, ''Türkiye ile ilgili yapılan pazarlıklarda, Hırvatistan kartının kullanıldığını'' ifade etti ve ''Başta Avusturya olmak üzere merkezi Avrupa ülkelerinin Hırvatistan'dan önce Türkiye ile tam üyelik müzakerelerinin başlamasını normal bulmadıklarını'' yazdı. 
     Türkiye ile ilgili görüşmelerin, Londra'dan Brüksel'e ve hatta New York'a kadar uzandığını ifade eden gazete, bir yabancı diplomatın, ''3 Ekim tarihinde kriz çıkmasını kimse istemiyor ve dikkatli bir taktik izleniyor'' şeklindeki görüşüne yer verdi. 
     
</TEXT>
</DOC>
