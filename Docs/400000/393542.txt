<DOC>
<DOCNO> 393542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur39.html </URL>
<DATE> 2005/11/09/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
KKTC'den Sevgi ve Kardeşlik mesajları... 
</HEADLINE>
<TEXT>

     KKTC'de Evrensel Sevgi ve Kardeşlik Derneği'nin yeni genel merkez binası, KKTC Başbakanı Ferdi Sabit Soyer, bazı bakanlar, milletvekilleri ve AK Parti yetkililerinin de katıldığı bir törenle açıldı. 
     Başbakan Soyer, açılışta yaptığı konuşmada, aynı zamanda bir İslam toplumu olan Kıbrıs Türk toplumunun, Kıbrıs Rum toplumuyla siyasal eşitlik temelinde bir ortaklığı paylaşmasını ve Avrupa Birliği AB içinde kendi kimliği ve onuruyla yer almasını istediklerini söyledi. 
     Soyer, Kıbrıs Türklerinin her zaman Türk dilini konuşan insanların ve İslam topluluklarının insanlık tarihine yaptığı büyük katkıları yaşayarak, paylaşarak bugünlere geldiğini, bundan sonra da bu paylaşımla yarına gidişini süreceğini söyledi. 
     Başbakan Soyer, ''Gençlerimizin bilim ve teknolojinin her alanında gelişmesi, demokrasimizin kurumsallaşması, hangi inanç ve fikirden olursa olsun herkesin özgürce kendini ifade edebileceği bir toplum düzeni içerisinde kendimizi geliştirmemiz gerekir'' dedi. 
     ''Türkiye'nin 3 Ekim sonrası çok büyük bir aşamaya geldiğini, artık AB'yle müzakere eden ülke olduğunu'' kaydeden Soyer, ''Kıbrıs Türk halkı, Kıbrıs Rumu kadar hak sahibi olarak Kıbrıs'ın eşit ortağı olma talebiyle yeni bir platforma yükselmiştir. Ve AB'nin kapısındayız. Biz bunu yalnız kendimiz için istemiyoruz, başkaları için de istiyoruz'' dedi. 
     
     KUZU ''SEVGİ, ŞEFKAT TÜRK KÜLTÜRÜNÜN ÖZÜ'' 
     TBMM Anayasa Komisyonu Başkanı Prof. Dr. Burhan Kuzu da, sevgi, şefkat ve merhametin Türk kültürünün özü olduğunu belirtti. 
     Yunus Emre ve Mevlana'nın mesajlarının kendilerine yabancı olmadığını ifade eden Kuzu, ''Ama dünya bunlara yabancı. Zannediyorum bugünkü sorunlu dünyada, özellikle silah sanayiine ve savaş alanına bunca yatırımlar yapıldığı dünyada bu tür mesajlara ihtiyaç var'' dedi. 
     Kuzu, sivil örgütlerin önemini vurgulayarak, Osmanlı İmparatorluğu'nun en iyi, 'vakıf devlet' olarak tanımlanabileceğini kaydetti ve Evrensel Sevgi ve Kardeşlik Derneği'ne çalışmalarında başarı diledi. 
     
     DİŞLİ ''BARIŞ, KARDEŞLİK, HUZUR İÇİNDE BİR KIBRIS'' 
     AK Parti Dışilişkilerden Sorumlu Genel Başkan Yardımcısı ve Sakarya Milletvekili Şaban Dişli de, inançların, bir toplumdaki bireylerin barış ortamında yaşamasını sağladığını belirterek, Mevlana, Hacı Bektaş-ı Veli ve Yunus Emre'nin insan sevgisi, kardeşlik ve hoşörüyü yüzyıllar önce Anadolu topraklarında yaşama geçirdiğini söyledi. 
     Dişli, Evrensel Sevgi ve Kardeşlik Derneği'nin barışın, kardeşliğin, sevginin evrenselleşmesine katkıda bulunduğunu belirterek, ''Barış, kardeşlik ve huzur içinde yaşamak istediğimiz bir Kıbrıs'ı hep birlikte kalıcı kılma çalışmalarımız devam edecektir'' diye konuştu. 
     Dişli, kardeşlik içinde yaşamayı herkesin öğrenmesi gerektiğini vurgulayarak, adada kalıcı huzur için çalıştıklarını belirtti. 
     
     ''KIBRIS'TA SORUNU ÇÖZECEK YAKLAŞIM İÇİNDE OLDUK'' 
     AK Parti Hükümeti'nin her konuda olduğu gibi Kıbrıs'ta da sorun çözücü bir yaklaşım içinde olduğunu ifade eden Şaban Dişli, şöyle devam etti 
     ''Bu konuda her zaman bir adım önde olma yönünde verdiğimiz sözü, birlikte yerine getirdiğimiz kanaatindeyim. Adadaki atmosferi olumlu yönde değiştirme konusunda, her türlü gayreti birlikte gösterdik. Her türlü riski almak suretiyle gerek biz Türkiye olarak, gerekse Kıbrıslı Türkler olarak sizler, BM planını tüm eksikliklerine rağmen destekledik. Sonuçta Kıbrıs Türkleri barış için ve adanın yeniden birleşmesi için oy kullanırken, Kıbrıs Rumları bizzat AB tarafından da desteklenen planı reddettiler. KKTC Güney Kıbrıs'la sınırı açarak geçişleri serbest hale getirdi. Biz de Türkiye olarak Kıbrıslı Rumlara yönelik vize rejimimizi değiştirdik.'' Dişli, Dışişleri Bakanı ve Başbakan Yardımcısı Bakanı Abdullah Gül'ün, 30 Mayıs'ta, ''Kıbrıs'ta her iki tarafa uygulanan kısıtlamaların aynı anda kaldırılması'' çağrısı yaptığını hatırlatarak, tüm bunlara rağmen Kıbrıs Türk tarafının ambargo ve izolasyonlarla cezalandırıldığını anlattı. 
     Dişli, ''Bu nedenle adaletsiz bir manzara olduğunu her yerde bizler, Sayın Başbakanımız, sayın hükümet yetkilileri dile getiriyoruz. Kıbrıs Türk tarafına uygulanan kısıtlamaların kaldırılması konusunda uluslararası toplumun artık somut ve görünür adımlar atmasını bekliyoruz. Şu anda size söz veren tarafların sözlerini tutması beklentimiz devam ediyor, bunun için her alanda diplomatik girişimlerimiz devam ediyor'' dedi. 
     Şaban Dişli, AB'den maddi yardım, tanıma, uçuş yasağının kaldırılması, temsilcilik açılması gibi konularda beklentileri olduğunu ifade ederek ''ABD'den de benzer beklentiler içindeyiz. Uzlaşma istemeyenlerin Rumlar olduğunu tüm dünyaya referandum sonrası siz öğrettiniz. Siz Kıbrıslı Türklerin geleceğini tüm dünyayla tartışabilmeyi gene birlikte başardık'' diye konuştu. 
     Kıbrıs'ın gelişen dünyada hak ettiği yeri almasını hep birlikte sağlayacaklarını vurgulayan Şaban Dişli, KKTC'nin gelecek hafta kutlanacak 22. kuruluş yıldönümünü de kutladı. 
     Aynı zamanda KKTC Din İşleri Dairesi Başkanı da olan Evrensel Sevgi ve Kardeşlik Derneği Başkanı Ahmet Yönlüer ise, 1995'te derneği birkaç öğrenciyle birlikte kurduğunu belirterek, derneğin, ''ülke insanına, Türkiye'den gelen öğrenci gençlerin sorunlarıyla ilgilenmek, çareler üretmek, ülkesiyle, devletiyle barışık, hangi ideolojiden olursa olsun herkese aynı uzaklıkta evrensel sevgiyi ön plana çıkarmış, Allah'ın yaratığı insanı, yaratandan ötürü seven anlayışta bir dernek olduğunu'' anlattı. 
     
</TEXT>
</DOC>
