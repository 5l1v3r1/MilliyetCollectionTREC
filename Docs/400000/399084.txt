<DOC>
<DOCNO> 399084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonyas06.html </URL>
<DATE> 2005/11/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
''Babam ve Oğlum'' rekora gidiyor 
</HEADLINE>
<TEXT>

     Genç yönetmen Çağan Irmak'ın, efsane duygusal film "Şampiyon" gibi izleyiciyi gözyaşına boğan yapımı "Babam ve Oğlum" rekora gidiyor. Film, ilk haftasında 74 bin 406, bunu takip eden 3 gün ise 79 bin 30 seyirciyi sinema salonuna çekerek 10 günde 153 bin 436 izleyiciye ulaştı. 
     Filmin yapımcı şirketi Avşar Film yetkilisi Sadi Çilingir'den alınan bilgiye göre, "Babam ve Oğlum", Türk Sineması'nın yüz akı oldu. 
     Film, gösterime girdiği ilk hafta 74 bin 406 seyirciye ulaşırken, hafta sonunun gelmesiyle 3 gün içinde büyük bir izleyici akınına uğradı. Bu üç gün içinde 79 bin 30 seyirciyi sinema salonuna çeken duygusal yapım, 10 günde toplam 153 bin 436 seyirci tarafından izlendi. 
     
     "BU KADARINI BİZ DE TAHMİN ETMİYORDUK" 

     Çilingir, filmin başarısının kendilerini çok sevindirdiğini dile getirerek, "Bu kadarını biz de tahmin etmiyorduk. Türk Sineması adına çok sevinçliyiz" dedi. 
     Filmin önce sinemaların küçük salonlarında gösterime girdiğini, ancak şimdi büyük salonlara kaydırıldığını anlatan Çilingir, "Bugünlerde bildiğiniz gibi Harry Potter serisinin son filmi gösterime girdi. Bu film, dünya yüzünde popüler bir film. Ancak, kimi sinemalarda bu yapım küçük salonlara alınırken bizim filmimiz daha büyük salona kaydırılıyor" dedi. 
     Filmin bazı sinemalarda gösteriminin 2 hafta olarak planlandığını, ancak şimdi 6 haftaya kadar uzatılmasının düşünüldüğünü belirten Çilingir, "Rağbet artarsa bu süre daha da uzayabilir. İlk hafta sonrasında görülen artış rekor bir artış. Bugüne kadar hiç görülmedi böyle bir şey..." diye konuştu. 
     Filmin başarısını herkesin birbirine tavsiye etmesine bağlayan Çilingir, bu durumu da, "Filmi bir seyreden 3-5 kişiyi daha yönlendiriyor. Biz reklamları yaptık, ama halkın beğenisi daha öne çıktı. Türk Sineması için de bir aile filminin başarısı sevindirici. Filmin maddi kazanç sağlaması da Türk Sineması'na yatırım yapılması açısından önem taşıyor" sözleriyle özetledi. 
     Filmin yönetmeni Irmak'ın "bu filmden çıktıktan sonra insanlar 'bir annemi, babamı arayayım' dese yeter" şeklindeki sözlerini hatırlatan Çilingir, bu amacın da yerine geldiğini söyledi. 
     
     İŞTE REKORTMEN FİLM 

     Senaryosunu da Çağan Irmak'ın kaleme aldığı "Babam ve Oğlum" adlı yapımda oğlu Fikret Kuşkan, babayı Çetin Tekindor, torunu Ege Tanman canlandırıyor. Filmde, diğer rolleri Hümeyra, Şerif Sezer,Özge Özberk, Binnur Kaya ve Yetkin Dikinciler üstleniyor. 
     Yapımcılığını Şükrü Avşar'ın üstlendiği filmin öyküsü kısaca şöyle 
     1980 askeri müdahalesinde annesini kaybeden Deniz Ege Tanman , 7 yıl sonra hiç görmediği dedesinin Ege'deki çiftliğine doğru bir yolculuğa çıkar. Deniz'in dedesini hiç görmemesinin nedeni dedesi ile babasının yıllardır dargın oluşudur. Hüseyin Efendi Çetin Tekindor , okumak için gönderdiği oğlunun politik olaylara karıştığını öğrenince onu evlatlıktan silmiştir. 
     Sadık'ın Fikret Kuşkan her şeye rağmen baba evine geri dönüşünün nedeni Deniz'den ayrılmak zorunda oluşudur. Küçük oğlunu babasına emanet edecektir. Deniz, birdenbire kendini alışmadığı, ilginç bir ortamda bulurken, Sadık, terk ettiği sevgilisiyle ve kendiyle kasabada yüzleşirken, çocuk da dedesinin ve babasının arasındaki tüm buzları eritecektir... 

     
</TEXT>
</DOC>
