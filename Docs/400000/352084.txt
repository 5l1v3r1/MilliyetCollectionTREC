<DOC>
<DOCNO> 352084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/yasam/ayas.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi kızlar defileye 
</HEADLINE>
<TEXT>


Semra Sezer, olgunlaşma enstitülerinde öğrenim gören kızların moda dünyasına tanıtılması için defile düzenleyecek 


Birsen Altuntaş 

Cumhurbaşkanı Ahmet Necdet Sezer'in emekli öğretmen eşi Semra Sezer, olgunlaşma enstitülerindeki genç kızlar için harekete geçti. Semra Sezer, bu enstitülerde öğrenim gören genç kızları moda dünyasına kazandıracak bir defile hazırlığında. 
Dolmabahçe Sarayı'nda 20 Haziran'da gerçekleştirilecek 'Beşi Bir Yerde' adlı defilede, tasarımlarını Özlem Süer'in yaptığı Ankara Olgunlaşma Enstitüsü öğrencilerinin dikip, el işlemeleriyle süslediği kıyafetler sergilenecek. 
500 davetlinin katılacağı defile için Sezer'in en büyük destekçilerinden biri, İstanbul Valisi Muammer Güler'in eşi Nevval Güler. Güler, projenin bütün detaylarıyla ilgileniyor. 



16 manken olacak 
Bank Europa'nın sponsorluğunda, Uğurkan Erez ve Zeynep Arkök'ün kareografisiyle sunulacak defilede, 16 ünlü manken görev alacak. Sezer'in eğitime destek kampanyası çerçevesinde hayata geçirdiği defileyle etnik el sanatlarıyla, günümüz modasının iç içe geçmesi ve Türkiye'nin tanıtılması amaçlanıyor. 








</TEXT>
</DOC>
