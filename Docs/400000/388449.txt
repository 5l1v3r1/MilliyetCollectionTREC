<DOC>
<DOCNO> 388449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/spor/spo03.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisseler yuvaya 
</HEADLINE>
<TEXT>


Başkan Özhan Canaydın, Ünal Aysal'ın elindeki Sportif A.Ş. hisselerini yeniden kulübe kazandırmak için operasyon başlattı. Bir Lüksemburg bankası ile kredi anlaşması yapan yönetim, yüzde 21 hisseyi geri alacak 

HALİL ÖZER 


Sarı - kırmızılı yönetim, Galatasaray Sportif A.Ş. hisselerini kulübe geri kazandırmak için önemli adımlar attı. Başkan Özhan Canaydın, Sportif A.Ş.'nin eski ortağı AIG ile yaşanan kriz döneminde ABD'li şirketin elinde bulunan yüzde 21 hisseyi 23 milyon dolar ödeyerek satın alan işadamı Ünal Aysal'la el sıkıştı. 
Taraflar arasında geçen sene yapılan anlaşma gereği sarı - kırmızılı kulüp 23 milyon doları mart ayına kadar ödeyemezse hisseler Ünal Aysal'ın olacaktı. Ayrıca para ödenene kadar hisselerin tüm gelirini de Aysal kazanacaktı. Bunun yanı sıra yüzde 13 tutarında hisse, gelirin az olması halinde kullanılmak üzere bir bankaya rehin verilmişti. 

Canaydın ısrarlı 
Ancak yönetimin bu parayı mart ayına kadar ödemesi zor olduğu için Ünal Aysal da devreye girdi ve Avrupalı bir bankadan kredi alınması formülü bulundu. Lüksemburg'lu bir banka ile kredi alınması konusunda anlaşmaya vardığı öğrenilen sarı - kırmızılılar, bu parayı Ünal Aysal'a vererek yüzde 21 hisseyi alacak. Bu işlemin ardından daha önce bankaya rehin verilen yüzde 13'lük Sportif A.Ş. hissesi de alınacak. Böylece geri alınan hisse miktarı yüzde 34'e yükselecek. Konuyla ilgili çalışmaları bizzat yürüten Başkan Özhan Canaydın'ın hisseleri geri alarak kısa vadedeki en büyük sorunu çözmeye kararlı olduğu belirtildi. 

Ümit'ten iyi haber 

ERHAN TELLİ 

Galatasaray'a hafta başında yapılan antrenmanda belinden sakatlık geçiren Ümit Karan'dan iyi haber geldi. Dün sabahki idmanda takımdan ayrı koşu yapan yıldız golcünün ağrılarının azaldığı bildirildi. Sarı - kırmızılı futbolcunun bugün takımla çalışmalara başlaması bekleniyor. 
Kulüp Doktoru Murat Çevik, belindeki ağrıları hafifleyen Ümit Karan'ın tedaviye olumlu yanıt verdiğini vurgulayarak, başarılı futbolcunun büyük bir olasılıkla cumartesi günü Denizlispor'a karşı takımdaki yerini alabileceğini söyledi. Doktor Çevik, Ümit'in kesin durumunun bugün yapılacak kontrollerden sonra belli olacağını sözlerine ekledi. Ümit'ten gelen müjdeli habere sevinen Teknik Direktör Gerets'in, antrenman açığına rağmen başarılı futbolcuyu Denizlispor maçında ilk 11'de sahaya süreceği ifade edildi. 

Florya er meydanı 

Denizlispor maçı hazırlıklarını sürdüren Galatasaray'ın, Florya Metin Oktay Tesisleri'nde dün sabah yaptığı antrenmanda yine neşe vardı. Teknik Direktör Eric Gerets yaklaşık 2 saat süren idmanda kondisyon yüklemesi ardından futbolcularını yedekler ve aslar olarak ikiye ayırarak şut çalışması yaptırdı. Son bölümde yapılan gol çalışmasını yedekler kazanınca Gerets, aslara mekik cezası verdi. Cezadan kaçmak isteyen Hakan Şükür, eşofmanını çıkartıp sarı tişörtüyle kalarak, "Ben sarı takımdayım" dese de Gerets'i kandıramadı. Mondragon ise kalesini başarıyla koruduğunu söyleyerek mekik çekmek istemedi ama takımı yenildiği için o da cezadan kaçamadı. Sarı - kırmızılı takım bugün yapacağı antrenman ardından tesislerde kampa girecek. 

'Galatasaray daha şanslı' 

Galatasaray'la yollarını ayırarak Gençlerbirliği'nde antrenör olarak göreve başlayan Bülent Korkmaz, Cim Bom'un şampiyonluk yarışında rakiplerine oranla daha şanslı olduğunu söyledi. Şampiyonluk yarışının Galatasaray ile Fenerbahçe arasında geçeceğini ifade eden Korkmaz, sarı - kırmızılı takımın oturmuş bir kadroya sahip bulunması nedeniyle hedefe ulaşmaya daha yakın olduğunu kaydetti. Bülent, Galatasaray ile yollarının bir gün mutlaka yeniden kesişeceğini sözlerine ekledi. 

Kupalar Cim Bom'a 

Yüzme Şubesi Kaptanı Ercüment Gümrük, Fenerbahçeli sporcunun dopingli çıkması yüzünden federasyonun kupaları Galatasaray'a vermesi gerektiğini söyledi 

Galatasaray Yüzme Şubesi, 4-7 Ağustos tarihlerinde düzenlenen Türkiye Yaz Şampiyonası'nda Fenerbahçe'nin kazandığı Açık Yaş Bayan ve Açık Yaş Toplam Takım Birinciliği kupaları için ısrarını sürdürüyor. Kulübün resmi internet sitesine açıklama yapan Şube Kaptanı Ercüment Gümrük, şampiyonada mücadele eden Fenerbahçeli sporcu Sibel Piroğlu'nun numunelerinde doping maddesi tespit edildiğini vurgulayarak, "Federasyon, Açık Yaş Bayan Takım Birinciliği ve Açık Yaş Toplam Takım Birinciliği kupalarını Galatasaray'a vermelidir" dedi. 
Türkiye Şampiyonası'nda rekor kıran 19 sporcudan doping kontrolü için numune alındığını belirten Gümrük, "Sibel Piroğlu'nun A ve B numunelerinde limitlerin üstünde nandrolon maddesi olduğu Türkiye Doping Kontrol Merkezi tarafından tespit edilip gerekli yerlere bildirilmiştir. Ardından federasyon adı geçen sporcuyu Ceza Kurulu'na sevketmiştir. Sibel Piroğlu'nun alacağı ceza bizi ilgilendirmemekte ve federasyonun, Ceza Kurulu'nun alacağı kararı beklemeden şampiyonayla ilgili değerlendirmeyi hemen yapması gerekmektedir" ifadelerini kullandı. 


</TEXT>
</DOC>
