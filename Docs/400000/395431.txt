<DOC>
<DOCNO> 395431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko11.html </URL>
<DATE> 2005/11/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Koç Allianz Genel Müdürü Türkiye'de sigorta sektörü 5 kat büyüdü 
</HEADLINE>
<TEXT>

     Zafer Akpınar AA 

Koç Allianz Genel Müdürü M. Kemal Olgaç, son 5 yılda Türkiye'de sigorta sektörünün yaklaşık 5 kat büyüdüğünü, bu alanda halen büyük bir potansiyel olduğunu söyledi. 
     Olgaç, Koç Allianz Şubesi'nin açılışı geldiği Konya'da, AA muhabirine yaptığı açıklamada, Konya'nın nüfus ve ekonomik açıdan son yıllarda başarılı bir grafik çizdiğini, bu nedenle Konya'yı öncelikli yatırım sahalarına aldıklarını belirtti. 
     Konya gibi nüfus açısından Türkiye'nin 4. büyük kentinde iş yapabileceklerine inandıklarını anlatan Olgaç, zaten, ülke genelinde de sigorta sektörünün modernleşmeyle birlikte gelişeceğini düşündüklerini ifade etti. 
     Son 5 yılda Türkiye'de sigorta sektörünün yaklaşık 5 kat büyüdüğünü vurgulayan Olgaç, şunları kaydetti 
     ''Geçtiğimiz 5 yıla baktığımızda, sigortacılık pazarı yüzde 0.7'lerden yüzde 1.57 seviyelerine yükseldi. Özel sigortacılık pazarı şu anda Avrupa'da yüzde 30 seviyelerindedir. Bu büyüme Türkiye için yeterli midir, değildir. Bu alanda halen mütiş bir potansiyel var. Ancak sektörün daha da büyüyebilmesi için önümüzde bazı sıkıntılar var. Bunlardan biri ülkemizde kişi başına düşen gelirin şu an için az olması, diğeri ise sigortacılık konusunda halkımızdaki genel bir bilinç eksikliğidir. Ancak bu sorunların zaman içinde aşılabileceğini düşünüyoruz.'' 
     
     BİREYSEL SİGORTANIN BİREY İÇİN ÖNEMİ 
     Her şeyden önce, özel sigortacılığın Türkiye'de artık devlet güvencesinde yapıldığının bilinmesi gerektiğini anlatan Olgaç, adını kanıtlamış sigorta şirketlerinden hizmet alan vatandaşlar için hiç bir kötü sürprizin söz konusu olmadığını söyledi. 
     Türkiye'de sigortacılığın boyutlarının otomobil sigortasından kapkaç sigortasına kadar geniş bir yelpazeye yayıldığını ve bireysel sigortacılığın geliştiğini vurgulayan Olgaç, şunları kaydetti 
     ''Bireysel sigorta konusunda halkımızca en yanlış bilinen şey, ödenen prim ücretlerinin pahalı olduğu. Bu yanlış kanının aksine prim ücretleri, tahmin edilenden çok daha düşük. Artık hemen hemen aklınıza gelen herşeyin sigortası var. Bir de günümüzde hayat çok pahalı. Uğruna büyük mücadeleler vererek elde ettiğimiz kazanımlarımızın bir çırpıda yok olmasına dur diyecek tek sistem sigortadır. Herkesi sigorta şirketlerine gelerek uzmanlardan ayrıntılı bilgi almaya çağırıyoruz. Sigorta yaptıracak kişiye yapacağımız en önemli tavsiye ise acentalara gelerek müşteri temsilcilerini uzun uzun dinlemeleridir.'' 
     
</TEXT>
</DOC>
