<DOC>
<DOCNO> 368119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur09.html </URL>
<DATE> 2005/08/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Marmaris Belediye Başkanı'nın koruması öldürüldü 
</HEADLINE>
<TEXT>

     Marmaris Belediye Başkanı Ali Acar’ın koruması Mustafa Büyükavşar 42 , uğradığı silahlı saldırı sonucu öldürüldü. 
     Alınan bilgiye göre, Başkan Acar’ın yakın koruması ve sahibi olduğu Nergis Otel’in güvenlik müdürü olan Mustafa Büyükavşar, 3 gün önce K.Ç. 28 adlı kişinin de aralarında bulunduğu bir grup ile Uzunyalı mevkiinde kavga etti. Kavga sırasında K.Ç. bıçaklanarak yaralandı. 
     Hastanede tedavi edilerek taburcu olan K.Ç’nin, dün gece Büyükavşar’ın çalıştığı Nergis Otel’e, arkadaşının kullandığı bir otomobil ile geldiği ve otel önünde bulunan Büyükavşar’a tabancayla 14 el ateş ettiği öğrenildi. 
     Kurşunlardan 4’ü vücudunun değişik yerlerine isabet eden Büyükavşar, ağır yaralı olarak kaldırıldığı Ahu Hetman Hastanesi’nde kurtarılamadı. 
     K.Ç, cinayetin ardından Marmaris İlçe Emniyet Müdürlüğü ekiplerince yakalandı. 
     Olaydan sonra Ahu Hetman Hastanesi’ne gelen Marmaris Kaymakamı Cemalettin Özdemir ve Belediye Başkanı Ali Acar, Büyükavşar’ın ailesini teselli etmeye çalıştı. 
     Marmaris Kaymakamı Cemalettin Özdemir, gazetecilere yaptığı açıklamada, cinayet zanlısı K.Ç’nin kısa sürede yakalandığını belirterek, "İnsanlar rant kavgası içersinde insafsızca davranabiliyor. Ölen şahıs ile cinayetin faili arasında daha önce bir kavga olmuştu. Biz olayı takip ediyorduk. Her türlü istihbarat çalışmasını yapmıştık, ama her sokak başına bir polis dikemeyiz" dedi. 
     
</TEXT>
</DOC>
