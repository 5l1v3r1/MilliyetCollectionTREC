<DOC>
<DOCNO> 368289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun23.html </URL>
<DATE> 2005/08/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Rehn Müzakerelerin başlayacağına güvenim tam 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Türkiye ile AB'ye üyelik müzakerelerine planlandığı gibi 3 Ekim'de başlanacağından emin olduğunu söyledi. 
     Almanya'nın Hamburg kentinde yaptığı konuşmanın metnine göre, Rehn, "Avrupa Konseyi'nde en yüksek siyasi düzeyde alınan karara bağlı kaldığımız takdirde, ki bağlı kalmalıyız, müzakerelerin 3 Ekim'de başlayacağından oldukça eminim" dedi. 
     Rehn, konuşmasında, Kıbrıs Rum kesiminin tanınması konusunun, Aralık zirvesinde "kapsamlıca, ağırlıkla ve biraz da duygusalca" tartışıldığını, AB üyesi 25 ülkenin tüm liderinin, bunun müzakerelere başlamak için bir önşart olmadığına karar verdiğini belirtti. 
     AB Komisyonu üyesi Rehn, Eylül'de İngiltere'de yapılacak gayri resmi toplantının, üye ülkelerin görüşlerini açıklamak, taahhütlerini teyit etmek ve sorumluluklarını yerine getirmek için uygun bir yer ve zaman olacağını sözlerine ekledi. 
     Avrupa'nın istikrarlı, demokratik ve başarılı bir Türkiye'ye ihtiyaç duyacağını belirten Rehn, "Bu bizim stratejik çıkarımızdır ve müzakereler bu amaca ulaşmak için önemli bir araçtır. Yolculuk, gidilecek yer kadar önemlidir" dedi. 
     AB liderleri geçen yıl Aralık zirvesinde, Ankara'nın AB ile müzakerelere 3 Ekim'de başlamasına karar vermişti. Ancak Fransa Başbakanı Dominique de Villepin, geçen hafta yaptığı açıklamada, Ankara'nın Kıbrıs Rum kesimini tanımadan müzakerelere başlamasının düşünülemeyeceğini söylemişti. 
     AB Dışişleri Bakanları, 1-2 Eylül'de İngiltere'de yapacakları gayri resmi toplantıda müzakereler için bir çatı belirleyecek. Rehn, üyelerden, Türkiye ile müzakerelerin başlama tarihi konusunda bulunulan taahhüde saygı göstermelerini istiyor. 
     
</TEXT>
</DOC>
