<DOC>
<DOCNO> 390803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/spor/ysenay.html </URL>
<DATE> 2005/10/30/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Dakika 90 
</HEADLINE>
<TEXT>



Nobre, Fener'de gol kaçırma yarışmacısı gibi kabahatler işlemeye devam ediyor. Son 5-6 haftadır akıl almaz pozisyonları heba etmekte çok da başarılı Bu adama bu kadar kredi tanıyıp, sürekli forma vermek ne denli bir doğrudur, bunu sayın Daum bilirler muhakkak 
Yoksa Fenerbahçe'nin sahanın her bölgesinde top gezdirmesi, tek toplarla çabuk paslara itibar edişleri sarı-lacivertlilerin artık oturmuş olan doğru tarafı... Ancak Gaziantep savunmasını ortalardan yarıp geçme adına ısrarcı olan sadece Anelka... İyi de bu teşebbüslere orta alanlardan çıkışlar yapmak gerekmez mi Yan ve geri paslarla rakip savunmanın üstüne gelmesini beklemek doğru bir taktik düşüncesi olabilir. Ama Gaziantep de enayi bir ekip değil ki Savunmayı ve orta alanı kalabalık tutarak, hiç de yutmuyorlardı Fenerbahçe'nin bu taktik zokasını... 

Alex suskunluğu 
Bir de Alex konusuna bakmak gerekir bizce... Sedat'ı marke olarak Alex'e yapıştıran Gaziantep teknik adamlarının bu doğrularını artık tüm takımlar yapacağına göre, Brezilyalı her maçta böyle sus pus olup, seyir mi edecek oyunu Tuncay da savruk futbol anlayışını bir türlü derleyip, toparlayamıyor. Çalışkanlığı ve sporcu ahlakına laf yok... Ama birçok pozisyonu da heba etmekte üstüne yok yani sarı-lacivertli formada... 
Gaziantep'in eski havası kalmamış. Ancak görünen o ki, genç ve diri bir takım doğuyor yine Gaziantep'te... Tam bir deplasman mantığıyla oynuyorlardı Fenerbahçe'ye karşı... On kişiyle kurdukları savunma duvarları gayet de yerinde müdahalelerde bulunuyor ve Fenerbahçe'ye bir türlü gol şansı tanımıyorlardı dünkü gecede... 
Anelka, Fenerbahçe'de çok ayrıcalıklı bir futbolcu doğrusu... Sahanın her karesinde arı gibi çalışıyordu dünkü oyunda... Ama bu oyuncunun diline uygun pas adamları yok Fenerbahçe'de... Alex de markeriyle hiç boğuşmayıp, kaderine razı kalınca, Anelka'nın işi sahada zorlaşıyor tabii... 
Sonuç olarak tam 90. dakikada Cem Papila'nın çok da haklı olarak çaldığı penaltı dün geceki gol fukaralığında Fenerbahçe'ye ilaç gibi geliyor ve sarı-lacivertliler yeni bir galibiyetle çıkıyordu kendi sahasından. 



</TEXT>
</DOC>
