<DOC>
<DOCNO> 389229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko38.html </URL>
<DATE> 2005/10/24/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
5 milyar dolarlık yatırıma sektörden destek 
</HEADLINE>
<TEXT>

     İş Gayrimenkul Yatırım Ortaklığı GYO A.Ş. Genel Müdürü Turgay Tanes, Dubai International Properties'in İstanbul Büyükşehir Belediyesi ortaklığıyla gerçekleştireceği 5 milyar dolarlık gayrimenkul yatırımını değerlendirirken, ''Nereden olursa olsun, ister Dubai, ister ABD, Fransa, Asya, Avrupa hiç fark etmez, bu tarz bir yabancı yatırımın İstanbul'a gelmesi aslında iyi bir şey'' dedi. 
     Turgay Tanes, faizlerin düşmesi ile birlikte gayrimenkul sektöründe ertelenmiş talepte patlama yaşandığını söyledi. 
     Son 1.5-2 yıl içinde yaşanan bu gelişmede en büyük payı İstanbul'un aldığını, inşaatla ilgisi bulunmayan grupların bile konut üretimi için arazi geliştirme çalışmalarına başladığının görüldüğünü bildiren Tanes, alışveriş merkezi konusunda her gün yeni bir projenin açıklandığını, İstanbul'un bu alanda süratle doyma noktasına yaklaştığını belirtti. 
     İş GYO Genel Müdürü Turgay Tanes, şu görüşleri dile getirdi 
     ''Nereden olursa olsun, ister Dubai, ister ABD, Fransa, Asya, Avrupa hiç fark etmez, bu tarz bir yabancı yatırımın İstanbul'a gelmesi aslında iyi bir şey. Bu kadar önemli miktarda sermayenin Türkiye'de kalıcı yatırımlar için gelmesi önemli. Kentsel dönüşümleri yapamamış, altyapı problemleri devam eden ülkelerde bu tür sermaye yatırımları yararlı olacaktır. Yatırımın GYO şeklinde olması da olumlu. Bu, sadece gayrimenkule odaklanacağını gösterir.'' 
     
     HAKSIZ REKABET OLMASIN 
     Projede İstanbul Büyükşehir Belediyesi ile ortaklığın öngörüldüğüne işaret eden Tanes, ''Haksız rekabete yol açmamasını temenni ediyoruz. Sektördeki bütün oyuncular neticede her proje için belediyeye gitmektedir. Arsa, arazi bulmak problemdir. Projelerde mevcut durumu düzeltmek uzun süreçler almaktadır. Bu süreçlerin yürüyüşünde haksız rekabet olacağını zannetmiyorum. Haksız rekabet yaratılmadığı sürece bu tür GYO'lar Türkiye için yararlıdır. Bütün koşulların, hukuki çerçevenin iyi çizilmesi, herkese eşit muamele edilmesi halinde sakınca görmüyorum. Bilakis sektöre nefes getirecektir'' dedi. 
     Sektörde en büyük paya sahip gayrimenkul yatırım ortaklığı şirketi olduklarını belirten Tanes, çok büyük bir oyuncunun sektöre girmesinin, rekabet artışı ve yeni işbirlikleri ile İstanbul ve Türkiye'nin yararına olacağını vurguladı. 
     Tanes, gayrimenkul piyasasını değerlendirirken, ipoteğe dayalı finansman yöntemiyle beklentilerin daha da artmasıyla konut fiyatlarının gereğinden fazla yükseldiğini, ikinci el evlerin metrekare fiyatlarının bile 1,700-2000 dolara yükselmesinin ''sektörde 2000 yılı fiyatları yeni bulundu'' şeklindeki savunmanın geçerli olmadığını gösterdiğini ifade etti. 
     
     GYO'LAR 
     Gayrimenkul Yatırım Ortaklığı GYO , gayrimenkullere ve gayrimenkullere dayalı sermaye piyasası araçlarına, gayrimenkul projelerine, gayrimenkule dayalı haklara ve sermaye piyasası araçlarına yatırım yapabilen, belirli projeleri gerçekleştirmek üzere adi ortaklık kurabilen sermaye piyasası kurumları olarak biliniyor. 
     Kayıtlı sermaye sistemi içinde ve bir lider girişimci öncülüğünde kurulan GYO'lar, kuruluşlarını takip eden 1 yıl içinde sermayelerinin yüzde 49'unu halka açmak zorunda bulunuyor. 
     GYO sektöründe 10 gayrimenkul yatırım ortaklığı faaliyet gösteriyor. Bunlardan Akmerkez, Alarko, Atakule, Garanti, İhlas, İş, Nurol, Vakıf ve Yapı Kredi Koray GYO'nun hisseleri Borsa Ulusal Pazar'da işlem görüyor. Gözaltı Pazarı'nda yer alan EGS GYO'nun kontrolü ise 2002 yılında Tasarruf Mevduatı Sigorta Fonu'na TMSF geçti. 
     Hisseleri Ulusal Pazar'da işlem gören 9 ortaklığın toplam piyasa değeri 21 Ekim 2005 tarihi itibariyle 2 milyar 75.3 milyon YTL, öz sermaye toplamı 1 milyar 435.8 milyon YTL seviyesinde bulunuyor. 
     
</TEXT>
</DOC>
