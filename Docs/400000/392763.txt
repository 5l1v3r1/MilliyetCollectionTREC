<DOC>
<DOCNO> 392763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko16.html </URL>
<DATE> 2005/11/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye, kredi kartında ve ciroda dünya 11'incisi... 
</HEADLINE>
<TEXT>

     Zeynep Yücetaş AA 

MasterCard Güneydoğu Avrupa Üye İlişkileri Direktörü Tolga Köktuna, Türkiye'nin MasterCard kredi kartı sayısı ve ciro açısından dünya sıralamasında 11'inci sıraya yükseldiğini bildirdi. 
     Köktuna, AA muhabirine yaptığı açıklamada, Türkiye'de bu yılın ilk 6 ayı içerisinde MasterCard kredi kartı sayısının 13.8 milyonu aştığını, bu kartlarla geçen yılın aynı dönemine göre yüzde 47 artışla toplam 15 milyar doları aşan ciro gerçekleştiğini belirtti. 
     Aynı dönemde Maestro banka kartının 25.6 milyon adede ulaştığını, bu kartlarla da yüzde 45'lik artışla toplam 17.2 milyar doları aşan ciro gerçekleştiğini bildiren Köktuna, ''Özellikle Maestro banka kartlarının alışverişlerde kullanımında büyük bir sıçrama görülüyor. Bu da üyelerimiz ve BKM ile yaptığımız çalışmaların sonuç vermeye başladığını gösteriyor. Banka kartı alışveriş cirosu, geçen yılın aynı dönemine göre yüzde 279 büyüme kaydetti'' dedi. 
     Köktuna, şöyle devam etti 
     ''2005'in ilk 6 aylık döneminde MasterCard cirosunda dünya yüzde 14, Avrupa ise yüzde 18 civarında büyüdü. Türkiye ise dolar cinsinden yüzde 47 ile büyümeye devam ediyor. Ekonomideki normalleşme süreci ile birlikte cironun artış hızında belli bir azalma var. Bu da çok doğal. MasterCard kart adetlerinde ise dünya ve Avrupa yüzde 12 civarında büyürken Türkiye yüzde 17 büyüdü. 
     Türkiye, MasterCard kart adetleri ve işlem cirosunda Avrupa'da Fransa, İngiltere ve İspanya'nın ardından 4. sırasını koruyor. Ancak Türkiye, bu 6 aylık dönemde dünya sıralamasında bir sıra yükselerek 11. sıraya hem MasterCard kart hem de ciro olarak yükseldi. Maestro kart sıralamasında Türkiye, Almanya ve İngiltere'den sonra 3. yerini koruyor. Ancak, banka kartlarının alışverişlerde kullanımı henüz Avrupa ortalamalarına ulaşmadığı için toplam Maestro cirosunda Avrupa'da 6. sıradayız.'' 
     
     KREDİ KARTI HARCAMALARINDA ARTIŞ 
     Kredi kartıyla yapılan harcamaların artmasına ilişkin yaşanan tartışmalara ilişkin olarak da Köktuna, kredi kartının bir ödeme aracı olduğunu ifade ederek, ''Kart kullanımında hedef, kartın limitinin tamamının ucu açık bir bireysel kredi gibi kullanılması olmamalıdır. Böyle durumlarda bankalara bireysel kredi başvurusunda bulunulması daha doğru bir yöntemdir'' diye konuştu. 
     Köktuna, Türkiye'de kredi kartları pazarında artışın Avrupa ortalamasının üstünde olduğunu vurgulayarak, şunları söyledi 
     ''Türkiye'de kredi kartları pazarında artış, Avrupa ortalamasının üzerinde seyretmesine rağmen artış hızı düşmektedir. Bu da ekonomideki gelişmelerle paralellik göstermektedir. Kart kullanımının artması, tüketicilerin günlük hayatlarında kart kullanımını benimsemiş olmalarından ve kart kabulünün kritik yaygınlık seviyesine ulaşmış olmasından kaynaklanıyor.'' Kredi kartlarının kayıtlı ekonomiye çok önemli katkı yaptığını, bireylerin nakit akışlarına göre harcama yapabilmelerini sağladığı vurgulayan Köktuna, uluslararası prensiplerle Türkiye'nin ihtiyaçlarını bir araya getiren bir kredi kartı yasasını desteklediklerini, böyle bir yasanın tüm tarafların lehine olacağını bildirdi. 
     
     ''AB SÜRECİ, TÜRKİYE'DE KART KULLANIMINI POZİTİF ETKİLEYECEK'' 
     Türkiye'nin, Avrupa içerisinde hem ürün hem de teknoloji alanında en gelişmiş pazarlardan birisi olduğuna işaret eden Köktuna, bunun en önemli sebeplerinden birisinin ödeme kartı işine görece olarak daha geç başlaması, Türk toplumu ve bankacılık sisteminin dinamik ve yeniliğe açık yapısı olduğunu anlattı. 
     Köktuna, şunları söyledi 
     ''Örneğin, Türkiye, çipe geçişte diğer birçok ülkenin çok önünde gidiyor. Türkiye'deki sistemin uluslararası standartlarla geliştirilmiş olmasından dolayı Türkiye bu konuda dünyaya tamamen entegre olmuş durumda. Bu nedenle, Türkiye'nin AB'deki birçok bankaya model olmaya devam edeceğini görüyoruz. 
     AB müzakere sürecinin Türkiye'de kart kullanımına da pozitif etki yapacağını düşünüyoruz. Türkiye şu anda Avrupa'da hem bireyler hem de şirketler açısından çok gündemde. Dolayısıyla, Türkiye'ye Avrupa'dan gelecek kart hamilinin artacağını bekliyoruz. Benzer şekilde Türkiye'den de AB'ye gidişler olacaktır. Ama ödeme kartı işlem cirosu olarak Türkiye'ye ilave net bir döviz girişi olacağını düşünüyoruz.'' 
     
     MASTERCARD... 
     MasterCard, yüzde 60 pazar payı ile Avrupa'nın en büyük ödeme sistemleri kuruluşu. Aralarında MasterCard ve Maestro'nun da bulunduğu birçok ürün çatısı altında yer alıyor. Dünyada 1 milyar 20 milyon kart bu sisteme dahil. MasterCard, Portekiz'den Rusya'ya, İzlanda'dan İsrail'e kadar toplam 51 ülkeye hizmet veriyor. 
     
</TEXT>
</DOC>
