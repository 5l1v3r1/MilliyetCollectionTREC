<DOC>
<DOCNO> 358292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun30.html </URL>
<DATE> 2005/07/05/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Schröder Almanya'nın refahı için AB genişlemeli 
</HEADLINE>
<TEXT>

     Almanya Başbakanı Gerhard Schröder, Almanya'nın refahı için, AB'nin doğuya ve güneydoğuya doğru genişlemesinin sürdürülmesi gerektiğini söyledi. 
     Schröder, bugün Berlin'de Sosyal Demokrat Parti SPD Genel Başkanı Franz Müntefering ile birlikte basın toplantısı düzenleyerek, SPD'nin olası erken seçimler için hazırladığı seçim programını tanıttı. 
     AB'nin genişlemesinin ve aynı zamanda derinleştirilmesinin önemli olduğunu belirten Schröder, ''Almanya'nın refahı için AB'nin doğuya ve güneydoğuya doğru genişlemesi gerekir'' dedi. 
     AB'nin siyasi bir birlik olması gerektiği konusunda tüm siyasi partilerle aynı görüşte olduklarını ifade eden Schröder, AB'nin sadece bir ekonomik topluluk olmasını istemediğini, uluslararası güvenlik politikası konusunda da AB'ye ihtiyaçları bulunduğunu söyledi. 
     Schröder, SPD yönetim kurulunun dün oybirliğiyle kabul ettiği seçim programının, kendileri tarafından başlatılan reform sürecinin devam ettirilmesini öngördüğünü belirterek, iktidarları döneminde hiç kimsenin beklemediği kadar başarılı olduklarını savundu. 
     Özellikle bilim, eğitim ve aile politikalarına önem verdiklerini kaydeden Schröder, yıllık gelirleri 500 bin avroyu aşan kişilerden, eğitim alanında yatırım yapmak amacıyla yüzde 3 oranında daha fazla vergi alacaklarını, bunu da uygun gördüğünü söyledi. 
     Adil, ancak sıkı bir seçim mücadelesi yapacaklarını belirten Schröder, bir soru üzerine, Hıristiyan Demokrat Birlik Partisi CDU Genel Başkanı Angela Merkel ile televizyonda tartışmaya hazır olduğunu, böylece halkın, kimin ne istediğini daha iyi anlayacağını kaydetti. 
     Müntefering de, okullarda İslam derslerinin yaygınlaştırılmasını ve derslerin Almanya'da eğitim görmüş din görevlileri tarafından verilmesini istediklerini ifade etti. 
     Zorunlu evliliklere ise karşı çıktıklarını, bunun yasalarda yer aldığını belirten Müntefering, hiçbir kültür ve geleneğin yasaların üzerinde tutulamayacağını kaydetti. 
     Aşırı sağa karşı yoğun şekilde mücadele etmeyi sürdüreceklerini ifade eden Müntefering, eğitim, bilim ve aile politikalarına seçim programlarında ağırlıklı olarak yer verdiklerini söyledi. 
     
     SPD'NİN SEÇİM PROGRAMI 
     SPD'nin olası erken seçimler için hazırladığı seçim programında, AB genişleme politikasının her zaman barış politikası anlamına geldiği belirtilerek şöyle denildi 
     ''Avrupa, ancak genişlemeyle ilgili tüm sözleşmelere ve vaatlere uyulduğu takdirde bir barış ve istikrar bölgesi olarak kalacaktır. Avrupa'daki ortaklarımıza güvensizlik duygusu verenler ve sözleşmelerden şüphe duyanlar, Avrupa için barış riski oluşturmaktadırlar. Üyelik sözleşmeleri onaylanma aşamasında bulunan Bulgaristan ve Romanya ile şartları yerine getirdikten sonra 3 Ekim 2005 tarihinde uzun süreli müzakerelerin başlatılacağı Türkiye'ye verilen sözlerden dönülmesine şiddetle karşı çıkıyoruz.'' Dünyada global sorumluluklarını yerine getiren barışçı Almanya istendiği ifade edilen programda, daha iyi dünyada daha güvenli Avrupa için ortak Avrupa stratejisine ihtiyaç bulunduğu kaydedildi. 
     Bu konuda Birlik partilerinin CDU CSU tutumunun da eleştirildiği programda, ''Birlik partileri, demokratikleşme ve modernleşme için üyelik perspektifinin çok önemli olduğu ve vaatlerin yapıldığı ya da ucu açık müzakerelerin öngörüldüğü ülkelerin üyeliklerini önlemeye çalışıyor'' denildi. 
     Uyum konusuna da değinilen programda, ülkede yaşayan tüm insanların uyumu için eğitimde fırsat eşitliği yaratılacağı bildirildi. 
     
</TEXT>
</DOC>
