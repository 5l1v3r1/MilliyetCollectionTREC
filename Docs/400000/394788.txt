<DOC>
<DOCNO> 394788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko44.html </URL>
<DATE> 2005/11/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Hariri TT, Türkiye'nin geleceğine yaptığımız yatırımın başlangıcı 
</HEADLINE>
<TEXT>

     Saudi Oger Başkan Yardımcısı ve Oger Telecom temsilcisi Muhammed Hariri, bugün Telekom'un devriyle sonuçlanan başarının sadece bir satın alma operasyonundan ibaret olmadığını ifade ederken, ''bu sürecin tamamlanmasını, Türk Telekom'un büyümesi ve gelişmesinin yanı sıra Türkiye'nin geleceğine yaptığımız yatırım taahhüdünün başlangıcı olarak görüyoruz'' dedi. 
     Hariri, Türk Telekom'un yüzde 55'lik hissesinin Öger Telekom'a devrine ilişkin imza töreninde yaptığı konuşmaya, Türkiye Cumhuriyeti Devleti'ne, özelleştirme sürecini başarıyla gerçekleştirdiği için teşekkür ederek başladı. 
     İstikrarlı ve sürdürülebilir ekonomik büyüme ortamının oluşturulmasının, istikrarlı döviz kurları ve düşen enflasyon, doğrudan yabancı yatırımı çeken unsurların başında geldiğini belirten Hariri, ''Türk Telekom özelleştirilmesi, geniş kapsamlı düzenlemeler ve yasal işlemlere ihtiyaç duyulmasının yanı sıra sektörel ve rekabete yönelik düzenlemeleri de gerektirmektedir. Türk Telekom'un özelleştirilmesinde bu koşulların tamamı rekor denilebilecek kadar kısa bir süre içerisinde sağlanmıştır'' şeklinde konuştu. 
     Hariri, Türk Telekom'un özelleştirilmesi sürecinde başarılı olma konusundaki kararlılıklarına katkıda bulunan unsurların başında, ''Türkiye'nin güçlü hukuk sistemi, kapsamlı yasal düzenlemeler ve ihale sürecinin yetkililer tarafından şeffaf ve rekabetçi bir ortamda yürütülmesinin'' geldiğini, bütün bunların uzun vadeli yatırımcıların aradığı özellikler olduğunu söyledi. 
     Türkiye'de başka özelleştirme süreçlerinde de yol alındığını gördüklerini ve bugün buradaki başarının, önümüzdeki dönemde, gerek yerli gerek yabancı yatırımların yolunu açacağını umduğunu ifade eden Hariri, şöyle devam etti 
     ''Ekonomik büyümeyle telekom sektörünün gelişimi arasındaki doğrudan ilişki gözönüne alındığında, artan rekabet gücüyle başarılı ve karlı bir Türk Telekom'un, ülke ekonomisi için son derece önemli olduğu açıkça görülmektedir. Bu çerçevede, gerek Türkiye'ye, gerekse Türk Telekom'a yatırım yapma taahüdümüzün altını bir kez daha çizmek isterim. 
     Bu doğrultuda hazırlanan iş planımızın öncelikli hedefi Türk Telekom yönetimi ve çalışanlarına yatırım yapmaktır. Bu kapsamlı yatırım planı, ayrıca, en ileri düzeyde teknolojiyle yeni ürün ve hizmetlere, network tesisleri ve sistemlerine de yatırımı içermektedir.'' 
     
     ULAŞTIRMA BAKANI YILDIRIM 
     İmza törenin ardından gazetecilerin sorusunu yanıtlayan Ulaştırma Bakanı Binali Yıldırım ise Türk Telekom'un, alanını genişletmek, daha yaygın ve kaliteli hizmet vermek, müşteri portföyünü zenginleştirmek için gereken tedbirleri alacağını bildirdi. 
     Türk Telekom'un yüzde 100'ünün kamuda olduğu zamanda herşeyi istediği gibi yapamadığını belirten Yıldırım, ''bundan sonra yatırımı, fiyatı, katma değer hizmetlerle ilgili her türlü kararı verip, anında uygulamaya koyacak, bundan da vatandaş istifade edecek'' dedi. 
     
     TÖRENDEN NOTLAR... 
     Bu arada imza töreni yaklaşık 35 dakika geç başlarken, törende imzaların atılması sırasında, İngilizce ve Türkçe olarak düzenlenen çok sayıda devir sözleşme metinlerini imzalayan Maliye Bakanı Unakıtan, ''bu kadar imza yeter'' şeklinde espri yaptı. 
     İmzaların atılmasının ardından Oger Telecom temsilcisi Muhammed Hariri ile Maliye Bakanı Kemal Unakıtan, kalemlerini birbirleri ile değiştirdiler. 
     Törende imzaların atılmasından sonra, Oger Telecom'a ait, üzerinde ''T.C Hazine Müsteşarlığı emrine'' yazılı 6 milyar 550 milyon dolarlık büyük ebatlı temsili çek, Maliye Bakanı ile Ulaştırma Bakanı'na verildi. 
     
</TEXT>
</DOC>
