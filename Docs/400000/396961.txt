<DOC>
<DOCNO> 396961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun04.html </URL>
<DATE> 2005/11/22/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
ABD Dışişleri Sözcüsü Roj TV'nin kapatılmasının istendiği bilgisi yok 
</HEADLINE>
<TEXT>

     ABD Dışişleri Bakanlığı Sözcüsü Sean McCormack, ABD'nin Danimarka'dan, terör örgütü PKK'ya destek veren Roj Tv'nin kapatılmasını istediği yönündeki haberler konusunda bilgisi olmadığını söyledi. 
     McCormack, düzenlediği günlük basın toplantısında bu konudaki bir soru üzerine, ''elimde bir bilgi yok'' yanıtını verirken, ''Biz PKK'yı terör örgütleri arasında sıraladık ve bu çok uzun zamandır değişmeden kalan bir gerçek'' dedi. 
     Aynı soru, Washington'daki yabancı basın merkezinde, ABD Dışişleri Bakanlığı sözcülerinden Adam Ereli'ye de yöneltildi. Ereli de bu konuda ellerinde bir bilgi bulunmadığını söyledi. Ereli, ABD ve Türkiye'nin PKK'ya karşı ortak duygular içinde olduğunu ve PKK'yı terörist bir örgüt olarak tanıdığını vurguladı. 
     Ereli, sözlerine şöyle devam etti 
     ''Türkiye ve ABD, yılmadan, PKK'nın Türkiye veya Türk halkına karşı yıkıcı gündemini sürdürememesini garanti altına almak için çalışıyor. Bahsedilen televizyon kanalının kapatılması çağrısında bulunup bulunmadığımızı bilmiyorum. Ancak size şunu söyleyebilirim ki, PKK'nın Türk çıkarlarına ya da barışı seven insanların çıkarlarına karşı eylemlerinin önlenmesi, PKK ile savaşılması, kontrol altına alınması, bizim dış politikamızın sürekli bir unsurudur. Gerek Türk Hükümeti'yle gerek Irak Hükümeti'yle gerekse Avrupa'daki hükümetlerle olsun, bu bizim diplomasimizin sürekli bir unsurudur'' diye konuştu. 
     
</TEXT>
</DOC>
