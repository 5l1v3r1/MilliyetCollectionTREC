<DOC>
<DOCNO> 367036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonsiy02.html </URL>
<DATE> 2005/08/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Gül Ermeni meselesi ile ilgili çok yönlü çalışmalar yürütülüyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Ermeni meselesi hakkındaki gerçeklerin anlaşılması amacıyla çok yönlü çalışmalar yürütüldüğünü bildirdi. 
     Gül, Anavatan Partisi Diyarbakır Milletvekili Muhsin Koçyiğit’in Ermeni soykırımı iddialarına karşı gerçekleri dünya kamuoyuna duyurmak ve Ermenistan işgali nedeniyle yerlerinden olan Azerilerin durumunu anlatmak adına yapılan çalışmalara ilişkin soru önergesini yanıtladı. 
     Abdullah Gül, yanıtında şu bilgileri verdi 
     "Bakanlığım ve dış temsilciliklerimizce Ermeni meselesi hakkındaki gerçeklerin anlaşılması amacıyla çok yönlü çalışmalar yürütülmektedir. Ermeni iddialarını çürüten çok sayıda yayın hazırlanarak, dış temsilciliklerimiz aracılığıyla yurtdışındaki siyasi karar mercilerine, parlamento üyelerine, akademisyenlere, gazetecilere, üniversitelere, kütüphanelere, diğer ilgili kişi ve kurumlara iletilmektedir. Uzman ve uluslararası saygınlığa sahip yerli ve yabancı akademisyenler tarafından konuya ilişkin olarak yazılan kitap ve makaleler de ilgili çevrelere dağıtılmaktadır. 
     Ermenilerinin faaliyetlerinin yoğun olduğu ülkelerde bakanlığımca yerli ve yabancı bilim adamlarının katılımıyla seminer ve konferanslar düzenlenerek gerek bu ülkelerde yaşayan vatandaşlarımızın gerek bu ülkelerin kamuoylarının bilgilendirilmesi ve bilinçlendirilmesi amaçlanmaktadır." Dışişleri Bakanı Gül, Türkiye’nin, AGİT bünyesindeki Minsk Grubu’nun üyesi ve Güney Kafkasya’da bölgesel bir aktör olarak Yukarı Karabağ sorununun çözüm sürecine sorunun başlangıcından bu yana aktif olarak katkı sağladığını ifade etti. 
     Ermenistan’ın işgali nedeniyle yerlerini terk etmek zorunda kalan Azeri kaçkınlarının sorunlarıyla da Türkiye’nin yakından ilgilendiğini belirten Gül, "İkili planda kaçkınlara yaptığımız yardımlara ilaveten, uluslararası toplumun ilgisinin çekilmesi ve desteğinin sağlanması amacıyla uluslararası kuruluşlar nezdinde gerek doğrudan gerek Azerbaycan’a destek vermek suretiyle aktif bir siyaset izlemekteyiz" dedi. 
     Gül, Ermeni işgali nedeniyle yerlerinden edilen Azerilerin barınma, iaşe, sağlık ve eğitim ihtiyaçlarını karşılamak üzere 1993 yılından bu yana Türkiye’nin yaptığı yardımları da anlattığı yanıtında, son olarak Dünya Gıda Programı’nın yerlerinden edilmiş Azerilere yönelik yardım operasyonunda l0 milyon ABD Dolarına ihtiyaç duyulduğu, bugüne kadar yapılan yardımlara rağmen bu kişilerin halen zor yaşam koşulları altında bulunduğu yönündeki açıklaması çerçevesinde Türkiye’nin yapabileceği ilave yardımlar konusunun yeniden değerlendirilmekte olduğunu da bildirdi. 
     
</TEXT>
</DOC>
