<DOC>
<DOCNO> 355074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun52.html </URL>
<DATE> 2005/06/24/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Almanya'ya yerleşecek damat ve gelinler en az 21 yaşında olacak 
</HEADLINE>
<TEXT>

     Almanya Federal İçişleri Bakanı Otto Schily ile eyalet içişleri bakanları, aile birleşimi kapsamında evlenerek Almanya'ya gelecek yabancıların alt yaş sınırının 21 olması konusunda uzlaşma sağladılar. 
     İçişleri bakanları Stuttgart kentinde düzenledikleri konferansta, evlenerek Almanya'ya gelecek yabancıların en az 21 yaşında olmasının ve bu kişilerin de Almanca bilmelerinin şart koşulmasını kararlaştırdı. 
     İçişleri Bakanları Konferansı'nın dönem başkanı Baden-Württemberg Eyaleti İçişleri Bakanı Heribert Recht, yaptığı açıklamada, Kosovalı ve Afgan mültecilerin geri gönderilmelerinin de hızlandırılmasını kararlaştırdıklarını bildirdi. Recht, Almanya'da suç işleyen Iraklı mültecilerin de geri gönderilmesine yakın zamanda başlanacağını kaydetti. 
     Silah Yasası'nın da ağırlaştırılması yönünde karar aldıklarını ifade eden Recht, buna göre gerçek silahlara çok benzeyen oyuncak silahların da yasaklanacağını söyledi. 
     
</TEXT>
</DOC>
