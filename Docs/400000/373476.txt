<DOC>
<DOCNO> 373476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/ekonomi/eko06.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, yabancı kararını askıya aldı 
</HEADLINE>
<TEXT>



Radyo ve Televizyon Üst Kurulu RTÜK , 5 Temmuz'da medya kuruluşlarının ortaklık yapılarıyla, yabancıların medya kuruluşlarındaki ortaklık payları konusunda daha önce verdiği kararı askıya aldı. 
11 Ağustos'taki toplantıda, 1'e karşı 8 oyla alınan kararın "Ortaya çıkması muhtemel gelişmelerin beklenmesi ve yayıncı kuruluşların daha önceki karara yaptığı başvurunun ele alınması" gerekçesine dayandığı belirtildi. Karşı oyda ise "Eğer ortada bir ihtiyaç varsa bunu belli bir süreye bağlamak gerekir, aksi takdirde alınan bu karar süresiz erteleme anlamına da gelebilir" görüşü savunuldu. 
Daha önce alınan karar, kanundaki kısıtlamalara aykırı ortaklık yapısına sahip yayıncı kuruluşlara bunu düzeltmeleri için 30 gün süre verilmesi yönündeydi. 




</TEXT>
</DOC>
