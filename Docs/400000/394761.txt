<DOC>
<DOCNO> 394761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko17.html </URL>
<DATE> 2005/11/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Borsa ABD'deki ekonomik verileri ve petrolü izleyecek 
</HEADLINE>
<TEXT>

     Piyasalar, bu hafta dış gelişmelere bağlı olarak ABD enflasyon verileri ve petrol fiyatlarının seyrini takip edecek. 
     Gedik Yatırım'ın haftalık değerlendirmesinde, endekste önceki hafta başlayan tepki hareketinin geçen hafta içinde de güçlenerek sürdüğü belirtildi. 
     FED'in beklenen faiz artırımından sonra dış piyasalarda devam eden iyimserlik ve ciddi miktarda para girişinin bu tepkinin en önemli nedeni olduğu ifade edilen değerlendirmede, ABD'de faizlerin hangi seviyeye kadar artırılacağı tartışılırken, petrol fiyatlarında yaşanan önemli düşüşün tüm piyasaları rahatlattığı görüşü aktarıldı. 
     Değerlendirmede, Merkez Bankası'nın 0.25 puanlık faiz indirimi, Fransa'daki terör olayları, ABD verileri, doların güçlenmesi ve avrodaki değer kaybı, 10 yıllık ABD tahvil faizlerindeki dalgalanma, AB ilerleme raporunun ve katılım ortaklığı belgesinin onaylanması, Vakıfbank'ın halka arzı ve Türk Telekom'un devrinde sorun olmadığına ilişkin haberlerinin, gündemin diğer önemli maddeleri olduğu kaydedildi. 
     Bir süredir geri planda kalan AB ile ilişkiler yeniden gündemde ön plana çıkarken, tedirginlik yaratan konuların belgelerde yer almamasının piyasalar tarafından olumlu algılandığı belirtilen değerlendirmede, ek protokolün onaylanmamış olması ve katılım ortaklığının her ülkeye uygulanmasının istenmesinin hala bir sorun olarak devam ettiği vurgulandı. 
     Değerlendirmede, bu hafta içeride çok önemli bir gündem maddesi olmaması nedeniyle dış gelişmelere bağımlılığın devam etmesinin bekleneceği ifade edilerek, ''İleriye dönük faiz beklentileri açısından hafta içinde açıklanacak olan ABD enflasyon verileri önemli. Bunun yanında parite ve 10 yıllık ABD tahvilleri takip edilmeye devam edecektir. Petrol fiyatlarının bu seviyelerini koruması kısa vadede piyasalardaki olumlu havanın korunmasının sağlayabilir'' denildi. 
     Değerlendirmede, Türk Telekom'un hisse devri anlaşmasının imzalanacak ve ilk taksidin ödenecek olmasının özelleştirmeler açısından önem taşıdığı ve piyasalarca yakından izleneceği de kaydedildi. 
     
</TEXT>
</DOC>
