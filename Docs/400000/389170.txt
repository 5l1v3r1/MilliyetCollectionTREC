<DOC>
<DOCNO> 389170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun22.html </URL>
<DATE> 2005/10/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İran'da kuş gribi şüphesi 
</HEADLINE>
<TEXT>

     İran'ın Batı Azerbaycan eyaleti sınırları içinde yer alan Aras nehrinin yakınlarında 5 bin civarında göçmen kuşun öldüğü bildirildi. 
     İran öğrenci ajansı İSNA'nın haberine göre, Batı Azerbaycan eyaletinde günde ortalama 70 göçmen kuş ölüyor. 
     Son günlerde Aras nehri yakınlarında yaklaşık 5 bin kuşun öldüğü kaydedilen haberde, ''kuş gribinin İran'da görülme ihtimalinin günden güne arttığı'' ifade edildi. 
     İran Sağlık Bakanı Kamran Bakır Lenkerani, ülkede bugüne kadar kuş gribine rastlanmadığını, ancak kuş gribine karşı gerekli önlemleri aldıklarını söyledi. 
     Göçmen kuşların ölüm nedeni henüz belirlenmezken, nedenin kuş gribi olması ihtimali üzerinde duruluyor. 
     Yetkililer, ölen kuşlar üzerinde yapılan incelemelerde kuş gribi vakalarında görülen virüse rastlanmadığını, kuşlardan alınan örneklerin Uluslararası Salgın Hastalıklar Ofisi'ne gönderileceğini belirttiler. 
     Kuş ölümlerinin artması üzerine ülke genelinde kuş avı yasaklanırken, hastalığın yayılmasını önlemek için sınır bölgelerinde, ülkeye giren bütün araçlar dezenfekte ediliyor. 
     
</TEXT>
</DOC>
