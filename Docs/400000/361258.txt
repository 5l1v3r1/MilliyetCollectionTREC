<DOC>
<DOCNO> 361258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/spo30.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Erciyes berabere 

Süper Lig'in çiçeği burnunda takımı Erciyesspor özel maçta Konyaspor ile 1-1 berabere kaldı. Kayseri ekibi 32. dakikada Cenk'in attığı golle karşılaşmanın ilk yarısını 1-0 önde kapadı. Maçın bitimine bir dakikada kala sahneye çıkan Soner skoru belirledi. 

Vestel'den gol şov 

Avusturya'da kamp yapan Süper Lig'in yeni takımı Vestel Manisaspor hazırlık maçında bu ülkenin takımı Admira'yı gole boğdu. Rakibi karşısında çok başarılı bir futbol sergileyen Siyah - Beyazlı takım Meduna, Zafer Demiray 2 , Caner, Makinwa ve İbrahim'in attığı gollerle sahadan 6-1'lik skorla galip ayrıldı. Sakatlıkları olan Tufan, Hüseyin ve Mahmut bu maçta forma giymedi. 

Yeni başkan Selçuk Öztek 

Futbol Federasyonu Tahkim Kurulu'nun yeni başkanı Prof.Dr. Selçuk Öztek oldu. Prof.Dr. Samim Ünan'ın, işlerinin yoğunluğu gerekçesiyle bu görevden istifa etmesi üzerine, kurulun dün yapılan toplantısında, başkanlığa Selçuk Öztek getirildi. Samim Ünan'ın, kurulda üye olarak görevini sürdüreceği bildirildi. 

Ukrayna maçına Fransız hakem 

A Milli Futbol Takımımız'ın, 18. Dünya Kupası Eleme Grubu'nda 7 Eylül Çarşamba günü liderlik koltuğunda oturan Ukrayna ile deplasmanda oynayacağı kritik maçın hakemleri belli oldu. Futbol Federasyonu'ndan yapılan açıklamada karşılaşmada Fransız hakem Alain Sars'ın düdük çalacağı belirtildi. Kiev Olimpiyat Stadı'nda yapılacak maçta Sars'ın yardımcılıklarını Frederic Arnault ve Vincent Taxier yapacak. 

Sarıyer'de Şansal devri 

Yeni sezonda İkinci Lig B Kategorisi 1. Grup'ta mücadele edecek olan Sarıyer'de teknik direktörlük görevine Mehmet Şansal getirildi. Lacivert - Beyazlı kulübün dün yapılan yönetim kurulu toplantısında Şansal'ın takımın başına getirilmesi kararı alındı. Futbol Şube Sorumlusu Mehmet Akdağ, "Eski futbolcumuz olan Mehmet Şansal'a çok güveniyoruz" dedi. Akdağ, uzun vadedeki hedeflerinin Süper Lig'e yükselmek olduğunu sözlerine ekledi. 

Birliğe sekiz katlı mağaza 

Kulüpler Birliği Vakfı, İstanbul İstiklal Caddesi'nde bulunan Galatasaray Lisesi'nin karşısında 8 katlı bir mağaza kiraladı. Kulüpler Birliği ofisinin de yer alacağı mağazada birliğe üye 14 kulüp ile Anadolu'daki çeşitli kulüplerin tescilli ürünleri satılacak. Genel Sekreter Yunus Egemenoğlu, 14 kulübün ortak olduğu, "Kulüpler Birliği Sportif Yatırımlar ve Pazarlama A.Ş"nin kuruluş çalışmalarının başladığını belirterek, taraftarların ürünlere ilgi göstermesini beklediklerini söyledi. 

ALMANYA 
Yıldıray Hedef ilk 5 

Hertha Berlin'de oynayan Yıldıray Baştürk, yeni sezonda her şeyin yolunda gitmesi durumunda Alman Ligi'ni ilk 5 içinde bitirmeyi hedeflediklerini açıkladı. Milli yıldız, Kicker'e verdiği röportajda "Geçen sezon 4. olduk ve iyi maçlar çıkardık. Her şey yolunda giderse Bayern Münih'ten bile çekinmemize gerek yok" dedi. 

İNGİLTERE 
Alkışlar Gerrard'a 

Steven Gerrard, Liverpool için ne kadar önemli bir oyuncu olduğunu bir kez daha gözler önüne serdi. Uzun süren ve bir ara tıkanan transfer görüşmeleri sonucunda Kırmızı - Beyazlı ekipte kalma kararı veren 25 yaşındaki yıldız, Şampiyonlar Ligi 1. ön eleme ilk maçında takımına galibiyeti getirdi. Liverpool'un TNS'yi 3-0 yendiği maçta hat - trick yapan Gerrard'a övgüler yağdı. 

BREZİLYA 
Baiano'ya rekor ceza 

Brezilya Şampiyonası'nda Corinthians'ın Palmeiras'ı 3-1 yendiği Sao Paulo derbisinin son anlarında oyundan atılan Baiano'ya rekor ceza geliyor. Tevez'e top fırlatıp, sahanın savaş alanına dönmesine neden olan yıldız savunmacıya, Brezilya Spor Mahkemesi'nin 18 ay ceza vereceği bildirildi. 

YAT 
Büyük yarış 

Geleneksel Deniz Kuvvetleri Kupası Açık Deniz Yat Yarışı bugün İstanbul'da başlayacak. Çengelköy açıklarında saat 13.00'deki startla başlayacak yarış, 67 yatın katılımıyla Çengelköy-Bozcaada ile Bozcaada-Çeşme güzergahlarında yapılacak ve 18 Temmuz'da sona erecek. 

GÜREŞ 
Yedi madalya 

Avrupa Yıldızlar Grekoromen Şampiyonası'nda 3 altın, 1 gümüş ve 3 bronz kazandık. Arnavutluk'taki şampiyonada Türkiye takım halinde ikinci olurken 42'de Ferhat Tekin, 46'da Harun Bozoğlu, 100'de Rıza Kayaalp altın, 76'da Ahmet Taçyıldız gümüş, 50'de Fatih Üçüncü, 54'te Mevlüt Arık ve 63'te Vasıf Arzımanov bronz aldılar. 

VOLEYBOL 
Haydi gençler 

Filenin genç sultanları Balkan Şampiyonluğu'na adım adım yaklaşıyor. Ankara'da devam eden Balkan Genç Bayanlar Voleybol Şampiyonası'nda oynadığı ilk iki maçı set kaybetmeden kazanan milliler, bugün saat 19.00'da Arnavutluk ile finale kalmak için mücadele edecek. 

YÜZME 
İris'ten rekor 

Almanya'da yaşayan Fenerbahçeli yüzücü Iris Rosenberger, kendisine ait 50 metre kelebek Türkiye rekorunu 28.52'lik derecesiyle yeniledi. Geçen yıl Yaz Kupası sırasında 28.65 yüzen 1985 doğumlu Rosenberger, Almanya'daki yarışta derecesini 13 salise daha geliştirdi. 

Pentatlon 
Asu'dan altın 

Hırvatistan'ın Split kentinde süren 42. Dünya Ordulararası Deniz Pentatlonu Şampiyonası'nda, Deniz Kıdemli Üsteğmen Asu Büyükdurmuş, bayanlar gemicilik yarışmalarında birinci oldu. Şampiyonada, erkek ve bayan takımlarımız ikinci sırada bulunuyor. 

ATLETİZM 
İki finalist 

Erfurt'taki Avrupa 23 yaşaltı Şampiyonası'nın ilk gününde 3000 metre engellide yarışan Halil Akkaş ve Türkan Erişmiş yarı finali geçtiler. Halil 2. Türkan ise 4. olarak cumartesi günü yapılacak finale yükseldi. Diğer iki atletimiz Selahattin Çobanoğlu 800, Burcu Şentürk ise 100 metrede finale kalamadı. 


</TEXT>
</DOC>
