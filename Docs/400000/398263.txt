<DOC>
<DOCNO> 398263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur22.html </URL>
<DATE> 2005/11/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Türkiye'ye gelen yabancılar, AB üyeliğini daha çok destekliyor 
</HEADLINE>
<TEXT>

     Türkiye Otelciler Federasyonu TÜROFED tarafından yaptırılan araştırmada, Türkiye’ye gelen her 3 yabancıdan birinin Türkiye’nin AB’ye üyeliğini desteklediği, Türkiye’ye hiç gelmeyenlerde ise bu oranın 5 kişide 1’e düştüğü belirlendi. 
     Antalya’da toplanan TÜROFED Genel Kurulu’nda, başkan Ahmet Barut, bir araştırma şirketine yaptırılan, kamuoyu araştırmasının sonuçlarını açıkladı. 
     Türkiye’yi her yıl 20 milyondan fazla turistin ziyaret ettiğini ve büyük bir kısmının AB vatandaşı olduğunu belirten Barut, turistlerin Türkiye hakkında yaptıkları değerlendirmelerin, AB üyelik sürecinde önemli rol oynayacağını söyledi. 
     Çalışmanın, sektörde gerçekleştirilmiş en geniş çaplı araştırma olduğunu, 5 AB ülkesi Almanya, İngiltere, Fransa, Hollanda ve Danimarka’da yapıldığını dile getiren Barut, kendilerine yöneltilen soruları yanıtlayan 2 bin 519 kişiden bin 260’ının, en az 1 kez, Türkiye’ye geldiğini, bin 259’unun ise Türkiye’yi hiç ziyaret etmediğini söyledi. 
     "Amacımız, AB vatandaşlarının ülkemizi nasıl değerlendirdiklerini göz önüne sererek ve bu çerçevede sektör için bir yol haritası oluşturmak" diyen Barut, bu iki grubun, Türkiye’nin AB üyeliğine yaklaşımlarındaki farklılıkların analiz edilmesiyle Türk turizm sektörünün hedeflerini netleştireceğini kaydetti. 
     
     ARAŞTIRMA SONUÇLARI 
     Araştırma sonuçlarına göre, Türkiye’ye gelenler içinde her 3 kişiden 1’i Türkiye’nin AB’ye üyeliğini desteklerken, bu oran Türkiye’ye hiç gelmemiş olanlar arasında 5 kişide 1’e düştü. 
     Ülkeler bazında da en büyük desteği veren ülkenin ise İngiltere olduğu ortaya çıktı. En düşük desteği ise Almanya ve Fransa’da yaşayanlar verdi. 
     Destek verenlerin yüzde 54’lük bölümü ise, Türkiye’nin demokratikleşmesinin ve AB’ye üye olmasının, AB’nin güvenliği açısından gerekli olduğunu bildirdiler. 
     Araştırmaya katılan ve daha önce Türkiye’yi ziyaret eden her 4 kişiden 3’ünün, ülkelerine döndüklerinde, yakınlarına Türkiye’ye gitmelerini tavsiye ettiği vurgulanan araştırmada, bunun en önemli sebebinin, Türklerin misafirperverliği ve Türkiye’nin tarihi, kültürel zenginliği olduğu ortaya çıktı. Tavsiye etmeyen kişiler ise, bunun nedeninin, esnafın yaklaşımı ve turistleri bunaltması olduğunu belirtti. 
     Türkiye’de tatil yapanların yüzde 7’sinin, hiç gelmemiş olanların ise yüzde 2’sinin Türkiye’de mülk satın almayı düşündükleri ortaya çıktı. 
     Türkiye’ye gelen yabancıların yüzde 72’si Türkiye’yi deniz tatili için tercih ederken, "Kültür Tatili" en çok tercih edilen ikinci seçenek oldu. 
     Türkiye’ye gelmeyi düşünmediğini belirten yüzde 39’luk kesim içinde yer alan her 3 kişiden 1’inin güvenlik kaygıları nedeniyle gelmeyi düşünmedikleri dile getirildi. 
     Bu arada, Türkiye’ye gelenlerin yüzde 60’ı tekrar tatil için Türkiye’ye gelmeyi planladığını söyledi. 
     
</TEXT>
</DOC>
