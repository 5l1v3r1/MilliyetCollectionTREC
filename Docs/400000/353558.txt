<DOC>
<DOCNO> 353558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/aspo.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluk dersi 
</HEADLINE>
<TEXT>


Song'un menajeri Fenerbahçe'yi arayarak "Galatasaray'dan ayrılacak. Sizinle masaya oturabiliriz" dedi. Ancak Başkan Aziz Yıldırım, "Rakibimiz bu kadar kötü günler yaşarken, doğru olmaz" diye teklifi reddetti 

ÖZEL HABER YALÇIN TÜRK 


Galatasaray'ın savunmadaki bel kemiği Song'un, Fenerbahçe'nin kapısından döndüğü belirtildi. 
Kamerunlu yıldızın menajerinin geçtiğimiz günlerde Fenerbahçeli yöneticileri arayarak, "Song yeni sezonda Galatasaray'da oynamak istemiyor. Takımdan ayrılmaya kararlı. İsterseniz sizinle masaya oturabiliriz" teklifini getirdiği öğrenildi. 
Bu gelişme anında Başkan Aziz Yıldırım'a bildirildi. Yıldırım'ın, "Galatasaray bu kadar kötü günler yaşarken, böyle bir transfere kalkışmamız doğru olmaz. Böyle bir şeye kesinlikle izin veremem. Song ile ilgilenmediğimizi menajerine söyleyin" diyerek konuyu hemen kapattığı bildirildi. 
Fenerbahçe bu hamlesiyle Ribery'den sonra Galatasaray'ı ikinci bir şoka girmekten kurtarırken, Sarı - Kırmızılı kulübün Song konusunda önümüzdeki günlerde ciddi sıkıntılar yaşayabileceği ifade edildi. 





</TEXT>
</DOC>
