<DOC>
<DOCNO> 390602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/siyaset/axsiy01.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başörtüsü insan hakkıdır' 
</HEADLINE>
<TEXT>


Başbakan Erdoğan, "Din ve vicdan özgürlüğünün gereği neyse sağlanmalıdır. Bu, ağırlığı Hıristiyan ülkelerde sağlanmışsa, ağırlığı Müslüman Türkiye'de de konsensüsle sağlanmalıdır" diye konuştu 

LONDRA Milliyet 


Başbakan Recep Tayyip Erdoğan, başörtüsü konusunda, din ve vicdan özgürlüğünün gereği neyse bunun sağlanması gerektiğini belirtti. 
Erdoğan, LSE'deki konuşmasının ardından katılımcıların sorularını yanıtladı. Erdoğan, İngiltere'de, ağırlıklı olarak Hıristiyan ülke olmasına rağmen kamu kurumlarında başörtülü insanların çalışabildiğini, ancak çoğunluğu Müslüman olan Türkiye'de kamu kurumlarında başörtülü çalışılamadığını ifade eden bir katılımcının, bunu insan hakları bağlamında nasıl değerlendirdiğini sorması üzerine, başörtüsü konusunun bir insan hakkı olduğunu söyledi. Erdoğan, sözlerini şöyle sürdürdü 
"Tabii ki insan hakkıdır. 'Din ve vicdan özgürlüğü' diyoruz. Din ve vicdan özgürlüğünün gereği neyse sağlanmalıdır. Bu, ağırlığı Hıristiyan ülkelerde sağlanmışsa, ağırlığı Müslüman Türkiye'de de konsensüsle sağlanmalıdır. Geldiğimizden beri hep 'toplumsal mutabakat sağlandığı anda çözüleceğine inanıyorum' dedim. Bugün aynısını söylüyorum. Bu konuda toplumsal mutabakat Türkiye'de yüzde 100 değildir ama araştırmalara göre, yüzde 70-80'lerde. Kurumlar arasında mutabakat var mı derseniz, parlamento içi siyasi partilerde henüz bir mutabakat oluşmamıştır." 

Konferansta konuştu 
Erdoğan, LSE'deki törenin ardından 'Kültürel Çeşitlilikte Kadının İnsan Hakları' konulu konferansa da katıldı. Adaletin h kim olduğu bir dünyada yaşanmadığını belirten Erdoğan, açlık ve sefaletle mücadele edenlerin yüzde 70'inin kadınlardan oluştuğunu kaydetti. 

'Özgürlüklerde yanlış yaklaşım' 

Parlamento içinde mutabakat oluştuğu anda parlamentoda başörtüsü meselesini çözeceklerini dile getiren Erdoğan, "Özgürlükten yanaysak, 'özgürlüğün bir kısmını kabul etmiyorum' diyemeyiz. İnsanları olduğu gibi kabul etmelisiniz. Kabul etmiyorsanız tabularınız vardır. Bu tabuları yıkamadığınız sürece kadın haklarıyla ilgili özgürlüklerde de yanlış yaklaşım tarzı doğar" diye konuştu. 


</TEXT>
</DOC>
