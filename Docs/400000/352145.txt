<DOC>
<DOCNO> 352145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun35.html </URL>
<DATE> 2005/06/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İran'da Barzani'nin 'başkan'lığını kutlayan Kürtler polisle çatıştı 
</HEADLINE>
<TEXT>

     İran'da, Irak Kürdistan Demokrat Partisi IKDP lideri Mesud Barzani'nin yerel parlamento tarafından ''Kürdistan bölgesi başkanı'' seçilmesini kutlayan yaklaşık 300 Kürt polisle çatıştı. 
     İRNA'nın haberine göre Tahran'a 680 kilometre uzaklıktaki Mahabad'da, Barzani'nin ''başkan'' seçilmesini kutlayan Kürtler, araçlara ve binalara zarar verdi. Kalabalık, polisin kendilerini dağıtmaya çalışması üzerine araba lastiklerini ateşe verdi, polise taş ve tuğla attı. 
     Olaylarda ölen, yaralanan veya tutuklanan olup olmadığına ilişkin henüz bilgi bulunmuyor. 
     İran'ın kuzeybatısındaki Batı Azerbaycan bölgesinde bulunan Mahabad'ın 190 binlik nüfusu bulunuyor. 
     Barzani, pazar günü Erbil'de toplanan 111 sandalyeli meclisin yaptığı oylamada IKDP'nin 42, Irak Kürdistan Yurtseverler Birliği'nin 42 ve diğer Kürt partilerinin 27 oyunu alarak ''Kürdistan bölgesi başkanı'' seçilmişti. 
     
</TEXT>
</DOC>
