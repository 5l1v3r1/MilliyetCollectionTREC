<DOC>
<DOCNO> 391266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/guncel/gun10.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ben ölmeyeceğim, öldürüleceğim' 
</HEADLINE>
<TEXT>


Küçük İskender'in "İskender'i Ben Öldürmedim" isimli yeni kitabı Sel Yayınları'ndan çıktı. Şair, kitabında keskin bir yakın tarih eleştirisi yapıyor ve 1980 sonrasında yaşananlara bakışını şiirle ifade ediyor 

Sema Aslan 

Derman İskender Över ya da daha çok bilinen adıyla Küçük İskender, '80'lerin ortalarına doğru 'şair'liği ve marjinalliği ile edebiyat dünyasındaki yerini aldı. 
Şiir kitaplarının yanı sıra yayımlanmış roman, derleme ve günlükleri de bulunan Küçük İskender'in yeni kitabı "İskender'i Ben Öldürmedim", yakın tarihe bir eleştiri niteliğinde. '80 sonrasında yaşananlara bakışını şiirle ifade eden Küçük İskender, bu kitabında da kelimelerle oynuyor, onları bölüyor, birleştiriyor ve yepyeni anlamlar, çağrışımlar yaratıyor. 

Kitabınızın adı "İskender'i Ben Öldürmedim". Oysa daha önce "benden başkası öldürmüş olamaz iskender'i" demiştiniz. Nasıl bir sürecin sonunda vardınız bu noktaya 
Sözünü ettiğiniz mısradan bugüne gelirken, bireyin ölüm konusundaki sabit fikirlerine rağmen, kendisine yönelik tavırdan sorumlu olanların eşk linin değiştiğini görüyoruz. Olaylarda genellikle kendimi sorumlu tutarken, artık bu sorumluluğu paylaşmayı ve bırakmayı tercih ediyorum. 

Vicdan payı... 
Birçok şeyi çok kolay öldürüyoruz sorumluluğunu da hep üzerimize alıyoruz. 
Vicdan payı var ama yaşadığımız coğrafya, tarih, gezegen ve farklı iktidar anlayışları, katletme eylemimizde yabana atılmayacak bir pay taşıyor. Bu payın oranını kafamda şekillendirdiğimde bu kitap çıktı. 

Katillerin eşk llerinin değişmesinde ne etkili oldu 
Dünyaya açılmak, oradaki insanlarla tanışmak ve farklı yaşama biçimlerini görmek sonuçta İstanbul'a döndüğümde de hiçbir şeyin değişmediğini fark etmek... 
Bu coğrafyada İskender'i bir gün öldürecekler bu bir hastalık da olabilir, birileri de olabilir. Ama ben ölmeyeceğim, öldürüleceğim diye düşünüyorum. 
Çünkü dünyada belirli bir esneklik payı var, oysa bizde bu pay ya hiç yok ya da işi rayından çıkaracak kadar çok var. 

Bu, diğer kitaplarınıza göre çok daha politik bir içeriğe sahip. "On İki Eylül Bağırsağı" şiirinizde bir mısrada 'günah soykırımı' diyorsunuz yaşananlar için. Siz de '80 kuşağı şairlerindensiniz, sanırım bu kitap bir tür hesaplaşma... 
Şüphesiz. Çünkü '80'lerin insanlarının yaptıkları günah olarak adlandırıldı ve onlar, kendini Tanrı sanan insanlarca linç edildi. Bu soykırım çerçevesinde ben de payıma düşeni aldım. Bugünkü kuşakla iletişim kuramamamızın nedeni, politik baskılardır. 
Acıyı bugüne taşıyabilmek çok önemli galiba bazı kırmızı biberler bozulmuyor. 12 Eylül, benim ağzıma çalınmış en büyük kırmızı biber. 

Sizin 'anne' kavramı ile ilişkiniz çok yoğun. Ancak bu kitapta anne yok. Bir başka ifadeyle -politik bir kitap olduğu için- devlet ana yok. 
Yok, çünkü bence devlet, babadır. Anne daha çok devleti şekillendirdiği söylenen gelenekler ve ahlak kurallarıyla ilgilenir. 
Devlet, içi boş bir şeydir. Baba da öyle. Ben devleti hiç anne gibi müşfik ve doğurgan görmedim. Halkımız anne ile devleti birleştirir, çünkü anneye sığınmak ile devlete sığınmayı eş tutar. Oysa devlet babadır ve bizde baba, akşam eve gelince çocuklarını döver. Devlet de akşam olunca sokağa yayılıp kendine göre muhalif gördüğü yapıları yok etmeye ve dövmeye çıkar. 

hidrofobi 

Yapayalnız şehir sabahlarını andırır 
içi küflü okyanus yunusları, 
hatırlanılmayacak mutlulukları yüzerler 
ve gizlice bir santim yükseltir suyu 
akıtamadıkları gözyaşları. 

Okyanuslar mı yunustur, 
yunuslar mı okyanus.. Hep konuşulur 
hep tartışılır.. 
Ne zaman ki konu, sıkışıp kalır edepsiz bir damlada, 
Kadehler kaldırılır 
Kadehler tokuşturulur.. 

İşte o dakika yunus okyanusta 
okyanus yunusta 
varoluşu okuyuştur 
25 Aralık 2004 


</TEXT>
</DOC>
