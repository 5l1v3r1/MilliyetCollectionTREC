<DOC>
<DOCNO> 370876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko10.html </URL>
<DATE> 2005/08/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kaçak elektriğin faturası kabarık... Elektriğin yüzde 22.5'i kaçak... 
</HEADLINE>
<TEXT>

     Kaçak elektrik kullanımı nedeniyle bütçede oluşan bir yıllık açığın 2 milyar doların üzerine çıktığı bildirildi. 
     Türkiye Elektrik Dağıtım A.Ş'nin TEDAŞ yaptırdığı araştırmayla ilgili Medialand Basın ve Halkla İlişkiler'den yapılan açıklamaya göre, 2004 yılı itibariyle Türkiye'de tüketilen elektriğin yüzde 22.5'inin kaçak kullanıldığı tespit edildi. 
     Hem abonelerin faturalarını hem de ülke ekonomisini olumsuz etkileyen kaçak elektriğin, yılda yaklaşık 2 milyar dolar bütçe açığına neden olduğu belirtiliyor. 
     Türkiye'de kaçak elektriğin en yoğun olarak kullanıldığı yerler Doğu Anadolu ve Güneydoğu Anadolu Bölgesi olarak tespit edilirken, buralarda kullanılan toplam elektriğin yüzde 40'ını aşkın bölümünün kaçak olduğu belirtildi. 
     
     AVRUPA YAKASI'NDA KAÇAK ORANI YÜZDE 15'LERE DÜŞTÜ 

     Bu arada açıklamada, İstanbul'un Avrupa yakasında elektrik dağıtımını gerçekleştiren Boğaziçi Elektrik Dağıtım A.Ş'nin BEDAŞ son 2 yılda yaptığı titiz çalışmalar sonucu, İstanbul'un Avrupa yakasında kayıp kaçak oranının yüzde 15'lere kadar düştüğü belirtildi ve "bu büyük bir başarıdır" denildi. 
     Yapılan tespitlere göre, Türkiye genelinde kaçak elektriğin yüzde 80'i meskenlerde, yüzde 13'ü küçük ticari işletmelerde kullanılıyor. 
     
     TRAFO YANGINLARI 

     Açıklamada ayrıca, kaçak elektrik tüketimi nedeniyle oluşan bu açığın yanı sıra yalnızca 2004 yılında 4 bin 133 adet trafonun yanarak kullanılmaz hale geldiği vurgulandı. 
     Buna neden olarak tesisatın ehil olmayan elektrikçiler tarafından kurulması gösteriliyor. Bu sebeple geçen yıl sadece Şanlıurfa'da 294 adet trafo yangını meydana geldi. 
     Konuyla ilgili açıklama yapan İstanbul Elektrik Teknisyenleri Odası ETO Başkanı Osman Yeşilyurt da kaçak elektrik kullanımının sadece İstanbul'da her 15 dakikada bir yangın yaşanmasına sebep olduğunu kaydetti. 

     
</TEXT>
</DOC>
