<DOC>
<DOCNO> 399997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy03.html </URL>
<DATE> 2005/12/02/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Erdoğan'ın askerlik arkadaşına görev iddiası 
</HEADLINE>
<TEXT>

     ANKARA Milliyet 

ANAP Erzurum Milletvekili İbrahim Özdoğan, eski Erzurum Milli Eğitim Müdürü Fevzi Budak'ın yerine atanan Ahmet Er'in, Başbakan Recep Tayyip Erdoğan'ın Tuzla Piyade Okulu'ndan asker arkadaşı olduğunu savundu. 
     TBMM Genel Kurulu’nda, kamu kurum ve kuruluşlarına bağlı okulların Milli Eğitim Bakanlığı'na devredilmesine ilişkin yasa tasarısının görüşmeleri sırasında, Eğitim-Sen’in "öğretmenler günü yürüyüşü" ile polisin yaklaşımı tartışıldı. Özdoğan ise Milli Eğitim ihalelerinde "şaibe" olduğunu iddia ederek, Bakan Hüseyin Çelik'in istifa etmesi gerektiğini söyledi. Çelik'in, Budak için "7 kere alındı, 8 kere geldi" dediğini öne süren Özdoğan, Er'in idarecilik deneyimi olmadığını belirtti. Özdoğan, "Bu skandal değil mi" diye sordu. 
     
     Çelik Bilmiyordum 

     İddiaya tepki gösteren Çelik, "İlk defa bugün burada öğreniyorum. Başbakanın en ufak bir telkini olmadı. Bunları konuşmak ayıp şeyler" dedi. 
     
     "Allah'ın tahsildarı" 

     Tasarının ikinci maddesi üzerinde CHP Grubu adına konuşan Sinop Milletvekili Engin Altay, eğitimin zafiyet içinde olduğunu, Milli Eğitim Bakanlığı’nın, "ihale, katsayı ve türban üçgenine kilitlendiğini" öne sürdü. Sinop’ta yatılı bir okulda, kız öğrencinin sabah namaza kalkması için zorlandığını savunan Altay, "Kimse, Allah’ın tahsildarlığını yapmaya kalkmasın" dedi. 
     
</TEXT>
</DOC>
