<DOC>
<DOCNO> 372127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun40.html </URL>
<DATE> 2005/08/23/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Bush "Filistinliler etkin bir hükümet oluşturmalı" 
</HEADLINE>
<TEXT>

     ABD Başkanı George W. Bush, İsrail’in Gazze Şeridi ve Batı Şeria’nın bir kısmından çekilmesinin arından Filistinlilerden etkili bir hükümet kurmalarını istedi. 
     Bush, Idaho eyaletinde gazetecilere yaptığı açıklamada, "Filistinliler, hükümetlerinin etkin bir biçimde işlediğinden ve Filistin devleti kurulduğunda güvenliklerinin sağlanacağından emin olmalı" dedi. 
     Filistin lideri Mahmud Abbas’ın Gazze’deki halkın beklentilerine cevap veren bir hükümeti oluşturmasına yardım etmek için eski Dünya Bankası Başkanı ve Ortadoğu Dörtlüsü Özel Temsilcisi James Wolfensohn ile görüştüklerini belirten Bush, "Bu, demokrasinin geliştirilmesinde ilk adım. Diğer aşama Gazze’de halkın beklentilerine cevap veren etkin bir hükümetin kurulması" diye konuştu. 
     ABD Başkanı Bush, İsrail Başbakanı Ariel Şaron’u da "bölgedeki dinamiği değiştiren ve Filistinlilere umut veren cesur kararı" nedeniyle kutladı. 
     Öte yandan Bush, Irak’ta dün akşam meclise sunulan anayasa taslağını kabul etmeyen Sunnileri anayasayı onaylamaya çağırdı. 
     Bush, Irak’ta iç savaş çıkma ihtimaline ilişkin bir soru üzerine de "Sünnilerin karşısında bir seçenek var. Özgür bir toplumda mı yoksa şiddet içinde mi yaşamak istiyorlar Dinleri ne olursa olsun, çoğu annenin çocuklarının barış içinde büyüyebileceği özgür bir toplumu tercih edeceklerini düşünüyorum" diye konuştu. 
     
</TEXT>
</DOC>
