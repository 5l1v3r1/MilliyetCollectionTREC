<DOC>
<DOCNO> 350006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko49.html </URL>
<DATE> 2005/06/08/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Adıyaman'dan Mustafa Koç'a fahri hemşerilik beratı... 
</HEADLINE>
<TEXT>

     Adıyaman Belediye Meclisi’nin Koç Holding Yönetim Kurulu Başkanı Mustafa Koç’a fahri hemşehrilik beratı verme kararı aldığı bildirildi. 
     Adıyaman Belediye Başkanı Necip Büyükaslan, AA muhabirine yaptığı açıklamada, Vehbi Koç Vakfı tarafından yapımı üstlenilen Gaziantep Üniversitesi Adıyaman Mesleki ve Teknik Eğitim Fakültesi binasının temelinin 14 Haziran’da törenle atılacağını belirtti. 
     Mesleki Teknik Eğitim Fakültesi’nin yapılmasının Adıyaman’a üniversite kurulması yolunda önemli bir adım olduğunu ifade eden Büyükaslan, fakültenin kurulmasıyla Adıyaman’ın bir kente üniversite kurulması kriterlerine daha da yaklaşmış olacağını kaydetti. 
     Vehbi Koç Vakfı tarafından Adıyaman’a fakülte yaptırılması nedeniyle Adıyaman halkının minnet ve şükran duygularını simgelemek için belediye meclisince Koç Holding Yönetim Kurulu Başkanı Mustafa Koç’a fahri hemşehrilik beratı verilmesinin kararlaştırıldığını ifade eden Büyükaslan, beratın fakültenin temel atma töreninde Koç’a takdim edileceğini kaydetti. 
     
</TEXT>
</DOC>
