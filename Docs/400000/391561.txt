<DOC>
<DOCNO> 391561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/ekonomi/aeko.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk uçuşa güven sloganıyla çıktı 
</HEADLINE>
<TEXT>


İç hat seferlerine dün İstanbul - Adana uçuşuyla başlayan Pegasus Havayolları'nın Başkanı Ali Sabancı, 'Havacılığın kurallarına uymaya, onları desteklemeye parmak kaldırdık' dedi 

DİLEK TAŞ 

Pegasus Havayolları, iç hat uçuşlarına dün Sabiha Gökçen Havaalanı'ndan yapılan İstanbul - Adana uçuşuyla başladı. 
Uçuş öncesi düzenlenen törene Ulaştırma Bakanı Binali Yıldırım, Doğan Holding Yönetim Kurulu Başkanı Aydın Doğan ve eşi Sema Doğan, Doğan Yayın Holdin Yönetim Kurulu Başkanı Mehmet Ali Yalçındağ, Doğan Holding CEO'su Tufan Darbaz ve çok sayıda sektör temsilcisi katıldı. 

'Çelme takmayın' 
Ulaştırma Bakanı Yıldırım törende yaptığı konuşmada sektöre "Haksız rekabete girmeyin. Bu ülkenin potansiyeli herkese yeter. Birbirinizin ayağına çelme takmayı aklınızdan geçirmeyin" sözleriyle mesaj verdi. 
Pegasus Havayolları Yönetim Kurulu Başkanı Ali Sabancı da "Ürünümüzü kamuoyuna sunarken farklı bir şeyler yapalım istedik ve Sabiha Gökçen Havaalanı'nı seçtik. Fiyat olarak da 55 YTL'den başlayan fiyatlarla girdik. Bu fiyatlar herkesi şaşırttı" dedi. Sabancı sektöre de birlik çağrısında bulunarak "Üzerinde Türk bayrağı taşıyan her uçağa gelecek sıkıntı bizi de üzer" dedi. 
Sabancı daha sonra şunları söyledi 
"6 Ekim de 'biz de varız' diye parmak kaldırdık. Havacılığın kurallarına uymaya, onları desteklemeye parmak kaldırdık. Güvenlik, güvenlik, güvenlik... bizim en önemli konumuz" dedi. 
Pegasus, İstanbul'dan Ankara, Antalya, Trabzon, Adana ve Van'a uçuş gerçekleştirecek. Biletler, Ankara, Antalya ve Trabzon'a 55 YTL'den, Adana ve Van'a ise 65 YTL'den başlayan fiyatlarla satılıyor. 


</TEXT>
</DOC>
