<DOC>
<DOCNO> 352654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo39.html </URL>
<DATE> 2005/06/16/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Vestel Manisaspor'da Grahamni'nin transferi çıkmaza girdi... 
</HEADLINE>
<TEXT>

     Birinci Süper Futbol Ligi’ne yükselen Vestel Manisaspor’un prensipte anlaştığı Muhammed Ali Grahamni, "Türkiye’de yapamam, Tunusta oynamak istiyorum" diyerek, Manisa’dan ayrıldı. 
     Ülkesine gitmek üzere Manisa’dan ayrılan 22 yaşındaki oyuncuyu ikna etmek için devreye, oyuncunun bonservisini elinde bulunduran ve Manisa’daki imza töreni için İstanbul’a gelen ES Zarzis Kulübü’nün başkanı girdiği bildirildi. 
     Vestel Manisaspor Futbol Şube Sorumlusu Semih Vardarer ise konuyla ilgili olarak, "Türkiye’de yapamam, Tunus’ta oynamak istiyorum" diyen oyuncunun dönmesini istemediklerini belirtti. 
     Diğer yandan prensipte anlaşıldığı açıklanan Brezilyalı oyuncu Hugo da Silva, Portekiz’in Sporting Lizbon takımıyla anlaştığını ve Vestel Manisaspor’a gelmekten vazgeçtiğini, kulübe çektiği faksla bildirdi. 
     Basın Sözcüsü Kenan Yaralı, Brezilyalı Fabio de Guarte ve Macar Zoltan Boor’un yarın Türkiye’ye geleceğini ve bu oyuncuları pazartesi gününe kadar Çeşme’de ağırlayacaklarını kaydetti. Oyunculara pazartesi günü imza attırmayı istediklerini kaydeden Yaralı, Tunuslu Selim Banachour’un da transfer listelerinde bulunduğunu ifade etti. 
     
</TEXT>
</DOC>
