<DOC>
<DOCNO> 363289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/spor/ysenay.html </URL>
<DATE> 2005/07/22/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Merhaba Fenerbahçe 
</HEADLINE>
<TEXT>



Fenerbahçe, Almanya'da ikinci hazırlık oyununda yine geçmiş yıllardan bilinen özelliklerini sergilemek adına yarışmaktaydı Standard Liege önünde... 
Takımın Samandıra Tesisleri'nde iyi bir fizik gücü ve kondisyon yüklemesi aldığı açıkça ortadaydı dün gece... Forma giyen bütün isimler hem çabuk düşünme, hem de doğru yere çabuk top kullanma maksatlarında çok da göz doldurucuydular... Tabii Alex'in biraz da artistik paslara göz kırpması ve rakip defansı kolayca aşması oyunun Fenerbahçe ağırlığında geçmesi şeklinde derinlik kazanıyor ve de Fenerbahçe tribündeki taraftarlarına sempati dağıtıyordu güçlü rakibi önündeki ciddi futboluyla... 
Kalede Recep ve Serdar'ın 45 dakika fileleri paylaştığı oyunda iki kaleci de Rüştü'süz Fenerbahçe korkularının yersiz olduğunu vurguluyorlar ve de tribünler Fenerbahçe'de kaleci sorunu olmayacağı rahatlığındaki bir huzurla seyrediyorlardı kaledeki gençlerin başarılarını... 
Oyunun son 20 dakikasında Can - Gürhan - Semih - Hanefi gibi isimleri oynatan Daum dileriz liglerin rahat sonuçlu haftalarında yine aynı şeyleri yapar da Fenerbahçe önümüzdeki sezon kendi özünden bir - iki genci kazanarak devam eder gelecek zamanlardaki futbol yolculuğuna... 


</TEXT>
</DOC>
