<DOC>
<DOCNO> 391483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo24.html </URL>
<DATE> 2005/11/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Gençlerbirliği'nden Ahmet Çakar'ın iddialarına yanıt 
</HEADLINE>
<TEXT>

     Gençlerbirliği Yönetimi, yorumcu Ahmet Çakar'ın dün bir televizyon kanalındaki iddialarına tepki gösterdi. 
     Kulüpten yapılan yazılı açıklamada, ''Gençlerbirliği Türk futboluna sporcu, teknik adam ve yönetici yetiştiren bir camiadır. Böyle bir kulüpten Merkez Hakem Komitesi MHK başkanı olması da sadece bize onur verir'' denildi. 
     Futbol anlayışlarının centilmenliği ve rakibe saygıyı hep ön planda tuttuğunun belirtildiği açıklamada, şu görüşlere yer verildi 
     ''Biz hiçbir zaman bizim kulübümüzden yetişen bir insandan yardım istemedik. Bazıları bizim maçlarımıza MHK Başkanının sürekli FIFA hakemlerini atadığını iddia ediyorlar. Bunu söylemek abesle iştigaldir. Bu konuyu araştırmak için fazla gayrete gerek yoktur. Herkes bu bilgilere birçok kaynaktan ulaşabilir. Her takım maçlarını iyi hakemlerin yönetmesini ister. Gençlerbirliği de zaman zaman böyle isteklerde bulunabilir. Sayın Ufuk Özerten zamanında hakem hatalarından çok maç kaybetmişliğimiz vardır. Ancak biz bunu hiçbir zaman gündeme getirmedik ve getirmeyiz de. Tamam, Ufuk Özerten bizim kulübümüzde profesyonel olarak çalışmıştır. Bundan sadece onur duyduk. Futbol Federasyonu'nu yönetenlerin hepsi bir kulübün mensubudur. Bunun altında başka şeyler aramak ve kulübümüzü karalamaya çalışmak hiç kimseye yarar sağlamaz.'' 
     
     AHMET ÇAKAR NE DEDİ 

     ATV Televizyonu'nda dün akşam yayınlanan spor programında yorumcu Ahmet Çakar, MHK Başkanı Ufuk Özerten'in geçmişte Gençlerbirliği'nin kongre üyesi olmasıyla bağlantı kurarak "Gençlerbirliği'nin bütün deplasman maçlarına FİFA kokartlı hakem atandı" iddiasını ortaya attı. Sezon başından beri tartışılan hakemlerin Ankara Bölgesi hakemleri olduğunu da söyleyen Çakar, iddialarıyla ilgili olarak Özerten'den yanıt istemişti. 
     
     KAYSERİSPOR'DAN DA ÇAKAR'A TEPKİ 

     Kayserispor, MHK Başkanı Ufuk Özertan'a eleştirileri nedeniyle spor yorumcusu Ahmet Çakar'a tepki gösterdi. 
     Kayserispor Kulübü'nden yapılan yazılı açıklamada, bir televizyon kanalında yorum yapan Ahmet Çakar'ın dozu aşan eleştirilerinin futbolda son günlerde yaşanan kaosu artırdığı belirtildi. 
     Kayserispor camiasının genç hakemlere güveninin tam olduğunun vurgulandığı açıklamada, şu görüşlere yer verildi 
     ''Spor yorumcusu Sayın Ahmet Çakar'ın MHK Başkanı Ufuk Özertan'a yönelik dozu tartışılır eleştirileri camiamızı üzmüştür. Geçmişte hakemlik başarılarıyla mutlu olduğumuz Sayın Çakar'ın eleştiri biçimini asla onaylamıyoruz. Yakın geçmişle kıyasladığımızda genç hakemlerimizin ve MHK'nin güvenilir ve gelecek adına umut verir olduğunu, camiamızın MHK Başkanı ve genç hakemlerimize güveninin tam olduğunu spor kamuoyunun bilgilerine arz ederiz.'' 
     
</TEXT>
</DOC>
