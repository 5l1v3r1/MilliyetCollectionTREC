<DOC>
<DOCNO> 389826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko50.html </URL>
<DATE> 2005/10/26/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Kaldırım Tuzlası'na 20 milyon 700 bin dolar teklif 
</HEADLINE>
<TEXT>

     Tuz Gölü sahasında bulunan Tekel'e ait Kaldırım Tuzlası'nın özelleştirme ihalesinde en yüksek teklif 40 milyon 700 bin dolar ile Koyuncu Nakliye Pazarlama ve Ticaret A.Ş.'den geldi. 
     Tütün, Tütün Mamulleri, Tuz ve Alkol İşletmeleri A.Ş.'ye TEKEL ait Kaldırım Tuzlası'nın maden ruhsatı ve hakları ile tuz üretim işi ile ilgili varlıkların bir bütün halinde özelleştirme ihalesinde nihai pazarlık görüşmesi bugün yapıldı. 
     Özelleştirme İdaresi Başkan Yardımcısı Kazım Çalışkan'ın komisyon başkanlığında gerçekleştirilen nihai pazarlık görüşmelerine 17 firma katıldı. 
     Elemesiz yazılı turda en yüksek teklif 28 milyon 750 bin dolar olarak belirlendi. 
     
     ELEMELİ YAZILI TURLAR 
     İhalede 7 elemeli tur yapıldı. 1. elemeli yazılı turda Özaltın İnşaat Ticaret ve Sanayi A.Ş. en düşük teklifi vererek elenirken, rakam 30 milyon 510 bin dolara çıktı. 
     2. elemeli yazılı turda üst rakam 31 milyon 550 bin dolar oldu, Selhas Maden Kimya Sanayi ve Ticaret A.Ş. elendi. 
     3. elemeli yazılı turda Varyap Varlıbaşlar Yapı Sanayi ve Turizm Yatırımları Tic. Ltd. Şti. en düşük teklif sahibi olarak elendi ve rakam 32 milyon 50 bin dolara yükseldi. 
     4. elemeli turda rakam 32 milyon 300 bin dolara çıktı, elenen firma ise Limak İnşaat Sanayi ve Ticaret A.Ş. oldu. 
     5. elemeli yazılı turda en düşük teklif sahibi CKS Cihanbeyli Kimya Sanayi ve Ticaret A.Ş. elendi, en yüksek rakam ise 32 milyon 550 bin dolar oldu. 
     6. turda en yüksek rakam 32 milyon 760 bin dolar olurken, en düşük teklif sahibi Emekçioğlu Turizm Taşımacılık Tuz Sanayi ve Ticaret A.Ş. ihale dışı kaldı. 
     7. ve son turda da en düşük teklif sahibi Centur Turizm İthalat İhracat ve Ticaret A.Ş. elendi. 
     
     SÖZLÜ TUR 
     Yazılı elemeli turun ardından 33 milyon 400 bin dolar ve 50 bin dolar artırım aralığı ile sözlü turlara geçildi. 
     1. turda Renk-Yol Yapı İnşaat Sanayi ve Ticaret Madencilik Ltd. Şti. ile Gümüş-Yıldızlar Ortak Girişim Grubu temsilcileri ihaleden çekildiklerini açıkladılar. Bu turda teklif 33 milyon 800 bin dolara kadar yükseldi. 
     İhalenin 4. turunda Şereflikoçhisar Tuzcular Birliği Ortak Girişim Grubu, 6. turunda Özkoyuncu Demir Madeni Ltd. Şti., 10. turunda Söğütsen Seramik Sanayi İnşaat Madencilik İhracat A.Ş. ile YDA İnşaat Sanayi ve Ticaret A.Ş.-İzgi Yapı Taahhüt Madencilik Sanayi ve Ticaret Ltd. Şti. Ortak Girişim Grubu, 17. turunda Aksu Madencilik Sanayi ve Ticaret A.Ş., 24. turunda ise Özerdemler Madencilik Sanayi ve Ticaret A.Ş. çekildi. 
     İhalenin 30. turunda 2 şirket kalırken Koyuncu Nakliye Pazarlama ve Ticaret A.Ş. 40 milyon 700 bin dolara çıktı, Özmutlu Madencilik İnşaat ve Ticaret A.Ş.-Birol Mutlu Ortak Girişim Grubu temsilcisi ise ihaleden çekildiğini açıkladı. 
     Böylece ihale teknik olarak sonuçlanmış oldu. 
     
     KOYUNCU NAKLİYE YÖNETİM KURULU BAŞKANI 
     İhalenin ardından basın mensuplarına açıklamalarda bulunan Koyuncu Nakliye Pazarlama ve Ticaret A.Ş. Yönetim Kurulu Başkanı İsmail Hakkı Koyuncu, petrol ve otomotiv alanlarında faaliyet gösteren şirketinin merkezinin Konya'da bulunduğunu, TEKEL'in diğer tuzla ihalelerine de katılmayı düşündüklerini söyledi. 
     ÖİB'nin kendilerine sunduğu vade farkından daha cazip kredi imkanları buldukları taktirde ödemeyi peşin yapmayı düşündüklerini ifade eden Koyuncu, ''Yatırımlarımız entegre tesisler şeklinde devam edecek. Tahmin ediyorum bu özelleştirme bedeli kadar da yatırım yaparız'' diye konuştu. 
     Koyuncu, üretimin yüzde 50'sini ihraç etmeyi düşündüklerini de sözlerine ekledi. 
     
     ÖDEME ŞEKLİ 
     ÖİB Başkan Yardımcısı ve ihale komisyonu başkanı Kazım Çalışkan'ın verdiği bilgiye göre, alıcı firma ödemeyi peşin yapabileceği gibi vadeli ödemeyi de tercih edebilecek. 
     Vadeli seçenekte yüzde 40'ı peşin, geri kalanı da 36 ayda 3 eşit taksitle, vade farkı verilerek ödenecek. 
     
</TEXT>
</DOC>
