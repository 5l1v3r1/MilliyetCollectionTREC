<DOC>
<DOCNO> 377552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo13.html </URL>
<DATE> 2005/09/11/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Beşiktaş'ta Malmö hazırlıkları başladı... 
</HEADLINE>
<TEXT>

     Turkcell Süper Ligi'nde Çaykur Rizespor karşısında beklenmedik bir şekilde yenilen Beşiktaş, UEFA Kupası 1. tur ilk maçında 15 Eylül Perşembe günü BJK İnönü Stadı'nda Malmö ile oynayacağı karşılaşmanın hazırlıklarına ara vermeden başladı. Teknik direktör Rıza Çalımbay yönetiminde gerçekleştirilen ve yaklaşık 1.5 saat süren idmanda, dünkü maçta 90 dakika forma giyen futbolcular ve sakatlığı henüz tam olarak geçmeyen Gökhan Zan koşu yapmakla yetindi. 
     Çaykur Rizespor maçında sakatlanan Ailton ile Adem Dursun'un bugün Acıbadem Hastanesi'nde MR'ları çekildi. Sol arka adelesinde çekme olan Ailton ve sağ uyluk ön adalesinde gerilme olan Adem Dursun'un durumlarının yarın belli olacağı açıklanırken, kaleci Volkan'ın tedavi için Almanya'ya gittiğini, sakatlığı bulunan Tümer Metin ve Okan Buruk'un ise yarından itibaren takımla birlikte çalışacakları öğrenildi. 
     Beşiktaş, Malmö maçının hazırlıklarına yarın saat 18.00'de BJK İnönü Stadı'nda yapacağı çalışmayla devam ederken, teknik direktör Rıza Çalımbay da saat 16.00'da statta bir basın toplantısı düzenleyecek. 
     
</TEXT>
</DOC>
