<DOC>
<DOCNO> 397004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko18.html </URL>
<DATE> 2005/11/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Avusturya'dan Türkiye'ye yatırım kampanyası 
</HEADLINE>
<TEXT>

     Türkiye’nin AB üyeliğine karşı tutumuyla 3 Ekim öncesinde gündeme gelen Avusturya’nın, Türkiye pazarının potansiyelini değerlendirerek, Türkiye’deki yatırımların desteklenmesi ve teşvik edilmesi amacıyla çalışmalar başlatacağı bildirildi. 
     Avusturya Ticaret Ofisi’nin Ticari Konsolosu Erika Teoman-Brenner, İTO’nun aylık yayın organı İTOVİZYON’a yaptığı açıklamada gelecek yıl bahar aylarında Avusturya’da düzenlenecek olan bir seminerle başlayacak olan kampanyanın, Türkiye’ye düzenlenecek iş heyetlerinin ziyaretleri ile devam edeceğini ve ilgili pazar araştırmalarının yayınlanmasıyla destekleneceğini bildirdi. Erika Teoman- Brenner kampanyayla Türkiye’ye daha çok Avusturya firmasının çekilmesinin hedeflendiğini belirterek "İstanbul’daki Avusturya Ticaret Ofisi, Avusturya Federal Ekonomik Odası ile işbirliği içerisinde bu etkinliklerin organize edilmesini ve planlanmasını sağlayacak" dedi Brenner, Avusturya ve Türkiye arasındaki ticari ilişkilerin son yıllarda istikrarlı bir büyüme gösterdiğini kaydetti. 2004’te Avusturya’nın Türkiye’ye ihracatının, 2003 yılına oranla yüzde 12 artarak 800 milyon Euro’ya ulaştığını vurgulayan Brenner, Türkiye’nin 2004 yılı içerisinde Avusturya’ya gerçekleştirdiği toplam ihracatın ise yüzde 5 oranında artış göstererek, 740 milyon Euroluk bir hacme ulaştığını hatırlattı. 
     
     DIŞ TİCARET TÜRKİYE’NİN LEHİNE GELİŞİYOR 
     Brenner, 2005 yılı için öngörülen rakamlar doğrultusunda Türkiye’nin lehine olumlu bir ticaret dengesi beklendiğini kaydederek, iki ülke arasındaki iş ilişkilerinin çoğunlukla ithalatçılar, toptancılar ve acentalar tarafından yürütülmesi nedeniyle, her iki ülkenin doğrudan yatırım oranının oldukça düşük kaldığını bildirdi. 
     Avusturya’daki belli başlı Türk yatırımlarının iki bankadan oluştuğunu belirten Brenner, Türkiye’deki Avusturya firmalarının genel olarak madencilik, turizm ve imalat sektöründe yatırım yaptığını ifade etti. Brenner, Avusturya’dan Türkiye pazarına az sayıda tüketim ürünün giriş yapabildiğine dikkat çekerek, bunlar arasında en iyi bilinen ürünün Red Bull olduğunu söyledi. 
     Pazara yabancı tüketim ürününün girememesinin temel nedeninin sektörde fiyat konusundaki hassasiyet ve belli başlı yabancı ve yerli markalar arasındaki güçlü rekabete bağlayan Brenner, "Ancak, Türkiye’deki yükselmekte olan gelir düzeyinin özellikle gıda sektöründe yabancı tüketim mallarına olan talebi arttıracağına inanıyorum. Örneğin Avusturyalı meyve suyu üreticileri, Türkiye perakende piyasasına girmek için ilk adımları attılar" dedi. 
     
     MEYVEDEN MAKİNEYE 
     Türkiye’nin ihracat yapısının son yıllarda tekstil, meyve ve sebze gibi geleneksel ürünlerden makine gibi teknolojik açıdan daha gelişmiş ürünlere doğru bir sıçrama gösterdiğini ifade eden Brenner, bu gelişimin Türk sanayisinin dünya pazarlarında daha rekabetçi olmasına paralel olarak devamlı olacağının tahmin edildiğini söyledi. 
     Brenner, "Bu yüzden Türk firmalarının Avusturya’da tüm sektörlerde başarılı olabileceklerini düşünüyorum" diye konuştu. 
     
</TEXT>
</DOC>
