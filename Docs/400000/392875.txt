<DOC>
<DOCNO> 392875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur24.html </URL>
<DATE> 2005/11/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İzmir Bayındır'da tavuk ölümleri sürüyor 
</HEADLINE>
<TEXT>

     İzmir’in Bayındır İlçesi’ne bağlı Furunlu Köyü’nde, ölen tavuk sayısı 20’yi aştı. Bayındır İlçe Tarım Müdürlüğü ve Sağlık Grup Başkanlığı’na bağlı görevliler köyde incelemelerde bulundu. 
     Furunlu Köyü’nde, son 1 haftadır tavuk ölümleri gerçekleşmesi üzerine, Tarım İlçe Müdürlüğü ekiplerinin başlattığı incelemeler devam ediyor. 
     Bayındır İlçe Tarım Müdürlüğü’ne bağlı 1 veteriner, köye gelerek tavuk üreticileri ile görüşerek, ölümlerin seyri hakkında bilgi aldı. 
     Hastalıklı tavukları da inceleyen veteriner hekim, vatandaşlara "ölen tavukların, üzerlerine kireç örtülerek gömülmesi" uyarısında bulundu. 
     Öte yandan Bayındır Sağlık Gurup Başkanlığı’na bağlı sağlık heyeti de köye gelerek, vatandaşlara "bir rahatsızlıklarının olup olmadığını" sordu, alınması gereken önlemleri anlattı. 
     
     TAVUK ÖLÜMLERİ SÜRÜYOR 
     AA muhabirinin görüştüğü Furunlu Köyü Muhtarı Ahmet Tutu, köyde 2 bine yakın tavuğun bulunduğunu, şu ana kadar 20 civarında tavuğun öldüğünü belirlediklerini bildirdi. 
     Tavuk ölümleriyle ilgili alınacak tedbirlerin, köy camisi hoparlöründen sürekli anonsla duyurulduğunu anlatan Tutu, şunları söyledi 
     "Yetkililer, ölen tavukların, kireçle dezenfekte edilerek gömülmesini istediler. Alınacak tedbirlerle ilgili köylülere bilgi verdiler. Tavuk ölümleri, her yıl bu mevsimde karşılaştığımız bir durum. Kuş gribiyle ilgisinin olduğunu tahmin etmiyoruz. Eğer olmuş olsaydı bundan önce biz rahatsız olurduk. Bu her yıl yaşadığımız olay." Furunlu’da bir haftadan bu yana devam eden tavuk ölümleri üzerine İlçe Tarım Müdürlüğü dün, köyde inceleme başlatmış, ölen tavuklardan biri ve hasta bir horoz, "kuş gribi" olup olmadıklarının belirlenmesi için İzmir Bornova Veteriner Kontrol Araştırma Enstitüsü’ne gönderilmişti. 
     
</TEXT>
</DOC>
