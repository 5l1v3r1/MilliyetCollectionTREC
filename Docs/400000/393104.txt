<DOC>
<DOCNO> 393104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy04.html </URL>
<DATE> 2005/11/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Çiçek Ne olur yasalara uygun olarak bu protestoyu yapsak 
</HEADLINE>
<TEXT>

     Adalet Bakanı Cemil Çiçek, Ankara’daki olaylı YÖK protestosunu hakkında, "Sağı solu kırıp dökünce maksat mı hasıl oluyor ki. O kırılıp döküleni milletin parasıyla tamir ediyoruz" dedi. 
     Ankara Üniversitesi Hukuk Fakültesi’nin 80. kuruluş yıldönümü dolayısıyla verilen resepsiyona katılan Çiçek, bir gazetecinin Ankara’da olaylı geçen YÖK protestosu ile ilgili sorusunu yanıtladı. 
     Çiçek, "Yapılan gösteri, toplantı, yasaya aykırıysa, kanuna aykırıysa bunun için ne söylenir ki. Üstelikte sağa sola zarar veriliyorsa" diye konuştu. 
     İnsanların çevrelerine zarar vermemesi gerektiğini belirten Çiçek, şunları söyledi 
     "Bir şeye zarar vermeden protesto yapmak, tepki koyma alışkanlığını kazanmamız lazım. Sağı solu kırıp dökünce maksat mı hasıl oluyor ki Oradaki pek çok kişinin, vatandaşın milletin hakkıdır, hukukudur. O kırılıp döküleni milletin parasıyla tamir ediyoruz. Bir hak talep ediyorsun, başkalarına haksızlık ederek. Ne olur yasalara uygun olarak bu protestoyu yapsak, bir şeyi protesto ediyorsak. Bu da mümkün." A.Ü Hukuk Fakültesi Dekanı Prof. Dr. Lale Sirmen ve Türkiye Barolar Birliği Başkanı Av. Özdemir Özok’un ev sahipliği yaptığı resepsiyona ayrıca, Anayasa Mahkemesi Başkanı Tülay Tuğcu, Danıştay Başkanı Ender Çetinkaya, Yargıtay Başkanı Osman Arslan, A.Ü Rektörü Nusret Uras, askeri yetkililer ile dekanlar ve öğretim görevlileri ile davetliler katıldı. 
     
</TEXT>
</DOC>
