<DOC>
<DOCNO> 373945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonyas09.html </URL>
<DATE> 2005/08/29/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Üniversiteye yeni girenlerde "uyum sorunu"na dikkat... 
</HEADLINE>
<TEXT>

     Akdeniz Üniversitesi AÜ Eğitim Fakültesi Öğretim Üyesi Yrd. Doç. Dr. Günseli Oral, üniversiteye ilk kez kayıt yaptıran öğrencilerde, birtakım uyum sorunları yaşanabileceğini bildirdi. Yrd. Doç. Dr. Oral, bu nedenle öğrencilerin uyum sağlamalarına yardımcı olacak oryantasyon programlarının kayıt dönemi başlamadan yapılması gerektiğini belirtti. 
     Yrd. Doç. Dr. Oral, AA muhabirine yaptığı açıklamada, üniversiteleri kazanarak ilk kez kayıt yaptıran öğrencilerin okula geldiklerinde bazı uyum sorunları yaşayabildiklerine dikkati çekerek, bunun genellikle gelişim dönemiyle ilgili olduğunu söyledi. 
     Üniversite sınavını ilk yıllarında kazanan öğrencilerin, yaşları itibariyle kişilik gelişimini tamamlamamış, ergenliğin son dönemini yaşayan gençler olduğunu belirten Yrd. Doç. Dr. Oral, şöyle dedi 
     "Bu öğrenciler kendilerini yetişkin olarak görürler ve 18 yaşına gelmeyi yetişkinlik olarak değerlendirirler. Bunun sebebi ise, ülkemizde üniversiteyi kazanmanın çok önemli bir olgu olarak görülüyor olması. Bu döneme, bir nevi rüştünüzü ispatladığınız bir dönemdir diyebiliriz" 
     
     UYUM SORUNUNDA MADDİ DURUMUN ETKİSİ 
     Yrd. Doç. Dr. Günseli Oral, özellikle parasal sorunların öğrencide bazı psikolojik sorunlar yaratabileceğine dikkati çekti. 
     Yrd. Doç. Dr. Oral, öğrencilerin çoğunluğunun, zorunlu eğitimde ailesinin onu okutmakla yükümlü olduğunu düşündüğünü, üniversiteyi kazandıklarında ise gereken parasal desteği kendi imkanlarıyla elde etmeleri gerektiği yönünde bir düşünceye kapıldıklarını belirtti. 
     Bu arayış döneminin üniversitenin son yıllarına kadar da devam edebileceğine dikkati çeken Yrd. Doç. Dr. Oral, maddi sıkıntının öğrencileri birtakım örgütlerin eline düşürebileceğini söyledi. 
     Yrd. Doç. Dr. Oral, şöyle konuştu 
     "Öğrenciler ilk yıl arayış içinde olurlar ve tehlikeli bir dönem geçirirler. Öğrenci kendini tanımlamaya çalışırken kendisine ’Ben nasıl bir insanım, hayatımda öncelikli olan nedir ’ şeklinde sorular sorar. Bu dönemdeki bir gence niyetiniz kötü ise kendi ideolojinizi çok iyi şekilde benimsetebilirsiniz. Tek taraflı bilgiler ve kendi ideolojinizi yansıtan kitaplar vererek beyin yıkama işlemini gerçekleştirebilirsiniz. Öğrenci, verilen ideolojiyi dünyanın tek ve en iyi ideolojisi zannedebilir. Dikkat ederseniz bu örgütler genelde hep genç kesimi hedef alır." Yrd. Doç. Dr. Oral, öğrencilerin uyum sağlamalarına yardımcı olacak oryantasyon programlarının kayıt dönemi başlamadan yapılması gerektiğini, öğrencinin geleceği okulu, mekanı, ders alacağı öğretmenlerini, kalacağı yeri ve şehri tanımasının, kendisini bekleyen sorunların azalmasına yardımcı olacağını kaydetti. 
     Üniversite kulüplerinin de öğrencinin yeni ortama ayak uydurabilmesi için çok etkili olduğunu belirten Yrd. Doç. Dr. Oral, kulübün iç dinamiğinin, öğrencinin sosyal yapısına uygun olması gerektiğini kaydetti. 
     
</TEXT>
</DOC>
