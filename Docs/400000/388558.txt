<DOC>
<DOCNO> 388558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy01.html </URL>
<DATE> 2005/10/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
DYP'den AKP'ye taş AB'ye protokolde de uyun... 
</HEADLINE>
<TEXT>

     Avrupa Birliği ile toplam 35 maddeden oluşan tarama süreci için masaya oturan hükümete, DYP’den "protokolde de uyum" mesajı geldi. 
     DYP Kadın Kolları Başkanı Ayşe Şaylı, zaman zaman kadın faktörü nedeniyle krizler yaşanan resepsiyonlar ve protokol konusunda AKP hükümetine ince göndermede bulundu. 
     AKP’nin AB konusunda kadınlarla ilgili samimi olmadığını savunan Şaylı, AB’ye uyum sürecinde AKP’yi iç uyumsuzluk yaşamakla suçladı. Şaylı, şöyle dedi 
     "AB’ye giriyoruz, AB’ciyiz diyorlar. Ancak hiçbir protokolde eşleri ile birlikte değiller. Üstüne üstlük kadınlarla ilgili düzenlemeleri yapacak olan müzakere heyetinde kadın temsilci bulunmamaktadır. Kadın sorunlarına en iyi çözüm önerileri ve bakış açısı yine kadınlar tarafından ortaya konur. Bunu görmezlikten gelmek kendi teşkilatlarındaki kadınları rahatsız etmiyor gözükse de, Türkiye’deki diğer kadınların AB müzareke süreci içindeki sorunlarını kadın temsilcisi olmayan bu heyete vermek yanlıştır, bu kabul edilemez." Şaylı, kadınların AKP içindeki durumuna da değindi. 
     AKP’yi bulunduğu noktaya yükü çeken kadınların taşıdığını vurgularken, "Ancak, fedakarlıklarının karşılığını alamadıkları ve belki de almadıkları ortada" dedi. 
     Şaylı, "Bir partiyi iktidara taşıyan kadınlar niçin kendilerine bir hedef koymuyorlar, neden bu denli hiçbir şey beklemeden çalışıyorlar, neden hiçbir görev talebinde seslerini duymuyoruz, karşılıksız çalışacak kadar bağlı olmalarının sebebi nedir" sorularını yöneltti. 

ANKA 
     
</TEXT>
</DOC>
