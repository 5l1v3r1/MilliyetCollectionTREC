<DOC>
<DOCNO> 386005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun04.html </URL>
<DATE> 2005/10/12/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Daily Mirror Iraklı bombacıları İran eğitiyor 
</HEADLINE>
<TEXT>

     İngiliz Daily Mirror gazetesi, Irak’ın güneyinde konuşlanmış İngiliz askerlerine karşı bombalı saldırılar düzenleyen Iraklı militanların İran tarafından eğitildiğini iddia etti. 
     Gazete, adı açıklanmayan İngiliz bir yetkiliye dayanarak verdiği haberde, "İngiliz hükümetinin, İran Devrim Muhafızları’nın Iraklı Şii militanlara zırh delici bombaların nasıl yapılacağını öğrettiğini düşündüğünü" bildirdi. 
     Gazetede haberde, yetkilinin, "Eğitim kamplarının İran, Lübnan ve belki Suriye’de olduğu yönünde deliller var. Buna göre her bir seferde 10 Iraklı İran’a geçerek eğitim alıyor ve döndükten sonra kendileriyle 
     aynı görüşte olan 50 kişiyi eğitiyor" şeklindeki sözlerine yer verildi. Irak’ta ilk kez 2 adet patlamamış bomba bulunduğunu ileri süren yetkili İngiliz askerlerinin bombaların nerede yapıldığını anlamak amacıyla soruşturma yürüttüklerini ifade etti. Görüşüne başvurulan İngiltere Savunma Bakanlığı sözcüsü ise söz konusu haber hakkında henüz bir yorumda bulunmayacaklarını belirtti. 
     
</TEXT>
</DOC>
