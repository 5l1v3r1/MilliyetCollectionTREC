<DOC>
<DOCNO> 365568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/guncel/gun08.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'3 Ekim'e engel olmayız' 
</HEADLINE>
<TEXT>


Türkiye'nin AB üyeliğine sürekli karşı çıkan Alman Hıristiyan Birlik Partisi lideri Merkel, bu kez farklı konuştu 

FRANKFURT Milliyet 

Türkiye'nin AB üyeliğiyle ilgili sürekli 'imtiyazlı ortaklığı' gündeme getiren ve tam üyelik müzakerelerini engelleyeceklerini belirten Alman Hıristiyan Birlik Partisi CDU yöneticileri çark etti. 
Süddeutsche Zeitung gazetesinin sorularını yanıtlayan Merkel, iktidara geldikleri takdirde Türkeye ile müzakereleri bloke etmeyeceklerini söyledi. Merkel şöyle konuştu "Ekimde tam üyelik müzakereleri başlar. Biz görüşmeleri engellemeyeceğiz. İktidara geldiğimizde de eski anlaşmalara uyarak Türkiye ile görüşmeleri sürdüreceğiz." 
CDU lideri, seçim kampanyalarında Türkiye'nin AB üyeliğini gündeme getireceklerini ve tam üyelik yerine, imtiyazlı ortaklığın gerçekleşmesi için çaba göstereceklerini de belirtti. 

'İktidarda başka olur' 
Öte yandan, CDU'nun dış politika uzmanı ve Federal Meclis Dış İlişkiler Komisyonu Başkanı Volker Rühe, Türkiye ile AB üyelik müzakerelerine başlandığında hedefin tam üyelik olacağını söyledi. Rühe, Merkel'in tutumu hatırlatılınca, "İnsan iktidara geldiğinde dünyayı başka türlü görür" diye konuştu. 
Siyasi gözlemcilere göre, söylem değiştiren CDU yetkililerinin amacı, "Türk seçmene göz kırpmak." 


</TEXT>
</DOC>
