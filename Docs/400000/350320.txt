<DOC>
<DOCNO> 350320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko25.html </URL>
<DATE> 2005/06/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
BDDK Çukurova Grubu ile işler yolunda gidiyor 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, Çukurova Grubu'nun özellikle son aylarda oldukça iyi niyetli davrandığını belirterek, ''Sanırım bu bağlamda grubun da girişimleriyle tüm sorunlar bir paket halinde çözülmeye başlayacaktır'' dedi. 
     Bilgin, 23. Dünya Leasing Kongresi'ndeki konuşmasının ardından, gazetecilerin sorularını yanıtladı. 
     Telia Sonera'nın Turkcell ile ilgili tahkime gitmesinin Yapı Kredi Bankası'nı ne şekilde etkileyeceğine yönelik bir soru üzerine Bilgin, kendileri için önemli olan noktanın, Yapı Kredi Bankası gibi sistemde önemli bir yere sahip bulunan bankanın sahiplik probleminin çözümü olduğunu söyledi. 
     Yapı Kredi'nin sahiplik sorununun çözümü amacıyla Çukurova Grubu'nun Koç Grubu ile yaptığı görüşmelerin belli bir noktaya geldiğini hatırlatan Bilgin, bu görüşmelerin sonuçlanmasını beklediklerini ifade etti. 
     Bilgin, şöyle konuştu 
     ''İmzalanan satış anlaşmasından sonra bizim görevimiz, BDDK olarak bu anlaşmanın bir an önce hisse değişimi aşamasına geçmesi ve sürecin tamamlanmasıdır. Bu aşamada biz olayları yakından izliyoruz. Ama izlemekle yetiniyoruz. Çünkü bizim için önemli olan en önemli nokta Yapı Kredi Bankası'dır. Şu anda bir sorun olmadığını, işlerin yolunda gittiğini söyleyebiliriz. Anlaşmanın imzalanması ve bunun deklare edilmesi dışındaki süreçler, bu sürecin arkasında ikinci planda kalır. Biz konuyu izleriz. Bir yorum yapmayız.'' 
     
     ''ÇUKUROVA BORÇ SORUNU İÇİN GAYRET GÖSTERMEKTEDİR'' 

     BBDK Başkanı Bilgin, Telia Sonera ile yapılan anlaşmanın hayata geçmemesinin grubun borçlarını ödemesinde bir sorun yaratıp yaratmayacağı sorusuna ise, şöyle yanıt verdi 
     ''Yapı Kredi Bankası'nın sahiplik sorununun çözümü grubun TMSF'ye ve bankaya olan borçlarının çözümüyle paraleldir, ayrı düşünülemez. Bu anlamda her zaman TMSF ile irtibat halindeyiz. Çukurova Grubu özellikle son aylarda oldukça iyi niyetli davranmıştır. Bütün iyi niyetiyle kendi borç sorununu çözmek için gayretini göstermektedir. Bu da sevindirici bir şeydir. Sanırım bu bağlamda grubun da girişimleriyle tüm sorunlar bir paket halinde, sizlerin de gözü önünde çözülmeye başlayacaktır.'' Çukurova Grubu'nun Telia Sonera ile Turkcell arasında yapılan anlaşmanın bozulmasının ardından borçlarını ne şekilde ödeyeceği sorusuna da Bilgin, Çukurova Grubu'nun elindeki varlıkları itibariyle Türkiye'nin en değerli gruplarından biri olduğunu, elinde ülkenin belki de en önemli şirketlerinden biri olan Turkcell'in bulunduğunu ifade etti. 
     Tevfik Bilgin, borç ödemek için bazen varlıklara başvurulabileceğini kaydederek, ''Ama bu başvurmanın ne şekilde olacağı, hangi finansal enstrümanların kullanılacağı tabii ki sahibine aittir. Sahibi bu enstrümanları veya metotları bulur. Temin ettiği parayı da ilgili otoritelere öder'' diye konuştu. 
     Borç ödenmesi konusunda Çukurova Grubu Yönetim Kurulu Başkanı ile bir görüşme yapıp yapmadığı sorusuna Bilgin, ''Görüşmediğimi biliyorsunuz'' diye yanıt verdi. 
     
</TEXT>
</DOC>
