<DOC>
<DOCNO> 361158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur37.html </URL>
<DATE> 2005/07/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Tunceli'de üçlü kıskaç 
</HEADLINE>
<TEXT>

     Ferit DEMİR TUNCELİ, DHA 

TUNCELİ’de pazartesi akşamı Erzincan karayolunu keserek, 60 kadar aracı durduran ve memleketi Trabzon'a giden jandarma komando er Coşkun Kırandi’nin kurtarılması için başlatılan operasyonlar Ahpanos Vadisi, Dokuzkayalar ve Kutuderesi bölgelerinde yoğunlaştırıldı. Üçlü kıskaca alınan ve pazartesi günü Sabri’ kod adlı Fethi Şarlatan liderliğinde yol kesme eylemini gerçekleştiren PKK'lı teröristlerden 5'inin kimliği parmak izinden saptandı. 
     PKK'lı teröristlerin kaçırdığı jandarma er Coşkun Kırandi’nin kurtarılması için Tunceli genelinde başlatılan operasyon kapsamında, helikopterlerle dağlık alanlara komando timleri indiriliyor. 
     Operasyonlar, Özellikle Ahpanos ile Kutuderesi Vadisi ile Dokuzkayalar bölgesinde yoğunlaştırıldı. Kobra helikopterleri de teröristlerin yuvalanabileceği hedefleri keşif uçuşları ardından bombalıyor. 
     Tunceli- Erzincan karayolunu kesip Jandarma er Coşkun Kırandi’yi kaçıran 15 PKK’lı teröristten 2’sinin kadın olduğu tespit edilirken, Tunceli Emniyet Müdürlüğü, parmak izlerinden 5 teröristin kimliğini belirledi. Parmak izinden kimliklerine ulaşılan teröristlere ilişkin kimlik kimlikleri güvenlik birimlerine gönderildi. 
     Tunceli’de Jandarma Bölge ile Jandarma Alay Komutanlığı'nca sürdürülen operasyonlar sonucu askeri kaçıran PKK’lı grubun izine Kutuderesi'nin iç kesimlerinde rastlandı. Askerlerin bölgeye gelmesinden yaklaşık 2 saat önce grubun operasyondan şüphelenerek bölgeyi terk ettiğini belirtildi. 
     Güvenlik güçleri tarafından dinlenen teröristlerin telsiz görüşmelerinde kaçırılan er Kırandi’nin dün akşam saatlerinde örgütün sözde bölge sorumlusu Sabri’ kod adlı Fethi Şarlatan’ın yanında olduğu belirtildi. Tunceli, Bingöl, Erzincan, Sivas ve Karadeniz bölgesindeki çok sayıda eylemden sorumlu olan Fethi Şarlatan’ın ın grubunun yaklaşık 40 kişi olduğu ve sık sık Nazimiye, Ovacık ve Tunceli merkez kutuderisi bölgelerinde eylem yapmaya çalıştıkları tespit edildi. Şarlatan’ın bu sabah saatlerinde terör örgütünün elebaşlarından Murat Karayılan’a er Coşkun Kırandi'nin durumu ile ilgili bilgi verdiği saptandı. 
     
</TEXT>
</DOC>
