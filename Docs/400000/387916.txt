<DOC>
<DOCNO> 387916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun38.html </URL>
<DATE> 2005/10/19/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Azerbaycan Kalkınma eski Bakanı Ferhat Aliyev tutuklandı 
</HEADLINE>
<TEXT>

     Azerbaycan'da Cumhurbaşkanı İlham Aliyev'in kararnamesi doğrultusunda gözaltına alınan eski Kalkınma Bakanı Ferhat Aliyev tutuklandı. 
     Tutuklamayla ilgili resmi bir açıklama yapılmazken, Ferhat Aliyev ile yakın ilişkide olan resmi görevli ya da işadamlarıyla ilgili özel soruşturma başlatıldığı öğrenildi. 
     Edinilen bilgilere göre, daha önce hükümette yer alan ''dış ekonomik ilişkiler bakanlığı'' görevinde bulunan Nicat Guliyev de tutuklandı. 
     Azerbaycan'da bugünkü beklenmeyen gelişmeler sırasında, Ferhat Aliyev'in bakanlıktan azli, ülkenin en büyük petrol dağıtım şirketi Az Petrol'ün başında bulunan kardeşi Rafig Aliyev ve Aliyev'in yanında bulunan, Demirören şirketler grubunun Azerbaycan temsilcisi olarak tanınan Türk işadamı Burhan Bekçi havaalanında gözaltına alınmıştı. 
     Gözaltı işleminin pasaport kontrolünü geçtikten sonra yapıldığı öğrenildi. 
     Olaylarla ilgili olarak açılan soruşturma kapsamında iki Türk işadamının daha gözaltına alındığı da iddia edildi. 
     Öte yandan öğle saatlerinde polis ve özel askeri güçler tarafından Az Petrol Şirketi'nin merkez binasının etrafındaki güvenlik önlemleri devam ediyor. Gazetecilerin bölgeye girmesine izin verilmiyor. 
     
</TEXT>
</DOC>
