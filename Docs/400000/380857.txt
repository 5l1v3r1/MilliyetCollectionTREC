<DOC>
<DOCNO> 380857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko28.html </URL>
<DATE> 2005/09/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gibbs, Evyap ile yeniden dünya pazarında... 
</HEADLINE>
<TEXT>

     Erkek kişisel bakım markası Gibbs'i Unilever'den satın alan Evyap, bu markayı taşıyan ürünleri yeniden dünya pazarına sürecek. 
     Satın alma süreciyle ilgili düzenlenen basın toplantısında konuşan Evyap İcra Kurulu Üyesi Mustafa Arın, Evyap olarak cirolarının yüzde 60'ını yurt dışından sağladıklarını belirterek, faaliyet gösterdikleri başta Rusya, Ukrayna ve Romanya olmak üzere 15 ülkeye Gibbs ürünlerini ihraç edeceklerini söyledi. 
     Arın, iki yıldır piyasada bulunmayan Gibbs'in bir dönem en yakın rakipleri olduğunu ifade etti. 
     Uluslararası bir markayı satın aldıklarını vurgulayan Arın, ''Çok uluslu bir firmadan alınması önemli. Çünkü bugüne kadar hep tersi yapıldı. Yabancı firmalar bizdeki markaları aldı. Şimdi biz yerli firma olarak tersini yaptık'' diye konuştu. 
     Evyap Pazarlama Genel Müdürü Emre Sayın ise Gibbs markasıyla ilk olarak tıraş köpüğü ve jelini, daha sonraki süreçte de erkek yüz bakımı ürünlerini piyasaya çıkaracaklarını söyledi. 
     
</TEXT>
</DOC>
