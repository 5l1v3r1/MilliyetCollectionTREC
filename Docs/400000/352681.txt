<DOC>
<DOCNO> 352681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur24.html </URL>
<DATE> 2005/06/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Sedat Peker Beşiktaş’taki İstanbul Adliyesi’ne getirildi 
</HEADLINE>
<TEXT>

     "Kelebek Operasyonu" kapsamında haklarında dava açılan 71 sanık arasında bulunan Sedat Peker ve diğer tutuklu 8 sanık, duruşma için cezaevinden Beşiktaş’taki İstanbul Adliyesi’ne getirildi. 
     Kandıra F Tipi Cezaevi’nden jandarmalar eşliğinde adliyeye getirilen Peker ve diğer 8 tutuklu sanık, öğleden sonra İstanbul 9. 
     Ağır Ceza Mahkemesi’nde 2. oturumu yapılacak duruşmayı beklemek üzere nezarethaneye alındı. 
     İstanbul Cumhuriyet Savcılığı’nca hazırlanan dava iddianamesinde, Sedat Peker’in, "çıkar amaçlı suç örgütü kurmak ve yöneticiliğini yapmak", "adam kaldırmak suretiyle gasp", "gaspa teşebbüs", "özel evrakta sahtecilik" ve "tehdit" suçlarından 21.5 ile 62 yıl arasında ağır hapis cezasına çarptırılması isteniyor. 
     Atilla Peker’in "çıkar amaçlı suç örgütüne üye olmak", "adam kaldırmak suretiyle gasp" ve "ruhsatsız silah bulundurmak" suçlarından 23 yıla kadar ağır hapisle cezalandırılması öngörülen iddianamede, sanıklardan Bayram Küçük, Tuncay Ortay, Can Yakarlar ve Yılmaz Turan’ın da "gasp" ve "çıkar amaçlı suç örgütüne üye olmak" suçlarından 13 ile 26’şar yıl arasında ağır hapis cezasına çarptırılması talep ediliyor. 
     İddianamede, avukatlar Çağatay Özdemir, Şirin Berk ve Hakkı Kurtuluş ile bir emniyet amiri, bir başkomiser ve 3 adliye katibinin de aralarında bulunduğu diğer 65 sanığın da çeşitli suçlardan dolayı 6 ay ile 6 yıl arasında hapis cezalarına çarptırılmaları isteniyor. 
     
</TEXT>
</DOC>
