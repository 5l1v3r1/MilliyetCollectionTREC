<DOC>
<DOCNO> 382355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur16.html </URL>
<DATE> 2005/09/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Çukurca'ya bir yıl aradan sonra doktor... 
</HEADLINE>
<TEXT>

     Hakkari’nin bir yıldır doktorsuz olan Çukurca İlçesi, ilk gönüllü kalıcı doktoruna kavuştu. 
     Alınan bilgiye göre, Hakkari’ye 70 kilometre uzaklıkta bulunan Irak sınırındaki 6 bin nüfuslu Çukurca İlçesi’nde bir yıldır yaşanan doktor sıkıntısı, ilçeye giden gönüllü doktorla aşılmaya çalışılıyor. 
     Çukurca Sağlık Ocağı’nda 15 gün önce göreve başlayan Doktor Güven Çeçe, Iğdır’dan Hakkari’ye atandığını, ancak Çukurca’da yaşanan sağlık sorunlarını görünce, bu ilçede hizmet vermek istediğini söyledi. 
     Hakkari Sağlık Müdürlüğü’nün de onayını aldıktan sonra Çukurca’ya gönüllü olarak geldiğini belirten Çeçe, ilçenin bir yıldır doktorsuz olmasından dolayı sağlık sorunlarının biriktiğini kaydetti. 
     
     30 EVDE 30 GEBE 
     Hastaların en fazla çocuk ve kadınlardan oluştuğuna işaret eden Güven Çeçe, ekonomik yetersizlikten dolayı çocukların sağlıklı beslenemediğini, kısırlık korkusuyla birçok ailenin çocuğuna aşı yaptırmaktan çekindiğini bildirdi. 
     İlçedeki kadınlarda kansızlık ile doğum oranının yüksek olduğunu belirten Çeçe, hemşirelerin geçen hafta 30 hanelik mahallede yaptıkları sağlık taramasında, her evde birer hamile bulunduğunu tespit ettiklerini kaydetti. 
     Çeçe, sağlık ocağının ihtiyacı karşılamadığını, günde 150 hastayı muayene ettiğini, dolayısıyla ilçede enaz bir doktora daha ihtiyaç duyulduğunu söyledi. 
     Dr. Güven Çeçe, 20 sağlık personelinin bulunduğu sağlık ocağında, yatak bulunmadığı için hastaların kanepelere yatırıldığını söyledi. 
     
     "GEÇİCİ GÖREVLE OLMUYOR" 
     Çukurca Belediye Başkanı Yaşar Turan da sağlık ve eğitimin ilçenin temel sorunu olduğunu ifade ederek, yıllardır doktorların geçici süreyle ilçede görev yapmalarının sağlık sorunlarını artırdığını kaydetti. 
     Turan, Sağlık Ocağı’nda doktor bulunmayınca hastaların Van ve Hakkari’ye gönderildiğini, ilçedeki birçok hastanın doktorsuzluk yüzünden yaşamını yitirdiğini söyledi. 
     Kış aylarında daha ciddi sorunların yaşandığını kaydeden Turan, 15 gün önce ilçeye gelen doktorun kalıcı olmasını dilediklerini, sürekli doktorları olması halinde sağlık sorunlarının azalacağını düşündüklerini belirtti. 
     İlçede hastaneye ihtiyaç duyulduğunu bildiren Turan, doktor ve hastane taleplerinin yerine getirilmesi için, 300 imza toplayarak Sağlık Bakanlığı’na ilettiklerini ifade etti. 
     İlçede yaşayanlar, bir yıldan bu yana ilçede doktor bulunmadığı için büyük sıkıntılar yaşadıklarını, ilçede doktor bulunmadığı için sürekli kullanmaları gereken ilaçları dahi sağlık karneleri ile alamadıklarını söylediler. 
     Yetkililerin ilçenin sağlık sorunlarına kalıcı çözüm bulmasını isteyen Çukurcalılar, bir yıldır doktor olmadığı için sağlık sorunlarının arttığını belirterek, ilçede sağlık taraması yapılmasını talep ettiler. 
     
</TEXT>
</DOC>
