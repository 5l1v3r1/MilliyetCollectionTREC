<DOC>
<DOCNO> 378843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/axspo03.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Görünmez kaza 1-0 
</HEADLINE>
<TEXT>


Tromso önünde soğuk hava ve ağır saha şartlarından etkilenen Galatasaray buna rağmen net pozisyonlar yakaladı, ama sonuca ulaşamadı. Aslan, Szekeres'in kafa golüyle sezonun ilk yenilgisini almasına karşın turu kolay geçeceğinin sinyalini yaktı 


90 dakika 

HALİL ÖZER 

Bu sahaya pirinç ekseniz herhalde en verimli hasadı alırsınız. En son mahallenin sahasında bu çamurun içinde boğuşmuştuk. Ve şimdi kuzey kutbunda görmek nasip oldu. Galatasaray o kadar yol gelmese bu maç oynanmazdı. Adamlar bütün yıl burada oynuyorlar. Bu sahada hiçbir taktiksel anlayış geçerli değil. Eğer futbolcuya 4-4-2'yi bozmayın, ya da 3-5-2'ye dikkat derseniz, adama gülerler. Antrenör sadece tavsiye verebilir yerden oynamayın, çalım, kısa pas yapmayın, uzun top oynayın ve mümkünse ayakta kalın. 
Ama futbolcu bu yüzden onca para alıyor. Hiç kimse "Çamur sahada oynamam" diye sözleşmeye madde koydurmuyor. Profesyonel futbolcu çıkacak, oynayacak. Gerets'in dediği gibi bahane olmayacak. Ama gel gör ki, kazın ayağı öyle değil. Eğer hoca tavsiyelerini dinlemezsen işin zor. Boğazına kadar çamura batarsın. Galatasaray batmamaya çalıştı. Futbolcular ayakta kalmak için mücadele etti. Ancak gol atmak için gerekenleri yapmadı. Hatta inanmayacaksınız yerden kısa paslarla gol aramaya çalıştı. Oysa Norveçli rakip sahayı öyle ezberlemiş ki, kuru bölgeleri gözleri kapalı biliyor. 
Kimler ayakta kaldı diye bakarsanız pek yok. Biraz Tomas, biraz Song, biraz Uğur ve biraz da Necati. Aslında Gerets de çamura uydu dersek yalan olmaz. Rüzg ra kapıldı, Hakan'ı oynatmadı. Belki hafif sakat olduğu için. Ancak sonra aldı. Takımın kurulu düzenini bozdu. Sahanın en iyisi Uğur'u çıkardı. Cihan'ı oraya aldı. Oysa Cihan'da ortada iyi oynuyordu, Saidou ilk kez yalnız kalmamıştı. Belki havadan oynamak istediği için Hakan'ı tercih etti. Ama baştan düşünmesi gerekiyordu. 

Rakip pusudaydı 
Galatasaray ilk yarıya iyi başladı. 8. dakikada Ümit, Necati'yi gördü. Necati'nin şutunu kaleci önledi. 10. dakikada Hasan sağdan sarktı. Necati'yi kaçırdı. Ortaladı. Ümit'in şutunu kaleci çıkardı. 
İkinci yarı umutluyduk. Norveç liginin bu zayıf ekibi karşısında Galatasaray'ın saha ne olursa olsun galip geleceğini düşünüyorduk. Ama olmadı. Çamurun kurallarına göre oynamadı. Rakip ise pusudaydı. 55. dakikada ilk sinyal geldi. Essediri mutlak golü kaçırdı. İki dakika sonra Strand, Mondragon'un burnunun dibinden topa vuramadı. 58. dakikada Pedersen, Ümit Karan'ı düşürdü. Hakem penaltılık hareketi ceza alanı dışına taşıdı. 
77. dakikada Tromso korner kazandı. Gelen topu Szekeres kafayla kaleye doğru gönderdi. Yere erken inen top çamura takılmadı. Ve filelerle kucaklaştı 1-0 
83. dakikada Hasan'ın ortasını Hakan indirdi. Necati şutladı. Sahanın en iyisi kaleci Hirscfeld kurtardı. Sonra da maç bitti. 
Galatasaray belki kaybetti. Ama rövanşta mutlaka eler. Biz böyle düşünüyoruz. Bu maç hem bizler, hem de Tromso için bir sürpriz. Ancak Galatasaray'da oynamalar başladı. Gerets bu oynamalara dikkat etmeli. Yaptığı değişiklikler düzeni bozuyor. Tercihlerini yanlış kullanmaya başladı. 

'Bu zeminde bu kadar' 

Galatasaray Teknik Direktörü Eric Gerets, yağış nedeniyle ağırlaşan zeminde gerçek futbol kimliklerinden uzak kaldıklarını dile getirdi. 
Gerets, "Zeminin ne kadar kötü olduğunu hep birlikte gördük. Oyunun hemen başlarında biraz paslaştık ve bu sayede gol pozisyonları yakaladık. Ancak zeminin bozulmasının ardından sadece uzun toplarla oynamak zorunda kaldık. Bu da bizim sistemimize uymayan bir oyun tarzıydı" yorumunu yaptı. 
1 - 0'lık skorun tehlikeli olduğuna da dikkat çeken Belçikalı çalıştırıcı, "Kornerden yediğimiz bir golle Norveç'ten şanssız bir sonuçla ayrılıyoruz. Tabii ki bizim istediğimiz ve planladığımız sonuç bu değildi. İstanbul'da bunun rövanşını almak zorundayız. Dikkatli olacağız. Kontrataktan bir gol yersek işimizi zorlaştırırız. Normal şartlarda eleyebileceğimiz bir rakip." 

MAÇIN YILDIZI 
Hirscfeld 
Tromso'nun kalecisi, sahanın en iyisiydi. Galatasaray'ın ataklarında paniğe kapılmadı, birçok pozisyonda iyi kapandı. Takımının golünden sonra Cim-Bom'un baskısı karşısında defansını iyi yönetti ve seken topları dikkatle süzerken, çamurun azizliğine uğramamak için iyi hesaplar yaptı. Böylece galibiyette başrolü oynadı. 

MAÇIN HAKEMİ 
Acemiydi 
Avusturyalı hakem Gerald Lehner de zor şartlarda maçı yönetmeye çalıştı. Ancak özellikle ev sahibi faullerinde kartını unuttu. Norveçlileri uyarmakla yetindi. En büyük hatası ise 3 metreden izlediği pozisyonda, Ümit Karan'ın ceza alanı içindeki düşürülüşünü dışarıya taşımasıydı. Çünkü bu faul penaltıydı. 

'Oynamaya geldik ' 

Norveç'te maç günü başlayan karla karışık yağmur zemini balçığa çevirdi. UEFA yetkilileri ve hakemler olumsuz saha şartları nedeniyle maçı ertelemek istedi. Ancak Tromso ve Galatasaray oynamak için ısrar etti 

Tromso'da dün sabah başlayan sağnak yağmurun zaman zaman tipi şeklinde kara dönüşmesi maçın oynanacağı sahayı adeta balçık tarlası haline getirdi. 
Hava şartlarının her dakika daha da olumsuz duruma gelmesi üzerine, UEFA yetkilileri ve hakemler öğle saatlerinde maçın oynanacağı stada giderek incelemelerde bulundu. 
Tromso ve Galatasaraylı yöneticilerin de katıldığı incelemeler sırasında hakemler saha zemininin çok bozuk olduğunu belirtip, karşılaşmanın ertelenmesini gündeme getirdi. Ancak iki kulüp yöneticileri de ülkeler arasındaki mesafenin uzaklığını hatırlatarak her ne olursa olsun maçın oynanması konusunda ısrar etti. Avusturyalı hakem Lehner, kulüplerin isteğini değerlendirmeye alarak, maçın oynanması kararını verdi. 
Sarı-Kırmızılı futbolcular karşılaşma için stada giderken kendilerini bekleyen sürprizden habersizdi. Sahaya çıktıklarında balçık halindeki sahayı gören futbolcular adeta şoke oldular. 
Bu arada Galatasaraylı yöneticiler, UEFA'ya tepki gösterdi. Sarı-Kırmızılılar, "Ali Sami Yen için çeşitli isteklerde bulunan UEFA, umarız Tromso'nun stadını görür" dediler. Bu arada Başkan Özhan Canaydın, UEFA'ya göndermek için stadın fotoğraflarını çektirdi. 

Piyango Hakan'a vurdu 

Galatasaray'da Tromso maçı öncesinde en çok forvette kimin forma giyeceği merak ediliyordu. Sivasspor maçında Ümit Karan'a şans vermediği için eleştirilen Eric Gerets, bu kez seçimini Hakan Şükür'den yana yaptı. Belçikalı hoca, "Ümit gibi Hakan da forma giymeyebilir. Eleştiriler beni ilgilendirmiyor" dedi. 

UEFA KUPASI SONUÇLARI 1.Tur 1.Maç K.Samara Rus -AZ Alkmaar Hol 5-3 Stuttgart Alm -Domzale Slo 2-0 CSKA Mos. Rus -Midtjylland Dan 3-1 Zenit Rus -AEK Yun 0-0 S.Donetsk Ukr -Debrecen Mac 4-1 V.Setubal Por -Sampdoria Ita 1-1 Leverkusen Alm -CSKA Sofya Bul 0-1 Teplice Çek -Espanyol İsp 1-1 M.Petah Tikva Isr -Partizan Sır 0-2 V.Stavanger Nor -A.Vienna Avu 1-0 Feyenoord Hol -R.Bükreş Rom 1-1 Rennes Fra -Osasuna İsp 3-1 B.Bergen Nor -L.Moscow Rus 1-2 Basel İsv -S.Brijeg Bos 5-0 Litex Bul -R.Genk Bel 2-2 Grasshoppers İsv -MyPa Fin 1-1 PAOK Yun - M.Donetsk Ukr 1-1 Valerenga Nor -S.Bükreş Rom 0-3 Apoel Kıbrıs R.K. -H.Berlin Alm 0-1 Lens Fra -G.Grodzisk Pol 1-1 Slavia Prag Çek -Cork City Irl 2-0 Brondby Dan -FC Zurih İsv 2-0 Kızılyıldız Sır -Braga Por 0-0 Auxerre Fra -L.Sofya Bul 2-1 Germinal Bel -O.Marsilya Fra 0-0 Hamburg Alm -Kopenhag Dan 1-1 D.Bükreş Rom -Everton İng 5-1 Graz AK Aus -Strasbourg Fra 0-2 Halmstad İsç -Sporting Por 1-2 Hibernian İsk -Dnipropetrovsk Ukr 0-0 Monaco Fra -Willem II Hol 2-0 Roma Ita -Aris Yun 5-1 B.Ostrava Çek - Heerenveen Hol 2-0 Middlesbrough İng -Xanthi Yun 2-0 Palermo Ita -Anorthosis Kıbrıs R.K. 2-1 Bolton İng -L.Plovdiv Bul 2-1 Sevilla İsp -Mainz Alm 0-0 V.Guimaraes Por -W.Krakow Pol 3-0 


</TEXT>
</DOC>
