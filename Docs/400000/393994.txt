<DOC>
<DOCNO> 393994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/yazar/civaoglu.html </URL>
<DATE> 2005/11/11/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Gene '5 5' 
</HEADLINE>
<TEXT>


Cumhurbaşkanı görev süresi için "5 5" formülü gene konuşulmakta. Anlatayım... 
Kamuoyu araştırma kuruluşu SONAR'a göre, "AKP arayı açıyor..." 
Oy oranı, yüzde 40'a dayanmış. 
İkinci parti CHP, çok gerilerden koşuyor yüzde 15.4... Üçüncü parti MHP ise yüzde 11.9. 
Diğerleri barajın altındalar. DYP onları ikiye katlayarak dördüncü... 
Böyle bir siyaset manzarasında Türkiye, cumhurbaşkanı seçecek. 
Sezer'in görev süresinin bitimi olan Kasım 2007'den önce seçimler yenilense de, bu parlamento sürse de fark etmeyecek. 
Öyle görünüyor ki, Çankaya Köşkü'nün yeni sahibini AKP grubu belirleyecek. 
Erken seçim bir şey değiştirmeyecek. 
................... 
Zaten Türkiye'nin siyaset geleneğidir bu... 
Tek başına fark yaparak iktidar olan parti, 2. seçimi de alır. 
3. dönem zorlanır, inişe geçer. 
1950'de tek başına iktidar olan Demokrat Parti, 1954'te de seçimleri kazandı. 1957'de ise sandıktan çıkmıştı, ama sağlıksız doğumdu bu. 1960 ihtilali 4. şansı vermedi. 
Demirel'in AP'si 1965 seçimlerini tek başına kazandı. 1969'da aldığı oylar yüzde 50'nin üzerindeydi. 
3. seçime şans verilmedi. 12 Mart 1971 asker müdahalesiyle devrildi. 
Özal'ın Anavatan'ı 1983'te tek başına ve fark atarak seçimleri almıştı. 1987 seçimlerinde de iktidar oldu. 3. seçimde de iktidar için Anavatan'ın soluğu yetmedi. 
.................... 
Türkiye'nin çok partili siyaset tarihinde bir parti 3 dönem üst üste kolay kolay iktidar olamıyor. 
Hadi DP ve AP iktidarlarının önünü askeri ihtilaller kesmişti... 
Ya Anavatan 1991'de tökezlemesi sadece seçim kaybetmesi nedeniyle oldu Anavatan'ın. 
.................... 
Bu saptama, AKP'nin seçeceği cumhurbaşkanı için önemli. 
R. T. Erdoğan bu meclisi sürdürürse ve adaylığını koyarsa seçilir. 2007'de erken seçime gidilirse, öyle görünüyor ki sandıktan gene AKP çıkar. Erdoğan'ı Çankaya Köşkü'ne çıkarır. Ama 2014'te Erdoğan'ın süresi bitince ne olacak 
Emekli olup köşesine mi çekilecek 
Anayasa'ya göre 2 kez üst üste Cumhurbaşkanı seçilmek engellendiğine göre... 
Ya emekli cumhurbaşkanı olacak... Ya da -büyük olasılıkla- 3. dönem seçilemeyecek bir AKP'nin genel başkanı... Muhalefet partisi lideri... 
Kesmez... 
................... 
O nedenle Erdoğan'ın "henüz genç olduğu... AKP'ye yakın bir başkasını cumhurbaşkanı seçtirmesi... 7 yıl daha aktif politika yapması... 2014'te Çankaya'ya çıkması" yolunda fikir jimnastikleri yapılıyor. 
Çok romantik... 
9 yıl sonrasını kim görüyor ki .. 
................... 
O halde 2007 için çözüm ne 
Burada 5 5 formülü devreye giriyor. 
Daha önce Demirel'in cumhurbaşkanlığı döneminde dile getirilen formül bu "Cumhurbaşkanı görev süresini 5 yıla indirmek ve 2 kez üst üste seçilme olanağı vermek..." 
Böylece 2007'den 2017'ye kadar cumhurbaşkanlığı... 
"5 5 daha evvel Demirel döneminde de seslendirildiği için daha az gürültü koparır" denilmekte. 
.................. 
Ama bu kez de CHP engeli var. 
AKP oyları, cumhurbaşkanı seçmek için yeterli ama "5 5" formülünü düzenleyecek Anayasa değişikliği için CHP'den oy katkısı gerekiyor. 
CHP bu katkıyı mümkün değil vermez. 
.................. 
Türkiye'de cumhurbaşkanı seçilme hesapları netamelidir. 
Hesaba kitaba çok gelmez. 
2007 neyse, ama 2014'e uzanamaz böyle planlar. 
Bakalım... 
Bekleyelim, göreceğiz. 



</TEXT>
</DOC>
