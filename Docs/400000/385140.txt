<DOC>
<DOCNO> 385140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur32.html </URL>
<DATE> 2005/10/08/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Adana'da bir dershanede yangın paniği... 
</HEADLINE>
<TEXT>

     Adana'da, bir dershanenin klimasının dış ünitesinin yanması, öğrenciler arasında paniğe neden oldu. 
     AA muhabirinin aldığı bilgiye göre, merkez Seyhan İlçesi İnönü Caddesi'ndeki çok katlı bir binada faaliyet gösteren bir dershanedeki klimanın dış ünitesi, henüz belirlenemeyen bir nedenle yanmaya başladı. 
     Cihazdan çıkan dumanın öğrencilerin bulunduğu sınıfa girmesi üzerine binada yangın çıktığını zanneden öğrenciler arasında panik yaşandı. Öğrenciler, daha sonra dershane görevlileri tarafından binadan tahliye edildi. 
     Durumu polise ve itfaiyeye bildiren dersene görevlileri, yanan klimanın dış ünitesini su dökerek söndürdü. Bir süre bina önünde bekletilen öğrenciler daha sonra sınıflara alındı. 
     
</TEXT>
</DOC>
