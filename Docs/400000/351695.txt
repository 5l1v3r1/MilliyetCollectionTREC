<DOC>
<DOCNO> 351695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/bbas.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersan krizi 
</HEADLINE>
<TEXT>


A Milli Basketbol Takımı'nın Özbek asıllı yıldızının, Akdeniz Oyunları hazırlıklarına katılmayıp tedavi için ABD'nin yolunu tutması sıkıntıya yol açtı 


Akdeniz Oyunları'na hazırlanan A Milli Basketbol Takımı'nda "Ersan krizi" başgösterdi. 
Ay-Yıldızlı ekibin "gelecekteki" yıldızı olarak gösterilen Özbek asıllı forvet Ersan İlyasova'nın, sakatlığı gerekçesiyle habersizce ABD'ye gitmesi krize yol açtı. Gerek A Milli Takım, gerekse Genç Milli Takım aday kadrolarına katılmaması nedeniyle ceza kuruluna sevk edilmek tehlikesiyle karşı karşıya kalan Ersan'ın tutumu teknik ve idari kadroyu zor durumda bıraktı. Ersan'ın kulübü Ülkerspor'un, Basketbol Federasyonu'na, tedavi olmak amacıyla ABD'ye gittiğini bildirmesine karşın, 2.06 boyunda ve 18 yaşındaki yıldız oyuncunun bu ülkede NBA seçmeleri için bulunduğu, sakatlığını bahane olarak gösterdiği iddia edildi. Ersan, bugün Genç Milli Takım'ın Bolu'daki kampına katılmadığı taktirde ceza kuruluna sevk edilecek. 

İlk hedef İspanya 

A Milli Bayan Basketbol Takımımız, İspanya'da yapılacak 15. Akdeniz Oyunları'na Antalya'da hazırlanıyor. Menajer Mihriban Oğuz, asıl hedeflerinin eylül ayında Türkiye'nin ev sahipliğini yapacağı Avrupa Şampiyonası finalleri olduğunu belirterek, "İtalya'dan sonra Antalya'ya gelmemizin nedeni, Akdeniz Oyunları'nın yapılacağı İspanya'nın Almeria kentinin iklim olarak Antalya'ya benzemesi" dedi. 



</TEXT>
</DOC>
