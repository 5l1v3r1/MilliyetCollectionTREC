<DOC>
<DOCNO> 368338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko29.html </URL>
<DATE> 2005/08/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Emekliler peşin vergi iadesinden vazgeçebilecek 
</HEADLINE>
<TEXT>

     Sosyal güvenlik kurumlarından emekli, maluliyet, dul ve yetim aylığı alanlar, KDV fişlerini vermeden aylıklarıyla birlikte peşin olarak aldıkları, ancak yıl sonunda mahsup işlemi yapılan vergi iadesi uygulamasından vazgeçebilecekler. 
     Maliye Bakanlığı’nın Vergi İadesi Genel Tebliği Resmi Gazete’de yayımlandı. Buna göre, sosyal güvenlik kurumlarından emekli, maluliyet, dul ve yetim aylığı alan hak sahipleri, emekli aylığı aldıkları sosyal güvenlik kurumlarına dilekçeyle başvurarak, kendilerine vergi iade avansı ödenmemesi talebinde bulunabilecekler. 
     Emekli, maluliyet, dul ve yetim aylığı alanlarla ilk defa bu aylıkları almaya hak kazananların, avans ödeme aylarından en az bir ay önce ilgili sosyal güvenlik kurumlarına dilekçeyle başvurarak vergi iadesi avans ödemelerini istemediklerini bildirmeleri gerekiyor. Bu durumda hak sahibine izleyen vergi iade avans ödeme döneminden itibaren vergi iadesi avansı ödemesi yapılmayacak. Hak sahibinin vergi iade avans dönemine bir aydan az bir süre kala yapacağı başvurularda avans ödemesi yapılmaması uygulamasına bir sonraki avans ödeme dönemi itibarıyla başlanabileceği gibi, sosyal güvenlik kuruluşları yaptıkları değerlendirmede işlemleri yetiştirebilecekleri kanaatine varırlarsa, izleyen ilk vergi iade avans ödeme döneminden itibaren de bu uygulamaya başlanabilecek. 
     
     EN AZ BİR YIL VAZGEÇİLEMEYECEK 

     Vergi iadesi avans ödenmemesi talebinde bulunanlar bu tercihlerinden 1 yıl geçmedikçe vazgeçemeyecekler. Ancak söz konusu vazgeçme şahsa bağlı olduğundan, hak sahibinin ölümü dolayısıyla, eş veya çocuklarına emekli maaşı bağlanması durumunda söz konusu kişiler emekli aylığı alacakları sosyal güvenlik kuruluşlarına belirtilen bir yıllık süreyle sınırlı olmaksızın, avans ödeme aylarından en az bir ay önceden yazılı olarak başvurmaları durumunda kendilerine izleyen ilk vergi iade avans döneminden itibaren avans ödemesine başlanabilecek. 
     Yıl içerisinde ödenen vergi iadesi avans ödemelerinin, hak sahibinin ocak ayında vereceği vergi iade bildirimi üzerinden mahsup edilme veya geri alınma işlemlerine ise daha önceden açıklandığı şekilde devam edilecek. 
     
     KIST AYLIK DA AVANS ÖDEMESİ KAPSAMINA ALINDI 

     Tebliğle, daha önce avans ödemesi kapsamı dışında tutulan emekli ikramiyeleriyle birlikte ödenen kıst aylık da uygulamadaki aksaklıkların giderilmesi amacıyla emekli ikramiyesiyle ilgilendirilmeksizin, ilgili dönemin geliri kabul edilerek avans ödemesi kapsamına alındı. 

     
</TEXT>
</DOC>
