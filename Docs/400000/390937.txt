<DOC>
<DOCNO> 390937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/ekonomi/aeko.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Dubai kulelerinin iki katı kadar boş plaza var 
</HEADLINE>
<TEXT>


İstanbul'da 1.5 milyon metrekarelik ofis alanının 300 bin metrekaresi boş. Bu rakam, inşaat alanı 146 bin metrekare olması planlanan Dubai Towers İstanbul'daki kulelerin kullanım alanının iki katı 

Tebernüş Kireçci 

İstanbul Büyükşehir Belediyesi'nin Dubai International Properties ile birlikte gerçekleştirileceğini açıkladığı 500 milyon dolarlık ikiz kuleler İstanbul'un yeni bir plazaya daha ihtiyacı olup olmadığı tartışması yarattı. 
Dubai Towers İstanbul adı ile İETT Garajı'nın bulunduğu 4. Levent'teki 46 dönümlük alana yapılması planlanan ve biri 300 metre yüksekliğindeki kulelerin toplam kullanım alanı 146 bin metrekare olacak. İstanbul'daki mevcut plaza alanı ise şu anda 900 bin metrekaresi Avrupa yakasında, 600 bin metrekaresi ise Anadolu yakasında olmak üzere toplam 1 milyon 500 bin metrekare. Bu alanların Avrupa yakasında 150 bin metrekaresi, Anadolu yakasında ise 140 bin metrekaresi boş. 

Metronun geçtiği yerler dolu 
Doluluk oranında öncelikli kriter metro ulaşımı. Eğer bir plazanın metro ile ulaşımı kolaysa doluluk oranı artıyor. Ticari gayrimenkul alış - satış ve kiralaması alanında faaliyet gösteren Colliers Resco'nun yaptığı araştırmaya göre kriz yıllarında doluluk oranı yüzde 50'lerin altında olan plazalarda, reel sektördeki canlanma ile birlikte doluluk oranı yüzde 100'e ulaştı. Raporda, "Aşırı talep karşısında kontrol edilemez bir hale gelen İstanbul ofis piyasasının bir an önce arz ve talep dengesinin uygun olduğu bir ortama kavuşturulması gerekmektedir" ifadesine yer verildi. 

En ucuz plaza İstanbul'da 
İngiltere merkezli AB ülkelerinde faaliyet gösteren DTZ'nin yaptığı araştırmaya göre de Avrupa'da metrekare bazında en ucuz kira İstanbul'da. DTZ'nin yaptığı araştırmaya göre bir metrekare ofis alanının kirası, kiranın en pahalı olduğu Londra'da 750 dolar. 
Londra'yı 680 dolar ile Paris, 500'er dolar ile Milan ile Moskova takip ediyor. İstanbul yıllık 150 dolar kira ile Avrupa'nın en ucuz ofis kiralanabilen alanlarına sahip. Bükreş, Kopenhag ve Budapeşte'de ise ofislerin yıllık metrekare kirası 200 dolar civarında. 

Levent'te doluluk oranı yüzde 98 Colliers Resco'nun araştırmasına göre plazalardaki doluluk oranları Levent'te yüzde 98, Taksim'de yüzde 93.6, Maslak'ta yüzde 93.2. 

Asya'da daha düşük 
Boş plaza alanlarının bulunduğu yerlerde ise ilk sırada yüzde 23.9 ile Altunizade geliyor. İkinci yüzde 27.5 ile Kozyatağı, üçüncü yüzde 38.5 ile Atatürk Havalimanı'nın etrafındaki bölge. Avrupa yakasındaki ortalama boşluk oranı yüzde 16.4, Asya yakasında yüzde 23.7. 
Kiralara bakıldığında ise metrekare bazında aylık Avrupa yakasında 11.5 dolar olan fiyat Anadolu yakasında 9.5 dolara düşüyor. Taksim ve Etiler'de aylık 16.9 dolar olan kiralar Levent'te 16.5 dolar. 


</TEXT>
</DOC>
