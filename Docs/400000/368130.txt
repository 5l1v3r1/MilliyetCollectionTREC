<DOC>
<DOCNO> 368130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur20.html </URL>
<DATE> 2005/08/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
"Su israfını önlemek için pisuvarları kaldırıyoruz" 
</HEADLINE>
<TEXT>

     Çorum’un İskilip İlçesi Belediye Başkanı Orhan Öztürk, ilçe müftüsünün "ayakta hacet günah" fetvası üzerine belediyenin pisuarları kaldırdığı iddialarının doğru olmadığını söyledi. 
     İskilip Belediye Başkanı Orhan Öztürk, AK Parti Çorum Milletvekili Kafkas’ın ziyaretinde, pisuarları müftünün fetvası üzerine değil, modernize çalışmaları için kaldırdıklarını söyledi. 
     Konuyla ilgili bazı gazetelerde yer alan haberlerin çarpıtıldığını belirten Öztürk, "Uzun zamandır ilçedeki umumi tuvaletlerin sağlıksız ortamlarının iyileştirilmesi için çalışma içindeyiz. Bu çalışma ne yazık ki yanlış noktalara çekildi. Ayakta veya oturarak ihtiyaç giderme bizim tartışma konumuz değil, yapılan tartışmaların yersiz olduğu çalışma bitince anlaşılacak" dedi. 
     Çalışmalar kapsamında ilçedeki umumi tuvaletlere engelliler için bir kabin, bir pisuar ve bir de lavabo yaptırılacağını anlatan Öztürk, şöyle konuştu 
     "İlçedeki 20 umumi tuvaletin hepsini tamamen yeniliyoruz. 
     pisuarları müftünün fetvası üzerine değil, su israfını önlemek ve tuvaletlerin görünümünü ve fiziki şartlarını iyileştirmek için değiştiriyoruz. Bunu müftünün fetvasından değil, aylık 15 bin YTL su israfını önlemek için yapıyoruz. Çalışmalar sonunda İskilip’te 4-5 yıldızlı otellerdeki tuvaletlerden olacak." dedi. AK Parti Çorum Milletvekili Agah Kafkas da tuvaletlerin temizliğinin toplumun temizliğini gösterdiğini belirterek, "Sayın başkan çağın koşullarına uyulması için yenileme çalışmalarında bulunuyor. Zaten tuvaletlerin işlerini ustalar yapıyor. Bizim için bu konu gündemden kalktı. Polemik yaparak kendilerini gündeme getirmek isteyenleri kutluyorum" dedi. Çorum’un İskilip İlçesi’nde, belediyenin ilçede bulunan umumi tuvaletlerdeki pisuarları, ilçe müftüsünün "ayakta hacet günah" yönündeki fetvası gerekçe gösterilerek, kaldırıldığı iddia edilmişti. 
     
</TEXT>
</DOC>
