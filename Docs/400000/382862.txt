<DOC>
<DOCNO> 382862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko48.html </URL>
<DATE> 2005/09/30/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Türkmen İstanbul Modern, Galataport'un tamamlayıcısı 
</HEADLINE>
<TEXT>

     Galataport ihalesi en yüksek teklifi veren Ortak Girişim Grubu'nun Koordinasyon Kurulu Üyesi ve Grup Sözcüsü Mustafa Türkmen, İstanbul Modern konusunda, ''Orada kalır. Ne şekilde kalacağı konusunun mutlak çözülebileceğini düşünüyorum. Çünkü İstanbul Modern, Galataport projesinin tamamlayıcı bütünü'' dedi. 
     İstanbul Salıpazarı-Karaköy Kruvaziyer Liman Turizm Ticaret Kompleksi'nin Galataport Yap-İşlet-Devret YİD modeliyle yapılmasına ve işletilmesine yönelik ihalede 3 milyar 8 milyon avro ile en yüksek teklifi veren Galataport Ortak Girişim Grubu tarafından bir tanıtım toplantısı düzenlendi. 
     Türkmen, toplantının, kamuoyunda çok fazla enformasyon kirliliği yaratıldığı için gerçekleştirildiğini belirterek, proje hakkında bilgi verdi ve basın mensuplarını soruların yanıtladı. 
     Türkmen, ''Bugün için Galaport ihalesini almış değiliz'' diyerek, ihalede en iyi teklifi verdiklerini, Türkiye Denizcilik İşletmeleri tarafından kabul edilen teklifin Özelleştirme İdaresi Başkanlığı'nca onaylandığını anımsatarak, ''Şimdi Yüksek Planlama Kurulu'nun kararı kaldı. Ümit ediyorum ki o da birkaç gün, olmazsa hafta içerisinde sonuçlanacak'' diye konuştu. 
     Basın mensuplarının ödeme planına ilişkin sorularını, teklifin henüz değerlendirme aşamasında olduğunu gerekçe göstererek yanıtlamaktan kaçınan Türkmen, YPK'nın onay kararının ardından ortak girişim grubuna dahil şirket yetkilileriyle düzenlenecek bir başka toplantıda bu tür soruların cevaplanacağını söyledi. 
     Türkmen, ''Anayasa Mahkemesi'nin, Galataport ihalesine dayanak olan 98 sayılı özelleştirme ihaleleri ile ilgili kanunun esastan görüşülmesi kararına'' ilişkin olarak yöneltilen bir soru üzerine, ''Bunun Galataport'la alakası yok dersem abartmış olmam'' dedi. 
     Bu durumun kıyılarda kruvaziyer gemilerinin hangi şartlarda bulunacağına ilişkin bir yönetmelik olduğunu ifade eden Türkmen, sonucun kendilerini etkileyebileceğini ama projenin kendilerinin değil, kamunun olduğunu belirtti. 
     Türkmen, ''İmar Kanunu değişirse, proje sizin olduğuna göre, kamunun olduğuna göre, kamu halledecektir. Halledeceğine de adım gibi eminim'' dedi. 
     
     İSTANBUL MODERN 
     Mustafa Türkmen, bölgede yer alan İstanbul Modern'e ne olacağına ilişkin bir soru üzerine de, müzenin gerçekten çok başarılı bir kuruluş olduğunu belirterek, müzeyle ilgili kararın Ortak Girişim Grubu'nun değil, proje sahibinin vereceği bir karar olduğunu söyledi. 
     Türkmen, şunları kaydetti 
     ''Orada kalır. Ne şekilde kalacağı konusunun mutlak çözülebileceğini düşünüyorum. Çünkü İstanbul Modern, Galataport projesinin tamamlayıcı bütünü. Kültür merkezinin olmadığı bir Galataport projesi düşünemiyorum. Yıkılma kelimesini düşünmek dahi istemiyorum.'' Basında çıkan haberlerden ortakların üzüntü duyup duymadığına ilişkin bir sorusunu Türkmen, ''Ortaklarımızda hiç kırılma, üzülme diye bir şey yok. İhalenin şeffaf yapıldığını biliyorlar'' şeklinde yanıtladı. 
     Türkmen, basın mensuplarının, ''İhale şartnamesi herkes için aynı mıydı '', ''Ödeme planı nasıl olacak '', ''Konsorsiyuma üye firmalar daha önce hükümetle görüştü mü '' gibi sorularına ise yanıt vermedi. 
     
</TEXT>
</DOC>
