<DOC>
<DOCNO> 350922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/siyaset/siy10.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Çömez'den Erivan'da zeytin dalı 
</HEADLINE>
<TEXT>



AKP Balıkesir Milletvekili Turan Çömez, 1915'te çıkarılan Tehcir Kanunu sonrası yaşamını yitiren Ermeniler için üzülmemenin mümkün olmadığını belirterek "Koşmak istiyorsak daima ileriye bakmalıyız" dedi. Karadeniz Ekonomik İşbirliği İş Konseyi Ermenistan Temsilcisi Samson Özararat ile birlikte, Ermenistan'ın başkenti Erivan'da Türk-Ermeni ilişkileri konferansına katılan Çömez "Küçük bir toplantı, ama bu coğrafya için büyük bir adımdır" dedi. 
Erivan Üniversitesi'nce düzenlenen konferansa katılan ve soruları yanıtlayan Çömez, "Sınır komşumuz olan sizlerle birlikte olmaktan çok mutluyum" diye konuştu. Çömez, "Her platformda Türkiye'nin haklı tezlerini ortaya koymak, bunu yaparken de dünyada 'Yurtta Sulh, Cihanda Sulh' ilkesiyle hareket ettiğimizi haykırmak, biz siyasilerin önemli sorumluluklarındandır" diye konuştu. 


</TEXT>
</DOC>
