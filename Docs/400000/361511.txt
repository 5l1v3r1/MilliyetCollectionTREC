<DOC>
<DOCNO> 361511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonyas08.html </URL>
<DATE> 2005/07/15/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Sürücülere "sıcak havaya dikkat" uyarısı... 
</HEADLINE>
<TEXT>

     Gaziantep Şoförler ve Otomobilciler Odası Başkanı Salman Çelikadam, sıcaklık ve nemin, trafik kazalarının meydana gelmesinde etkili olduğunu söyledi. 
     Çelikadam, AA muhabirine yaptığı açıklamada, yaz sıcaklarının araç kullanımını sıkıcı ve yorucu hale getirdiğini belirterek, "Sıcaklık ve nem oranındaki artış, sürücüyü bunalıma ve aceleye sürükleyerek, davranış bozukluğuna neden oluyor. Dikkati ve refleksleri bozulan sürücülerin kaza riski artıyor" dedi. 
     Yaz aylarında trafik kazalarının artmasında, okulların tatile girmesiyle öğrencilerin sokaklarda oynamasının ve turistik etkinliklerin rolü olduğunu ifade eden Çelikadam, "Sürücüler, sokakta oynayan çocukları, belli yörelerde yoğunlaşan turistik etkinlikleri, sıcaklık ve nemi dikkate alarak araç kullanmalılar" diye konuştu. 
     Yorgun ve uykusuz yola çıkılmaması gerektiğine dikkat çeken Çelikadam, şöyle konuştu 
     "Araç kullanırken yorgunluk hissi olduğunda, uygun aralarla 30 dakika dinlenilmeli. Yük-yolcu taşıyan araç sürücüleri, araç kullanma süresini aşmamalı, ana güzergah dışındaki alternatif güzergahları kullanmalı. Sürücüler alkollü araç kullanmamalı, gidilecek bölgeye ulaşmak için sabırsızlık göstermemeli." Özellikle Güney ve Güneydoğu Anadolu bölgelerinde aşırı sıcak havadan eriyen asfaltın, sürücünün kaza yapmasına neden olabileceğine işaret eden Çelikadam, "Erimiş asfalt, yolu kayganlaştırır. Hızlı seyredilmesi durumunda ise eriyen asfalt daha da kayganlaşır, sürücünün direksiyon hakimiyeti kaybolur" dedi. 
     
     SÜRÜCÜLERE UYARILAR 
     Trafik kazalarına yol açmamaları için sürücülerin bazı önlemler alması gerektiğini belirten Çelikadam, şunları kaydetti 
     "Arabanızın bakımını yaptırın, mutlaka dinlenmiş olarak yola çıkın. Emniyet kemerinin hayat kurtardığını unutmayın. 4 saat araç kullandıktan sonra, mutlaka yarım saat dinlenin. Yolda ağır yemek yemeyin, kesinlikle alkol almayın. Tatile gidiş ve dönüşte trafik yoğun olacağından, daha dikkatli ve kurallara saygılı olun." 
     
</TEXT>
</DOC>
