<DOC>
<DOCNO> 385572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur13.html </URL>
<DATE> 2005/10/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yol kesen teröristler polis memurunu kaçırdı 
</HEADLINE>
<TEXT>

     
     MİDYAT Mardin , DHA 

     
ŞIRNAK'ın İdil ile Mardin'in Midyat İlçesi arasındaki karayolunu kesen bir grup terörist, Cizre İlçesi'nde görevli polis memuru Erol Açıl'ı kaçırdı. 
     Diyarbakır’dan görev yaptığı Şırnak’ın Cizre İlçesi’ne özel otomobiliyle dün gece giden polis memuru Erol Açıl'ın kullandığı özel otomobilin önü Midyat'ın Mağara Köyü yakınlarında bir grup PKK’lı terörist tarafından kesildi. Teröristler, araçtan indirdikleri polis memuru Erol Açıl’ı beraberinde götürürken, araç içerisinde bulunan bir kadını serbest bıraktılar. Olayın duyulması ardından kaçırılan polis Erol Açıl’ın kurtarılması için bölgede operasyon başlatıldı. 
     
     BABASI FENALIK GEÇİRDİ 

     Şırnak’ın Cizre İlçesi’nde görevli polis memuru Hakan Açıl’ın terör örgütü PKK üyelerince kaçırıldığını öğrenen babası fenalık geçirdi. 
     Baba Muammer Açıl, oğlu Hakan Açıl’ın 2 yıldır Şırnak’ta görev yaptığını söyledi. Evine polislerin gelerek oğlunu sorması üzerine şüphelendiğini belirten Muammer Açıl, şöyle konuştu 
     "Polisler bizim eve geldiler ama bir şey söylemediler. Ben de şüphelendim ve oğlumu cep telefonundan aradım. Telefona oğlumun sözlüsü çıktı. O da önce söylemek istemedi. Israr edince söyledi. 
     Kalp hastası olduğum için benden gizlediler." Oğlu Hakan’ın, görev yaptığı Cizre İlçesi Emniyet Müdürlüğü Yeşil Kart Bürosu’ndan nişan yapmak için 2 gün izin aldığını ifade eden baba Muammer Açıl, bir an önce oğlunun kurtarılmasını istedi. 
     Daha sonra fenalaşan Muammer Açıl, yakınları tarafından Şirintepe Mahallesi’ndeki Sağlık Ocağı’nda müşahede altına alındı. 
     Gözü yaşlı anne Aysel Açıl da yakınları tarafından teselli edilmeye çalışılıyor. 
     TUNCELİ'DE 3 TERÖRİST ÖLÜ ELE GEÇİRİLDİ 
     Tunceli AA 
Tunceli’de güvenlik güçleri ile terör örgütü üyeleri arasında çıkan çatışmada, 3 terörist ölü ele geçirildi. 
     Tunceli Valiliği’nden yapılan açıklamada, Pertek İlçesi’ne bağlı Aşağı Gülbahçe Köyü kırsalında, güvenlik güçleri ile terör örgütü üyeleri arasında çıkan çatışmada, 3 teröristin ölü olarak, silahlarıyla birlikte ele geçirildiği belirtildi. 
     Bölgede operasyonun sürdüğü bildirildi. 
     
</TEXT>
</DOC>
