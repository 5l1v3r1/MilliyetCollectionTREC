<DOC>
<DOCNO> 350118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonyas01.html </URL>
<DATE> 2005/06/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kanser az gelişmiş ülkeleri vuruyor .. 
</HEADLINE>
<TEXT>

     Dünya Sağlık Örgütü DSÖ uzmanları, her yıl 7 milyon kişinin hayatına malolan kanser hastalığının teşhis ve tedavisi için azgelişmiş ülkelerin acil yardıma ihtiyacı olduğunu açıkladı. 
     DSÖ’ye danışmanlık için oluşturulan kanser komisyonunun Cenevre’deki toplantısının sonunda konuşan DSÖ Kronik Hastalıklar Birimi Başkanı Robert Beaglehole, "her yıl dünyada kanserden ölümlerin yüzde 80’inden fazlasının azgelişmiş ülkelerde meydana geldiğini" söyledi. 
     Beaglehole, "Bu kanser , zengin ülkelerde yaşlı erkeklerin hastalığı değil. Kanserin ağır yükü, azgelişmiş, düşük ve orta gelirli ülkelerde" dedi. 
     Komisyonun Başkan Yardımcısı Jean Lariviere de, kanser vakalarının ve bu hastalıktan ölüm oranının dünyanın birçok yerinde arttığını belirterek, bunun "sigaranın yanı sıra, böcek zehirleri ve gıdalara konulan katkılarla" ilgili olduğunu belirtti. 
     Kanser komisyonunun üyelerinden Twalib Ngoma, sigaranın bu hastalıktaki etkisine değindi ve daha çok AIDS hastalığıyla bağlantılı olmak üzere tüm Afrika da kanser vakalarının arttığını söyledi. Ngoma, "Kanser hastaları artarken oturup izleyemeyiz. Ulusal kanser denetim programları geliştirmemiz gerekiyor" dedi. 
     Komisyon, tedaviyi ölümcül durumdaki hastaların acısını azaltmayla sınırlandırmış olan azgelişmiş ülkelerde, bu hastalığın tanı ve tedavisi için daha fazla harcama yapılması gerektiğini açıkladı. 
     DSÖ verilere göre, dünyada yaklaşık 25 milyon kişi kanser hastası, bu sayıya her yıl 11 milyon vaka daha ekleniyor ve yılda ortalama 7 milyon kişi bu hastalıktan ölüyor. Erkekler arasında akciğer ve mide kanseri, kadınlar arasındaysa meme ve rahim kanseri ön planda bulunuyor. 
     
</TEXT>
</DOC>
