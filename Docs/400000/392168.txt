<DOC>
<DOCNO> 392168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun22.html </URL>
<DATE> 2005/11/04/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Geyik kazalarında yılda 150 insan ölüyor 
</HEADLINE>
<TEXT>

     ABD'de her yıl yaklaşık 1,5 milyon aracın aniden yola çıkan geyiklere çarptığı, bu çarpma sonucu en az 150 sürücü ya da yolcunun öldüğü ve araçlarda toplam 1,1 milyar dolar maddi zarar meydana geldiği bildirildi. 
     State Farm isimli bir otomobil sigorta şirketinin istatistiklere dayanarak yaptığı açıklamada, geyiklerin yol açtığı kazalarda ilk sırada yer alan eyaletin Pennsylvania olduğu belirtildi. 
     Geyiklerin yol açtığı kazalar açısından Michigan eyaleti ikinci sırada yer alırken, Illinois üçüncü, Ohio dördüncü, Georgia beşinci, Minnesota altıncı, Virginia yedinci, Indiana sekizinci, Texas dokuzuncu ve Wisconsin onuncu sırada bulunuyor. 
     Kazaların özellikle geyiklerin göç ve çiftleşme dönemi olan Ekim-Aralık ayları arasında arttığına dikkat çeken şirket, söz konusu kazaları tamamen önlemenin herhangi bir yolunun bulunmadığını ifade ederken, kazaları azaltmanın tek yolunun otomobil sürerken dikkatli olunması olduğunu kaydetti. Şirket, araçlara monte edilen ''geyik düdükleri''ne ise fazla güvenilmemesini istedi. 
     
</TEXT>
</DOC>
