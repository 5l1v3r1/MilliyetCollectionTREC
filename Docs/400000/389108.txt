<DOC>
<DOCNO> 389108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/spor/aspo.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir koltukta iki karpuz 0-3 
</HEADLINE>
<TEXT>


Sarı-lacivertli ekip özellikle ilk 45 dakika çok iyi bir futbol ortaya koydu, karşılığında Mehmet Yozgatlı ile üst üste iki gol buldu. İkinci yarıda Tuncay maçın skorunu belirleyen adam oldu 


90 dakika 

MEHMET DEMİRKOL 

Eski zamanlarda, TRT'nin yayınladığı Türk takımlarının, Avrupa Kupası maçlarında sürekli duyduğumuz bir klişe vardı, hatırlarsınız "Halbuki ne güzel de başlamıştık" diyerek duyururdu spiker yediğimiz ilk golü. Ardından mutlaka yenen gollerden sonra da bu ilk gole ve "halbuki" ne güzel başlamış olduğumuz dem vurulurdu. İşte Türkiye'de, Fenerbahçe'nin karşısına çıkanlar de hep bunları yaşıyor. Hakikaten fena başlamamıştı Malatya. Yani bize öyle gelmişti en azından. İyi kapatıyorlardı sahalarını... İşte bu yüzden Anelka daha 5. dakikada Volkan'a isyan etti. Şişirme pas yapalım diyordu tribünlerden anlaşılan hareketleriyle. Ziya Doğan iki forvet arkasını Bilal ve Mustafa Özkan'ı golcü yapmış, arkalarına bir üçlü koymuş Hakan Söyler'i Alex'in peşine takmıştı. 4-1-3-2 gibi duruyorlardı. Daum ise 4-4-1-1'le sahaya sürmüştü takımını. Savunma klasik, Yozgatlı- Appiah- Aurelio- Tuncay orta sahada. Alex önlerinde Anelka serbest. Anelka'ya bir türlü taşınamayan topa Fransız geriye gelerek sahip olmaya başladı sonra. Orta sahadan alıp dalmalarına, Serkan ve Tuncay da eşlik edince, Malatya ile Fenerbahçe arasındaki fark ortaya çıktı. Malatya bu ilk uyarıya sadece 2 uzak şutla cevap verebildi. 6 ve 19'da Toth çok sert 2 füze salladı, ama kaleyi az farkla ıskaladı. 21'de Önder ve Volkan'ın anlaşmazlığı ise yoktan ve belki en net pozisyonlarıydı. Ortada hiç Malatyalı yokken Önder topu az farkla kornere attı. 

Şişşşt, goool 
Sonra 35'te bin kadar Fenerbahçeli seyirci "şişşşşt" çekmeye başladı. Belli ki, bir tezahürata başlayacaklardı, ama bu Fenerbahçe'nin sayısına girizgah oldu. Şişşt "goool" haykırışıyla sonlandı. Ya da o klişeyle "Halbuki ne iyi başlamıştık" Tuncay'ın pasına Yozgatlı şahane vurmuştu. Ve Fenerbahçe akın akın gelmeye başladı. Yozgatlı'nın 41'deki 2'inci golünden önce 39'daki denemesi ve 36'da Alex'in kaçırdığı çok netti. 
İkinci yarıya Doğan, iki santrfor Okan ve Effa ile başladı. Ama 48'de golü, ama hem de ne golü kaçıran, doğrusu topa vuramayan Mustafa oldu. 54'te ise Volkan'a takılan Bilal'di. Fenerbahçe'nin üzerine fütursuzca ve ürettiklerini çok kolay harcayarak gittiler. Fenerbahçe ise Alex'in üzerindeki markajın kalkmış olmasına rağmen çok tembeldi. İlk kontralarında golü bulacaklarını biliyorlar mıydı acaba Tuncay daldı, Alex'le verkaçı yaptı ve soluyla 66'da 3-0'ı buldu. Brezilyalı yıldız 2 dakika sonra yerini Nobre'ye bıraktı ve oyunu iyice rölantiye aldılar. Zaten Malatya seyircisi dönmüş, bir tehdit kalmamıştı. Nobre ile Anelka'nın kaçırdığı goller ise averajla liderliğe engel oldu, o kadar.... 

'Hiç yılmadım' 

İlk on bir şansını iyi değerlendiren Mehmet Yozgatlı, yedekliği sorun etmediğini söyledi 

Schalke 04 maçı sonrası bazı oyuncuların performansından memnun olmadığını açıklayan Fenerbahçe Teknik Direktörü Christoph Daum, faturayı Marcio Nobre ile Selçuk Şahin'e kesti. Haftalar sonra ilk on birde değişikliğe giden Alman hoca, Mehmet Yozgatlı ile Tuncay Şanlı'yı sahaya sürdü. 
Malatya önünde bu sezonki ilk gollerini atan Mehmet Yozgatlı maç sonrası yaptığı açıklamada, "Yedek kalmama rağmen hiç yılmadım, sürekli çalıştım. Maçlarda 10 dakika oynamama rağmen yine elimden gelenin en iyisini yaptım. Bir gün şans geleceğini biliyordum. Bundan sonrası yine Teknik Direktör Daum'un inisiyatifinde. Görev verirse yine çıkar oynarım. Aksi halde yedekte otururum. Asla küsmem. Benim gollerimle kazanmamız çok sevindirici" ifadelerini kullandı. 

MAÇIN YILDIZI 
Tuncay farkı 
Anelka'nın sürükleyiciliği, Serkan'ın yılmaz savaşçılığıyla hücuma verdiği destek ve tabii ki Yozgatlı'nın işbitiriciliği... Bunlar dünkü maçta önemlim unsurlardı.Ama Tuncay'ın bitmeyen isyanından faydalanamayan Fenerbahçe hiç tam olamıyor. Dün bunu bir kez daha gördük. O sol kanatayken Ümit'in performansı da artıyor, takımdaki herkesin olduğu gibi. 

MAÇIN HAKEMİ 
Önen vasattı 
İlk yarıda Tuncay veToth'un birer avantajını kesen Yılnur Önen, bir kez de yan hakeminin uyarısına rağmen net bir korneri aut yaptı. Bunlar dışında onu zorlayacak fazla bir şey yoktu. Skora etkili olmadı. 

MAÇTAN NOTLAR 
Yönetim gelmedi 
SARI - lacivertli ekibi bu sezon ilk kez bir deplasmanda yöneticileri yalnız bıraktı. Malatya'da kafileyi Genel Sekreter Vedat Olcay temsil etti. Bu arada Fenerbahçe maç sonrası 7.Ana Jet Üssü Komutanlığı'nı ziyaret etti. 

PAF'lar 2-0 mağlup 
İKİ takım arasında oynanan PAF Ligi mücadelesini Malatyaspor 2-0 kazandı. Sarı - kırmızılı ekip, Fenerbahçe'ye oranla daha etkili bir futbol ortaya koyduğu karşılaşmayı Ergun ve Özer'in golleriyle kazandı. 

İki otobüs destek 
MALATYA deplasmanında Fenerbahçe'yi seyircisi yine yalnız bırakmadı. İstanbul'dan gelen iki otobüs dolusu Sarı - lacivertli taraftarlar doksan dakika boyunca takımlarına destek verdiler. 

Polis kuş uçurtmadı 
KARŞILAŞMA öncesi Malatya emniyetinin aldığı güvenlik önlemleri dikkat çekti. Polis karşılaşmayı izlemeye gelen taraftarları sıkı bir aramaya tutarken, biletsiz seyirciler stada yaklaştırılmadı. 

Rakipler puan kaybetmedi 
FENERBAHÇE'NİN Şampiyonlar Ligi'ndeki rakiplerinden Milan ve PSV Eindhoven haftayı üçer puanla kapadı. Palermo'yu konuk eden Milan yenik duruma düştüğü karşılaşmada Gattuso ve Inzaghi'nin golleriyle sahadan 2-1 galip ayrıldı. Ezeli rakibi Ajax'ı ağırlayan PSV ise 10. dakikada Simons'un penaltıdan attığı tek golle istediğini almayı başardı. 


</TEXT>
</DOC>
