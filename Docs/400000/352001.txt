<DOC>
<DOCNO> 352001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/dunya/adun.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yamyam gafı 
</HEADLINE>
<TEXT>


Rusya Devlet Başkanı Putin, Rusya ve Afrika'yı kıyaslayan bir gazeteciye sinirlenip, 'Afrika'da düşmanlarını yeme geleneği var, bizde yok' dedi 

Cenk Başlamış - Moskova 


Kızdığı zaman resmi temaslarında bile argo sözcükler kullanmaktan çekinmeyen Rusya Devlet Başkanı Vladimir Putin, çam devirme yarışında ABD Başkanı George W. Bush'a ciddi bir rakip olacağını kanıtladı. Putin, önceki gün Moskova'da İngiltere Başbakanı Tony Blair ile yoksul Afrika ülkelerinin borçlarının silinmesi konusunu görüşürken Afrika'nın tarihinde yamyamlık olduğunu iddia etti. Putin'in bu ağır gafı ırkçılıkla mücadele eden örgütlerin sert tepkisine yol açarken, Blair zor anlar yaşadı. 
Putin, ağzından çıkanı duymaz hale getiren öfke nöbetine Rusya'nın insan hakları ihlalleriyle ilgili yapılan eleştiriler üzerine kapıldı. Afrika ile Rusya'nın hiçbir şekilde karşılaştırılamayacağını savunan Putin, "Hepimiz biliyoruz ki, Afrika'da düşmanlarını yeme geleneği var. Bizde böyle bir şey yok. Afrika ile Rusya'yı karşılaştırmak hiç adil değil" diye konuştu. 

Demokrasi kriteri 
Putin'in İngiltere Başbakanı Tony Blair'le görüşmesinde sanayileşmiş 7 Batılı ülke ve Rusya'nın oluşturduğu G8 grubunun gelecek ay düzenlenecek zirvesi ve Afrika ülkelerinin borçlarının silinmesi ele alındı. Rusya, önümüzdeki dönemde G8'in başkanlığını üstlenecek. Görüşmenin ardından düzenlenen basın toplantısında bir İngiliz gazeteci, "G8, insan haklarına saygı göstermeleri ve demokrasiyi geliştirmeleri koşullarıyla Afrika ülkelerinin borçlarını silmeye hazır. Rusya'nın da benzer bir durumda bulunduğunu söyleyenler var. Sizce Afrika ülkeleriyle Rusya'daki demokrasiyi karşılaştırmak doğru mu " diye sordu. 
Daha çeviri bitmeden soruyu anlayan Putin, Rusya'daki demokrasinin düzeyiyle ilgili farklı görüşler bulunduğunu, Çeçenistan'daki savaşın eleştiri topladığını bildiklerini, ancak Kuzey İrlanda sorunu nedeniyle İngiltere'nin de benzer eleştirilere hedef olduğunu söyledi. Verdiği ciddi yanıtın İngiliz gazeteciyi tatmin etmediğini gören Putin bu kez "Eskiden bazı Afrika ülkelerinde politikacıların muhaliflerini 'atıştırması' alışkanlığı vardı. Bizde ise ne böyle bir uygulama, ne de böyle bir gelenek var Bence karşılaştırmanız doğru değil" dedi. 

Sicilinde neler var 
Rusya lideri, benzer bir açıklamayı bu yılın başlarında yapmış ve Afrikalı diktatör Bokassa'nın muhaliflerini yeme alışkanlığı bulunduğunu söylemişti. 
Putin bir seferinde ünlü bir Rus milyardere, "Sadece testisinizi sıktıklarında değil, her zaman yasalara uymalısınız" demişti. Putin, Çeçen sorununu gündeme getiren bir Fransız gazeteciyi de, "İsterseniz gelin sizi Moskova'da sünnet ettirelim. Hem de öyle bir ettiririz ki, bir daha çıkmaz" diye paylamıştı. 


</TEXT>
</DOC>
