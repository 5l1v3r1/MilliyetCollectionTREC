<DOC>
<DOCNO> 381680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur23.html </URL>
<DATE> 2005/09/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Meyve sularında ilaç kalıntısı araştırması... 
</HEADLINE>
<TEXT>

     Ankara’da çeşitli alışveriş merkezlerinden rastgele alınan meyve sularında yapılan araştırma sonucu, 128 meyve suyundan sadece 10’unda insan sağlığını tehdit edecek düzeyin çok altında tarımsal ilaç kalıntısına rastlandı. 
     Ankara Üniversitesi Veterinerlik Fakültesi Farmakoloji ve Toksikoloji Ana Bilim Dalı Başkanı Prof. Dr. Sezai Kaya ve Refik Saydam Hıfzısıhha Merkezi Başkanlığı Ulusal Zehir Danışma Merkezi’nden Dr. Yıldırım Cesaretli, Başkent’te çeşitli market ve alışveriş merkezlerinde satılan 4 markaya ait 128 adet meyve suyunda 7 çeşit sentetik böcek ilacının varlığını araştırdı. 
     Analizler sonucu, 128 meyve suyundan sadece 10’unda ilaç kalıntısına rastlanırken, söz konusu kalıntı miktarlarının, insan sağlığını tehdit edecek düzeyin çok altında olduğu tespit edildi. 
     Araştırmaya ilişkin AA muhabirinin sorularını yanıtlayan Prof. Dr. 
     Sezai Kaya, günümüzde gıdalarda ilaç kalıntılarının halk sağlığını tehdit edecek boyutlara ulaştığını belirterek, bu nedenle bir çok gıda maddesinde bu kalıntıların araştırılması gerektiğini kaydetti. 
     Prof. Dr. Kaya, araştırmada amaçlarının, "Türkiye’de en fazla tüketilen gıdalardan biri olan meyve sularında ilaç kalıntı düzeyinin belirlenmesi, kullanılan muhtemel sentetik ilaçların varlığının incelenmesi ve tespit edilen değerlerin Türk Gıda Kodeksi Yönetmeliği’nde bildirilen miktarlara uygunluğu ile karşılaştırılarak, halk sağlığını tehdit edecek düzeylerde bir tehlike olup olmadığının ortaya çıkartılması" olduğunu kaydetti. 
     Ankara’da çeşitli market ve alışveriş merkezlerinden rastgele alınan 4 markaya ait 128 meyve suyunda rastlanma ihtimali bulunan 7 sentetik böcek ilacı çeşidinin varlığını araştırdıklarını anlatan Prof. Dr. Kaya, analizler sonucu yalnız 10 meyve suyunda ilaç kalıntısına rastlandığını belirtti. 
     İlaç kalıntısı tespit edilen meyve sularındaki kalıntı miktarlarının, Türk Gıda Kodeksi Yönetmeliği’nde bildirilen oranı aşmadığına dikkati çeken Prof. Dr. Kaya, halk sağlığı açısından bu meyve sularının sakıncalarının bulunmadığını söyledi. 
     
     GELİŞMİŞ ÜLKELER 
     Öte yandan araştırmada elde edilen sonuçlara bakıldığında, ilaç kalıntısına rastlanma sıklığının ise gelişmiş ülkelere göre oldukça yüksek sayılabilecek bir oranda olduğunu belirten Prof. Dr. Kaya, şunları kaydetti 
     "Yaptığımız araştırmada, yalnız 10 meyve suyunda sipermetrin ve siflutrinin isimli 2 çeşit sentetik pretroid böcek ilacı kalıntısına rastladık. Kalıntı miktarları insan sağlığını tehdit edecek düzeyin oldukça altında olmasına karşın, rastlantı sıklığı bir hayli yüksek çıktı. Gelişmiş ülkelerde rastlantı sıklığı oranı, binde 1’i geçmiyor. 
     Oysa bizim araştırmamızda bu oran yüzde 8 civarında çıktı. 
     Bu çalışmada elde edilen veriler, ülkemizde üretilen, ithal ve ihraç edilen gıda maddelerinin ilaç kalıntıları yönünden düzenli olarak denetlenmesinin, halk sağlığı ve ülke ekonomisi açısından gerekli olduğunu ve bu doğrultuda politikalar oluşturulması gerektiğini ortaya koymuştur." 
     
</TEXT>
</DOC>
