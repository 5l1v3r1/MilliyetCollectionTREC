<DOC>
<DOCNO> 350315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko20.html </URL>
<DATE> 2005/06/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Döviz rezervi müdahaleyle 37.1 milyar dolara çıktı 
</HEADLINE>
<TEXT>

     Merkez Bankası’nın döviz rezervi, Banka’nın döviz piyasalarına alım yönünde müdahale ettiği geçen hafta 1.3 milyar dolar büyüyerek 37.1 milyar dolara çıktı. 
     Banka’nın döviz fazlası 6.4 milyar dolar oldu. 
     Merkez Bankası’nın verilerine göre, döviz rezervinde geçen hafta 1 milyar 343 milyon dolarlık artış gözlendi. 27 Mayıs’ta 35 milyar 773 milyon dolar düzeyinde bulunan döviz rezervi, 3 Haziran itibariyle 37 milyar 116 milyon dolara kadar yükseldi. Bu hızlı artışta, Merkez Bankası’nın dövize yaptığı müdahale önemli bir rol oynadı. Banka, döviz kurlarındaki aşırı oynaklığı engellemek üzere 3 Haziran’da döviz kurlarına alım yönünde doğrudan müdahalede bulunmuştu. 
     Öte yandan, altın mevcutlarının 1 milyar 596 milyon dolarlık düzeyi yine değişmezken, brüt rezerv 38 milyar 712 milyon dolar düzeyinde oluştu. 
     
     DÖVİZ FAZLASI 6.4 MİLYAR DOLAR 
     Merkez Bankası’nın döviz pozisyon fazlası, geçen hafta 106 milyon dolar artarak 6 milyar 397 milyon dolara çıktı. 
     Banka’nın dış varlıkları 1 milyar 317 milyon dolarlık artışla 40 milyar 876 milyon dolar, döviz yükümlülükleri 1 milyar 211 milyon dolarlık artışla 34 milyar 479 milyon dolar oldu. 
     
</TEXT>
</DOC>
