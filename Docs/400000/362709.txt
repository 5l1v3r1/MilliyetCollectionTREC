<DOC>
<DOCNO> 362709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko03.html </URL>
<DATE> 2005/07/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
KİT'lerin borç stoku 34 katrilyona ulaştı... 
</HEADLINE>
<TEXT>

     Kamu şirketleri borç üretmeyi sürdürüyor. KİT sisteminin iç ve dış borçları Mart 2005 sonu itibariyle son bir yılda 5.3 katrilyon lira büyüyerek 34 katrilyon liraya ulaştı. Büyümenin 1.9 katrilyonu bu yılın ilk üç aylık döneminde yaşandı. 
     ANKA’nın Hazine Müsteşarlığı’ndan edindiği verilere göre özelleştirme kapsamındakiler de dahil KİT’lerin geçen yıl martta 28.9 katrilyon lira olan borç stoku, geçen yıl sonunda 32.3 katrilyona, bu yıl mart ayı sonunda ise 34.2 katrilyon liraya kadar yükseldi. 
     KİT sisteminin borç stokunun 25.8 katrilyon liralık bölümü iç, 8.4 katrilyon liralık bölümü ise dış borçlardan kaynaklanıyor. Geçen yılın mart ayına göre dış borçlarda 455 trilyon liralık azalış yaşanırken, iç borçlarda ise 5.7 katrilyon liralık artış gerçekleşti. Bu yılın ilk üç aylık döneminde ise iç borçlarda 2 katrilyona yakın büyüme dış borçlarda ise 76 trilyon liralık azalma gözlendi. 
     
     VERGİ BORÇLARI 2.4 KATRİLYON 
     KİT’lerin Maliyeye olan vergi borçları son bir yıllık dönemde 342 trilyon liralık büyümeyle 2.4 katrilyon liraya kadar yükselirken, SSK’ya olan borçları da 1 trilyon lira artarak 472 trilyon lira oldu. Hazineye olan borçları bu dönemde 143 trilyon lira azalarak 3.4 katrilyon liraya inen sistemin, Hazine ve Maliye dışındaki resmi kurumlara borçları ise 213 trilyon lira arttı ve 1.2 katrilyona kadar çıktı. Sistemin özel sektöre olan borçları 1.7 katrilyon liralık artışla 5.1 katrilyon, üreticilere olan borçları ise 51 trilyon lira artarak 540 trilyona yükseldi. 
     KİT’lerin borç stokunun en büyük bölümünü ise birbirlerine olan borçları meydana getiriyor. Sistemin Mart 2004’te 9.2 katrilyon lira olan birbirlerine olan borçları 
     geçen yıl sonunda 10.6 katrilyona bu yıl mart sonunda ise 12.1 katrilyona kadar çıktı. Sistemin kendi içerisindeki borçları son bir yılda 2.9 katrilyon lira büyüdü. Bu büyümenin 1.6 katrilyonu ise bu yılın ilk üç ayında yaşandı. Bu arada KİT’lerin ticari bankalara olan borçları da önemli ölçüde artmaya başladı. Geçen yıl mart sonunda 68 trilyon lira olan ticari bankalara borçlar bu yıl martta 542 trilyona çıktı. Sistem son bir yılda bankalara olan borçlarını 474 trilyon lira büyüttü. 
     
     DIŞ BORÇLAR 
     Kamu şirketlerinin dış borçları ise son bir yıllık dönemde 455 trilyon lira azalarak 8.4 katrilyon liraya geriledi. Dış borçların 3.6 katrilyon liralık kısmı Hazine devirli, 3.4 katrilyon lirası Hazine garantili ve 1.3 katrilyon lirası ise diğer borçlardan meydana geliyor. 
     
</TEXT>
</DOC>
