<DOC>
<DOCNO> 378441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo44.html </URL>
<DATE> 2005/09/14/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Fenerbahçe derbi mesaisine başladı... 
</HEADLINE>
<TEXT>

     Fenerbahçe, Turkcell Süper Ligi’nde Beşiktaş ile yapacağı derbi maçın hazırlıklarına, bugün yaptığı tek antrenmanla başladı. 
     Samandıra Tesisleri’nde gerçekleştirilen antrenmanda, dün Avrupa Şampiyonlar Ligi’nde İtalya’nın Milan takımıyla yapılan maçta ilk 11’de sahaya çıkan futbolculara, dinlenmeye yönelik çalışma programı 
     uygulandı. 
     Teknik Direktör Christoph Daum, 2 saat süren antrenmanda öteki futbolculara pas ve koordinasyon çalışmalarının ardından çift kale maç ve şut antrenmanı yaptırdı. 
     Sakatlıkları nedeniyle bugün Acıbadem Hastanesi’nde MR’ları çekilen Appiah ve Serkan antrenmana katılmazken, tedavisi süren Zafer, fizyoterapist eşliğinde takımdan ayrı koşuyla çalışmasını sürdürdü. 
     Milan maçında sol ayağına aldığı darbe ve sonrasındaki ağrıları nedeniyle MR’ı çekilen Serkan’ın sol ayağında darbeye bağlı ödem oluştuğu, Appiah’ın ise sağ adalesinde ödem bulunduğu belirlendi. İki futbocunun tedavisine tesislerde başlandığı bildirildi. 
     Fenerbahçe, Beşiktaş maçının hazırlıklarını yarın akşam yapacağı antrenmanla sürdürecek. 
     
     ALEX 28 YAŞINDA 
     Fenerbahçeli futbolcu Alex, 28. yaşını antrenman sonunda takım arkadaşlarıyla kutladı. 
     Futbolcular, takımda adeta gelenek haline geldiği şekilde, Alex’in kafasında yumurta kırıp, un döktü. Yumurta ve undan Tuncay da nasibini alırken, bu futbolcu Aurelio’yu da yumurta ve una bulamak için tesislerin içinde bir süre kovaladı. 
     
</TEXT>
</DOC>
