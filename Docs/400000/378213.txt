<DOC>
<DOCNO> 378213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/ekonomi/eko01.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıta yükseldi, Erdemir yatırımcısının işi zorlaştı 
</HEADLINE>
<TEXT>


Tüpraş'ın özelleştirmede çıtayı yükselttiğini belirten Kibar Holding Başkanı Ali Kibar, 'Erdemir'de yüzde 49'luk hisseye yüzde 100 parası verilmesinden endişeliyim' dedi 

Levent Köprülü - Frankfurt 

Önceki gün Koç grubunun verdiği 4 milyar 140 milyon dolarlık teklifle sonuçlanan Tüpraş ihalesinin ardından gözler Erdemir özelleştirilmesine çevrildi. 
Kibar Holding Yönetim Kurulu Başkanı Ali Kibar Tüpraş'ın beklenenden yüksek bir rakama alıcı bulduğunu belirterek ihalenin Erdemir'e de etki edeceğini söyledi. Kibar, "Erdemir'de yüzde 49'luk hisseye yüzde 100 parası verilmesinden endişeliyim" dedi. 
Erdemir özelleştirmesine ortak girişim grubuyla girmeyi planlayan Kibar, Tüpraş ihalesini yerli sermayenin kazanmasını pozitif bir gelişme olarak niteledi. 

'Türk şirket alsın' 
Kibar "Alan kuruluşun kazancı da ülkede kalacak. Allah hayırlı etsin" dedi. Tüpraş için verilen 4 milyar 140 milyon dolarlık teklifin Erdemir'e etki edebileceğine dikkat çeken Kibar "Yüzde 51 halka açık olan Erdemir için ihalede kalkıp yüzde 100'nün bedelini verirlerse başlangıçta bu iyi gibi gözükebilir. Ancak elinde Erdemir hissesi olan yatırımcı için bu olumsuz sonuç doğurabilir" dedi. 
Erdemir ihalesiyle ilgili ortak girişim grubu içindeki pozisyonlarını aldıklarını ifade eden Kibar, ihaleyi Türk şirketlerinin almasını arzuladığını belirtti. İhaleden sonra gelecek yönetimin yatırımcıyı zarara uğratmaması gerektiğine dikkat çeken Kibar, ortakların haklarının korunmasının önemli olduğunu vurguladı. Kibar "Transfer fiyatlarının iyi belirlenmesi, hammadde fiyatlarının şeffaf olması lazım" dedi. 
Erdemir Ortak Girişim Grubu'nun Türkiye'nin en yaygın tabanlı şirketi olma aşamasına geldiğini ifade eden Kibar, yeni ortak kaydına açık olduklarını söyledi. 

Sermaye tabanı inecek 
İhaleyi ortak girişim grubunun alması durumunda gelecek dönemlerde sermaye tabanını 10 bin dolara kadar indirmeyi plandıklarını vurgulayan Kibar böylelikle şeffaf bir yönetimle çok fazla sayıda insanı bu yatırımın içinde tutabileceğini dile getirdi. Kibar bu plan için henüz resmi bir karar alınmadığını da sözlerine ekledi. 

Avrupa'ya Türkiye'den yeni Accent MC olarak kodlanan yeni Accent'in 18 Kasımdan itibaren bantlardan inmeye başlayacağını söyleyen Ali Kibar, bu modelin 60 bin adet üretim hedefinin olduğunu söyledi. Kibar yeni Accent'in büyük kısmının Avrupa ülkelerine ihraç edileceğini belirtti. Hyundai'nin Türkiye'de üretmeyi düşündüğü yeni modelle ilgili 100 milyon doların üzerindeki yatırımın gerçekleştiğini belirten Kibar, kısa bir süre sonra bu modelin netleşeceğini söyledi. Kibar bu ay Türkiye'de lansmanı yapılacak Matrix, Atos, Getz ve Sonata modellerinden birinin Türkiye'de üretileceğini dile getirdi. Kibar, bu yatırımla birlikte Kore'den 7-8 yan sanayi şirketinin geldiğini ifade etti. 


</TEXT>
</DOC>
