<DOC>
<DOCNO> 360966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun08.html </URL>
<DATE> 2005/07/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Londra'da Müslümanlara yönelik 100'den fazla saldırı düzenlendi 
</HEADLINE>
<TEXT>

     İngiltere'nin başkenti Londra'da geçen hafta düzenlenen bombalı saldırılardan sonra itidal çağrılarına rağmen, Müslümanlara yönelik 100'den fazla saldırı düzenlendi ve bir Pakistanlı göçmen öldürüldü. 
     Londra'daki saldırılardan Pakistan asıllı 4 İngiliz sorumlu tutulurken, Müslümanlara yönelik tepkinin artacağı endişesiyle polis Müslümanları koruma önlemlerini artırsa da Müslümanlara ve camilere yönelik saldırılarda artış oldu. 
     Nottingham kentinde pazar günü Pakistan asıllı bir kişinin dövülerek öldürüldüğü bildirildi. Kent'te Birleşik Arap Emirlikleri'nden BAE 18 yaşında bir öğrencinin çenesi, saldırılarla ilgili çıkan tartışma sırasında başka bir gencin attığı şişeyle kırıldı. 
     Londra dışındaki Camden kasabasında bir camiye birkaç kez bombalı saldırı düzenleneceği tehdidi yapılırken, yine Londra dışındaki Hackney kasabasında iki Müslümanın evi taşlandı. Ayrıca camilerin ve bazı binaların duvarlarına Müslümanlara hakaretler içeren yazılar yazıldı. 
     El Kaide üyesi olmakla suçlandığı için bir ABD cezaevinde iki yıl yatan Muazzam Begg, birçok Müslümanın özellikle Pakistan kökenlilerin İngiltere'yi terk etmeyi düşündüğünü belirterek, ''İngiltere'deki Müslümanlar saldırıların ardından büyük bir tepki olacağı düşüncesindeler'' dedi. 
     Bombalı saldırıları yaptıkları öne sürülen 4 gencin evlerinin bulunduğu Leeds kentinde yaşayan Pakistan asıllı Müslümanlardan birçoğu açık açık bu gençlerin ''kötü yola düştüğünü'' söylüyor. Adını açıklamak istemeyen 27 yaşındaki bir kadın, bombacıların ailelerinin iyi insanlar olduğunu belirterek, ''Çocuklarımızın geleceği konusunda kaygılanıyoruz, insanların onları kullanabileceğinden endişe ediyoruz'' dedi. 
     İngiltere Başbakanı Tony Blair, saldırılardan sonra Müslümanlara yönelik saldırılar düzenlenebileceği endişesiyle yaptığı açıklamada, ''İslam dininin yanlış ve sapkın yorumundan esinlenen kişilerin düzenlediği eylemlerden bütün Müslümanların sorumlu tutulmaması'' çağrısında bulunmuştu. 
     Blair ile dün görüşen İşçi Partisi milletvekillerinden Şahid Melik, İngiltere'deki Müslüman cemaatinin, saldırıları sadece kınamakla yetinmeyerek, radikallerin Müslüman gençleri kendi saflarına katmasına karşı mücadele etmesi gerektiğini söyledi. 
     Londra Belediye Başkanı Ken Livingstone, saldırılarla ilgili olarak Müslümanların yargılanamayacağını söyleyerek, ''İnsanlık tarihindeki birçok ilerlemenin kaynağı ve barışçı işbirliğinden yana insanların inandığı dünyanın en büyük dinlerinden birini bir avuç fanatik yüzünden yargılayamazsınız''' demişti. 
     Londra'da üç metro istasyonu ve bir otobüste düzenlenen saldırılarda 52 kişi ölmüştü. 
     
</TEXT>
</DOC>
