<DOC>
<DOCNO> 391568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/ekonomi/eko07.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
FED faizleri artırdı, yenileri gelecek 
</HEADLINE>
<TEXT>


EKONOMİ SERVİSİ 

ABD Merkez Bankası FED kısa vadeli faiz oranlarını beklendiği gibi 0.25 puan artırarak yüzde 4'e çıkardı. FED, olabilecek enflasyonist baskılardan endişe ettiğini belirtirken, faiz oranlarındaki artışın devam edeceği sinyalini de verdi. FED, buna karşın, uzun dönemli enflasyon beklentilerinin ise kontrol altında olduğunu ifade etti. ABD Merkez Bankası, böylelikle arka arkaya 12. kez faiz oranlarında artırıma gitmiş oldu. 
FED faizleri ne ekonomik büyümeyi etkileyecek ne de enflasyona sebep olacak seviyeye çıkartmayı planlıyor. 
Analistler, Greenspan döneminde yapılacak iki toplantıda da artışların süreceği ve 2006 yılının Ocak ayında kısa vadeli faizlerin yüzde 4.5'a kadar çıkacağı öngörüsünde bulunuyor. ABD'de tüketici fiyatları enflasyonu enerji fiyatlarının yüksek seyretmesinin de etkisiyle yüzde 4.7 seviyesinde. 
ABD'de FED'in özel önem verdiği ve enerji ve yiyecek fiyatlarının hariç tutularak hesaplanan çekirdek enflasyon oranı ise yüzde 2. 


</TEXT>
</DOC>
