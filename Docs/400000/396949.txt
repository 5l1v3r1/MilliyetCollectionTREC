<DOC>
<DOCNO> 396949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/yazar/guclu.html </URL>
<DATE> 2005/11/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Türban yerine başörtüsü 
</HEADLINE>
<TEXT>


İstanbul Üniversitesi Rektörü Mesut Parlak, üniversiteye başörtüsüyle girilebileceğini ve bu konuda bir sorun yaşanmayacağını söylemiş. Söyleşinin yayımlandığı Vatan gazetesi de "Bu sözler çok tartışılır" diye başlık atmış. 
Evet, gerçekten tartışmalı bir durum. Parlak, türbanlıların derslere giremeyeceğini ama başörtülülerin alınabileceğini söylerken çok ciddi. Evde annemiz, kız kardeşlerimiz nasıl örtüyorsa, öğrenciler de öyle başörtüsü giyerek derslere girebilir diyor. 
Şimdi bir de türban mı, başörtüsü mü tartışması başlayacak. Bugüne kadar tartışılan, dava konusu olan, başların kapalı olması mıydı yoksa kafadaki örtünün bağlanış şekli miydi Parlak'a göre boyunda bağlanan, beyaz tülbentten başörtüsüyle gelenler kolaylıkla derse girebilecekler. O halde haydi öğrenciler derse. Önemli olan başınızın örtülü olması değil miydi Alın size örtü. Öyle ya da böyle bağlanmış ne fark eder ki .. 
Mesut Parlak uzunca röportajın bir yerinde de üniversiteye sevgi h kim oldu, tartışmalar kesildi demiş. Hayret ki hayret Hocalar, Alemdaroğlu'nu aramaya başladığına göre, gerisini siz düşünün. Demokrasi vaadinin ne kadar işlerlik kazandığını ise en iyi kendisi biliyor. 
Seçimden önce, "Ben sandığa bakarım, sandıktan kim çıkarsa o yönetici olur, üniversiteye demokrasiyi getireceğim" demişti. Ama belli ki o da seçim vaadiymiş. Tıpkı Başbakan Yardımcısı Abdüllatif Şener'in dediği gibi. Şener, türbanı serbest bırakacağını vaat etmeyen partiye oy vermiyorlar demiş. Parlak'ın vaatleri de demek ki seçimi kazanmak içinmiş. Çünkü yönetici atamalarında sandık ya ortada yok ya da çıkana itibar edilmiyor. Bu da Parlak usulü demokrasi olsa gerek .. 

Dışarıdaki öğretmenler 2 
Yunanistan'da görevlendirilen öğretmenlerimizin sıkıntılarını geçen hafta dile getirmiştik. Fransa'da yaşananlar da farklı değilmiş. İşte gelen onlarca mektuptan biri 
"Size Fransa'dan yazıyorum. Yurtdışı öğretmenlerinin sorunlarıyla ilgili yazınızdan dolayı teşekkürler. Zira yurtdışı öğretmenlerinin sorunları neredeyse ilk defa dillendiriliyor. Ancak benim sizden ricam yurtdışı öğretmenlerinin eş ve çocuklarının çilesini de dillendirmeniz yönünde olacak. Kendim de öğretmen olmakla birlikte eşimin yurtdışı görevi nedeniyle ücretsiz izinle yurtdışındayım. Farklı bir ülkede hayata yeniden başlamanın dertlerini bir tarafa bırakarak, benim ve çocuğumun burada hiçbir sağlık sigortamızın olmadığını ve bunun sağlık giderlerinin çok pahalı olduğu bir ülkede ne kadar zor olduğunu anlamanızı diliyorum.Türkiye, buraya gelen eş ve çocukları yok sayıyor. Fransızlar ise taşıdığımız pasaportlar ve oturma iznimizde de yazdığı üzere, özel görevli statüsünde görüyor ve sağlık sigortamızın Türkiye tarafından yapılması gerektiğini söylüyor. Ve de ayrıca belirtiyorlar. Bizim durumumuzda olan diğer ülke öğretmenlerinin eş ve çocuklarının sağlık giderleri, aynı öğretmenlerinki gibi gönderen ülke tarafından ödeniyor. Cezayir, Fas, Portekiz, vs Yani her gün aynı dilekle yola çıkıyoruz. Umarım bugün de bir şey olmaz. Zira beş günlük yataklı hastane masrafı, yaklaşık buradaki beş maaş değerinde. Yunanistan'dan yazan Mustafa Öğretmen'imin dediği gibi sorunların dillendirilmemesi, yurtdışı görevine son verilmesi çekincesinden. Buradaki yaşamın çok güzel olmasından değil, yaşamı tekrar altüst etmekten. Yoksa emin olunuz ki yaşam kalitemiz Türkiye'dekinin altında... BÇ" 
Özetin özeti Yurtdışındaki öğrencilerimiz gibi öğretmenlerimiz de zor durumda. Ama belli ki onların da bir ilgileneni yok... 



</TEXT>
</DOC>
