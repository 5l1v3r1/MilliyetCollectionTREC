<DOC>
<DOCNO> 393888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur43.html </URL>
<DATE> 2005/11/10/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Genelkurmay'dan Şemdinli açıklaması 
</HEADLINE>
<TEXT>

     Genelkurmay Başkanlığı, Hakkari'nin Şemdinli İlçesi'ndeki olayın her yönüyle adli makamlara intikal ettiğini ve gerekli yasal işlemlerin yapılmakta olduğunu açıkladı. 
     Genelkurmay Başkanlığı Genel Sekreterliği'nden yapılan açıklamada, Şemdinli'de dün meydana gelen patlamada 2 vatandaşın hayatını kaybettiği, 15 vatandaşın da yaralandığı belirtilerek şöyle denildi 
     ''Bu üzücü olaya bazı askeri şahısların da karışmış olabileceğine dair iddialar ortaya atılmaktadır. 
     Söz konusu olay her yönüyle adli makamlara intikal etmiş olup gerekli yasal işlemler yapılmaktadır. Soruşturma safhasının gizliliği dolayısıyla gelişmeler hakkında yapılacak müteakip açıklamalar adli makamların takdirinde olacaktır.'' 
     
</TEXT>
</DOC>
