<DOC>
<DOCNO> 397584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun25.html </URL>
<DATE> 2005/11/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bangladeş'te yabancı elçiliklere saldırı uyarısı... 
</HEADLINE>
<TEXT>

     Bangladeş, bu ülkedeki yabancı misyonları, kökten dinci militanların saldırı düzenleme riski karşısında uyardı. 
     Reuters ajansına açıklama yapan Bangladeş Dışişleri Bakanlığı'ndan bir yetkili, ülkenin çeşitli yerlerinde düzenlenen baskınlarda çok sayıda silah ve bomba yapımında kullanılan malzemelerin ele geçirildiğini söyledi. 
     Yetkili, ''İstihbarat bilgilerinin ardından, saldırı olasılığına karşı Bangladeş'te faaliyet gösteren elçilikler dahil yabancı misyonları uyardık'' dedi. 
     Bangladeşli yetkili, ayrıca ülkedeki yabancı diplomat ve yardım görevlilerinin güvenliği için gerekli tedbirleri aldıklarını, İngiltere'nin Bangladeş Büyükelçisi Anwar Choudhury'nin yaralandığı Sylhet'teki saldırı gibi bir olayın tekrar edemeyeceğini kaydetti. 
     Sylhet'te, mayıs ayında düzenlenen bombalı saldırıda 3 kişi ölmüş, Choudhury'nin de aralarında bulunduğu 50 kişi yaralanmıştı. 
     
</TEXT>
</DOC>
