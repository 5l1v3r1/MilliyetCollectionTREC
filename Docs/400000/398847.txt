<DOC>
<DOCNO> 398847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/spo03.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derdi dağlar kadar 
</HEADLINE>
<TEXT>


Galatasaray kendi içinde yaşadığı problemler yüzünden çıkmaza sürükleniyor. Teknik Direktör Eric Gerets ile takım arasındaki sevgi bağı koptu, bu sezonki paralarının ilk taksidini bile alamayan oyuncular kazan kaldırma noktasına geldi 

ERHAN TELLİ HABER YORUM 


Fenerbahçe yenilgisi camiayı derinden yaralarken, taraftarların boy hedefi yine Başkan Özhan Canaydın ve yöneticiler oldu. Taraftarın öfkesi sokaklara taştı, yöneticilerin arabaları tekmelendi, kulüp binasının camları kırıldı. Tüm bu yaşananlar bundan sonrası için Galatasaray'ı daha da zor günlerin beklediğinin göstergesiydi... Peki neden böyle bir tablo ortaya çıktı Gerets'in yanlışları nelerdi İşte perde arkasında yaşananlar ve bilinmeyen gerçekler... 

1- Geçen sezona ait alacaklarını ancak 2 ay önce ceplerine koyabilen sarı - kırmızılı futbolcular, bu sezon için anlaştıkları paraların henüz ilk taksitlerini bile alamadı. Derbi öncesinde Florya'da en çok konuşulan konu yine ödenmeyen paralardı. Futbolcular konuştu, yönetime çıkıldı.. Ancak sonuç değişmedi. Hatta yönetimin "Maçtan önce ödersek, uğursuzluk oluyor. Ödüyoruz ve yeniliyoruz" düşüncesinde olduğu anlaşıldı. Maç öncesinde soyunma odasında Başkan Özhan Canaydın'ı görünce sevinen futbolcular, sadece "Başarılar" dilenince daha büyük bir hayal kırıklığı yaşadı. 
2- Yabancı futbolcular hakkında sürekli yayılan "Gidecekler" dedikodusu takım içinde huzursuzluğa yol açtı. Özellikle Song'un yakın çevresine devre arasından sonra takımda olmayacağını ima etmesi ve diğer yabancıların da sürekli para konuşmaları takım içindeki havayı değiştirdi. Fenerbahçe maçı öncesinde yabancı oyuncuların, "Paralarımız ödenene kadar antrenmana çıkmayalım" şeklindeki önerileri, yerli futbolcular tarafından güçlükle önlendi. Durum yöneticilere bildirildiğinde, derbiden sonra ödeme sözü verilerek ortalık yatıştırılmaya çalışıldı. 
3- Eric Gerets'in, Heinz ve İliç ısrarı dengeleri bozdu. Heinz'ın vasat görüntüsü, İliç'in canı isteyince oynar tavırları, takım içindeki havayı değiştirdi. Heinz gelmeden önce sol kanatta başarıyla görev yapan Altan kayboldu. Gerets, zorunlu kalmadıkça bu oyuncusuna şans tanımadı. İliç'in yedek bırakıldığı dönemde yönetime çektiği, "Bırakın, gideyim" resti sonuç verdi. Bu futbolcuya oynama garantisi verilerek kriz çözüldü Gerets'in yanlışları arasında, Ayhan ve Volkan gibi oyuncuları kenara atması en çarpıcı örnekler arasında gösterildi. Ayrıca Hasan Kabze, Suat, Zafer, Özgürcan, Arda ve Mülayim gibi gençlere şans tanımaması da tepkilere neden oldu. 
4- Bugüne kadar teknik direktörleri ile tüm sorunlarını paylaşan sarı - kırmızılı futbolcular, Gerets'le parasal sıkıntılarını paylaşmakta sorun yaşadı. Gerets'in kendi haklarını savunmadığını düşünen futbolcular, teknik adamın bu konuyu en ufak bir biçimde dile getirmemesi karşısında hocalarına karşı gönül koydu. Ayrıca Belçikalı hocanın sezon başındaki babacan tavırları ve sıcaklığı zamanla kayboldu. Aradaki sert disiplin duvarı sık sık oyuncuların yüzüne çarptı, aradaki sevgi bağı koptu. 
5- Başkan Özhan Canaydın'ın futbolu idare eden yönetici kadrosunda yaptığı değişiklikler takımı yalnız bıraktı. Sezon başında görevden alınan futbol şubesinden sorumlu yönetici Fatih Gökşen'in, Rize maçından önce apar topar yine Başkan Canaydın tarafından görevine iade edilmesi kafaları karıştırdı. Yönetim içinde yaşanan fikir ayrılıkları ve anlaşmazlıklar, yönetimi çalışamaz hale getirdi. İkinci Başkan Ergun Gürsoy'un görev alanının kısıtlanması ve hem yönetime hem de futbolculara uygulanan konuşma yasakları futbol takımınının kendini savunma hakkını elinden aldı. 

Ümit 3 milyon dolar 

Yönetim, devre arası ayrılabileceğini açıklayan tecrübeli golcüyü 3 milyon dolar veren kulübe satmayı planlıyor 

Galatasaray ile Ümit Karan arasında esen ayrılık rüzgarları, yıldız golcünün Fenerbahçe derbisi ardından yaptığı sürpriz açıklamalarla şiddetini iyice artırdı. Birçok maçta yedek soyunmasına rağmen rakip fileleri 11 kez havalandırarak ligin en fazla gol atan futbolcusu durumunda bulunan Ümit'in, "Yurt dışından ciddi teklifler alıyorum. Devre arasında bunları değerlendirebilirim" şeklindeki sözleri yönetimin tepkisini çekti. Sarı - kırmızılılar, sezon başında 1 yılı opsiyonlu 3 senelik sözleşme yenileyen tecrübeli futbolcuyla en kısa sürede masaya oturarak ayrılma konusunda net bir görüş belirtmesini isteme kararı aldı. 
Yönetim, Ümit Karan'ın ayrılmak istediğini açıklaması halinde sözleşmesinde bulunan üç milyon dolarlık maddeyi devreye sokacak. Buna göre yıldız futbolcu bonservisine 3 milyon dolar ödemeyi kabul eden kulübe satılacak. Ümit'in menajeri Harun Aslan ise şu an için görüştükleri bir kulüp bulunmadığını açıkladı. Bu arada konuşma yasağına rağmen derbi ardından medyaya açıklama yapan başarılı futbolcuya para cezası verilecek. 

Moraller bozuk 

Ali Sami Yen'deki Fenerbahçe mağlubiyeti Galatasaray'da moralleri alt üst etti. Ezeli rakibinin altı puan gerisine düşen sarı - kırmızılı takım, Ankaraspor'la hafta sonu deplasmanda oynayacağı maçın hazırlıklarına ara vermeden başlarken, teknik heyet ve futbolcuların ağzını adeta bıçak açmadı. Derbide 90 dakika forma giyenler koşudan sonra antrenmanı bıraktı. Diğer oyuncular ise Teknik Direktör Eric Gerets yönetiminde çift kale maç oynadı. Sakatlıkları bulunan Hakan Şükür, Hasan Şaş, Song, Cihan, Orhan ve Volkan'ın katılmadığı antrenmanı İkinci Başkan Ergun Gürsoy da izledi. Bu arada bir grup taraftar, Florya Tesisleri'ne baklava getirerek futbolculara moral vermeye çalıştı. Öte yandan derbi maçta tribünde çıkan olaylar nedeniyle statta hasar tespiti yapıldı. Yetkililer toplam 300 koltuğun kırıldığını açıkladı. 

Yılın son derbi maçı 10 Aralık'ta 

Turkcell Süper Ligi'nde 16. ve 17. hafta maçlarının programı belli oldu. Galatasaray ile Beşiktaş arasında oynanacak 2005 yılının son derbi maçı 10 Aralık Cumartesi günü Ali Sami Yen Stadı'nda yapılacak. 
16. Hafta 9 Aralık Cuma 20.00 V.Manisa - Kayseri. Cumartesi 16.30 Denizli - Ç.Rize, Gaziantep - Ankaragücü, 19.00 Galatasaray - Beşiktaş. Pazar 14.00 Samsun - Malatya, Sivas - Konya, G.Birliği - Diyarbakır, 16.00 Trabzon - Ankaraspor, 19.00 Erciyes -Fenerbahçe. 
17. Hafta 16 Aralık Cuma Kayseri - Galatasaray. Cumartesi 14.00 Ankaragücü - Sivas, 16.30 Malatya - Gaziantep, 19.00 Fenerbahçe - Denizli. Pazar 14.00 Diyarbakır - Samsun, Ç. Rize - G.Birliği, Konya - V.Manisa, Ankaraspor - Erciyes, 19.00 Beşiktaş - Trabzon. 

Cim-Bom'un itirazı var 

Türkiye Şampiyonası sonrası yapılan testlerde numunesinde yasaklı "nandrolone" maddesine rastlanan Fenerbahçeli yüzücü Sibel Piroğlu'na GSGM Ceza Kurulu'nun ceza vermemesi, Galatasaray'ı harekete geçirdi. Sarı - kırmızılılar, bu konuda genel müdürlüğe itiraz başvurusu yapacak. Kararın kendilerini mağdur ettiğini belirtecek olan Cim - Bom, Merkez Ceza Kurulu'nun devreye sokulmasını isteyecek. Galatasaray, Piroğlu'nun geçerli gerekçelerle ceza almasa dahi FINA kuralları gereği yarışmalardaki puanlarının silinmesini talep edecek. Bu durumda açık yaş şampiyonluğu Fenerbahçe'den Galatasaray'a geçecek. 


</TEXT>
</DOC>
