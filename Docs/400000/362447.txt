<DOC>
<DOCNO> 362447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy20.html </URL>
<DATE> 2005/07/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Çetin Türkiye ISAF'ta 3. kez komutayı alma aşamasına gelecektir 
</HEADLINE>
<TEXT>

     NATO Afganistan Kıdemli Temsilcisi Hikmet Çetin, NATO’ya bağlı 6 kolordunun ISAF’ta dönüşümlü olarak görev almaya devam edeceklerini belirterek, "Türkiye, büyük olasılıkla ISAF’ta 3. kez komutayı alma aşamasına gelecektir" dedi. 
     Çetin ile Uluslararası Güvenlik Yardım Kuvveti UGYK-ISAF 
     Komutanı Korgeneral Ethem Erdağı, ISAF Karargahı’nda Türk basın mensuplarına, Afganistan’daki güvenlik ve istikrara yönelik faaliyetler hakkında bilgi verdi. 
     Çetin, NATO’nun Avrupa dışında böyle bir operasyonu ilk kez gerçekleştirdiğini belirterek, bu görevi başarmak zorunda olduğunu vurguladı. Çetin, "Bu görevin başarısızlığı, NATO’nun başarısızlığı olarak gündeme gelecektir" dedi. 
     NATO’nun, terörle mücadeleyi önemli bir tehdit ve görev alanlarından biri olarak kabul ettiğini ifade eden Çetin, teröre karşı küresel mücadelenin zorunluluğuna dikkati çekti. NATO’nun, Afganistan’da gelecek yıl kuzey, bu yıl batı, gelecek yıl da güney bölümünde yapılanacağını belirten Çetin, NATO’ya bağlı 6 kolordunun değişimle ISAF’ın komutasını yürüteceğini kaydetti. 
     İtalya kolordusunun 4 Ağustos’ta, Türk kolordusundan görevi devralacağını dile getiren Çetin, "Afganistan kendi ayakları üzerinde duruncaya kadar NATO burada kalmaya devam edecek" diye konuştu. 
     Çetin, NATO’nun güneye genişlemesinin ardından, şu anda güney ve doğuda operasyon düzenleyen koalisyon güçleri ile ISAF’ın tek çatı altında birleşmesinin gündeme geleceğini belirterek, terörle mücadele ve demokratik süreçte sağlanacak başarının kalıcılığının, ekonomik ve sosyal hayattaki başarının kalıcılığına bağlı olduğunu söyledi. 
     Hikmet Çetin, 18 Eylül’de yapılacak parlamento ve il genel meclisi seçimlerinin, ülkenin demokratikleşme süreci açısından önemine dikkati çekti. 
     Afganistan’da güvenlik ve istikrar için NATO kolordularının çalışmalarını sürdüreceklerini ifade eden Çetin, "Büyük olasılıkla Türkiye, tekrar görev alma aşamasına gelecektir" dedi. 
     Afganistan’daki seçimlerin ardından, 2001 yılında başlayan Bonn sürecinin sona ereceğini ifade eden Çetin, Eylül-Aralık ayları arasında toplanacak yeni bir uluslararası konferansta Afganistan’ın yol haritasının çizileceğini kaydetti. 
     
     TÜRKİYE, MERKEZ BÖLGEYE TALİP 
     Korgeneral Erdağı, NATO’nun Afganistan’da ileriye dönük yapılanmasının detayları ile karara bağlanmadığını belirterek, ISAF altında kuzey, güney, doğu, batı ve başkent Kabil merkezli 5 ayrı bölgesel komutanlığın oluşturulacağını söyledi. 
     ABD liderliğindeki koalisyon güçleri ile ISAF’ın komutasını yürüten NATO güçleri birleştiğinde, ISAF yapısının aynen devam edeceğini ifade eden Erdağı, bu bölgesel komutanlıkların altında Yeniden Yapılanma Timleri ile Süratli Reaksiyon Güçlerinin görev alacağını anlattı. 
     Her bölgeye birer lojistik üs kurulacağını, bazı bölgelerde de hava unsurlarının konuşlanmasının düşünüldüğünü dile getiren Erdağı, "Biz bu bölgelerden merkez bölgeye talip olduğumuzu resmen NATO’da açıkladık. Merkeze talip olduğunu Fransa da açıkladı. Kabul görürse, 2 ülke ortak karargah kurup, görevi rotasyonla sürdürecek" diye konuştu. 
     Korgeneral Erdağı, NATO’nun, Afganistan’da terörle doğrudan aktif bir şekilde mücadele etmediğini, istikrar harekatı yaptığını belirterek, "Bu, NATO’nun güneye ve doğuya genişlemesine kadar devam edecek. Burada kalacak olan 200 kişilik Türk birliği, barışı destekleme harekatına devam edecek" dedi. 
     Çetin de Afganistan’da terörle mücadeleye hangi ülkenin aktif olarak katılıp katılmayacağının henüz belli olmadığını ifade ederek, doğu bölgesinde ABD güçlerinin mücadeleye devam edeceğini, İngiltere ve Kanada’nın da güneyde görev sürdürme yönünde kararlı olduklarını dile getirdi. 
     Korgeneral Erdağı da güney için şu ana kadar İngiltere, Kanada, Romanya ve Hollanda’nın niyet beyan ettiğini belirterek, "Türkiye, güney ve doğuya asker gönderme konusunda niyet beyan etmiş değil" dedi. 
     Çetin, Afganistan’daki uyuşturucu üretimi sorunu çözülmeden, komşu ülkelerle yaşanan sıkıntılar giderilmeden, istikrarın sağlanmasının güç olduğunu belirtti. 
     Korgeneral Erdağı da ülkenin milli gelirinin yüzde 50’sini sağlayan uyuşturucu madde ekimin, bu yıl yüzde 35 oranında azaldığını söyledi. 
     Korgeneral Erdağı, 15 gün önce Afganlılara yaptırdıkları ankete göre, NATO’nun prestiji en yüksek ve ülkede en uzun süre kalması istenen teşkilat olarak çıktığını bildirdi Çetin, Afgan hükümetinin, NATO ile uzun süreli ilişki kurma arzusu taşıdığını anlattı. 
     Seçim sürecinde ve ilkbaharın gelmesiyle terör olaylarında artış yaşandığını dile getiren Çetin, Irak’taki olayların da ülkeyi olumsuz etkilediğini söyledi. 
     Erdağı ise ülkenin güney ve doğusunda yaşanan terör olaylarının Cumhurbaşkanlığı seçimlerinden öncesine göre daha azaldığını, ISAF’ın kontrolündeki bölgede ise TSK’nın komutasında yüzde 40-45 oranında azalma görüldüğünü belirtti. 
     Korgeneral Erdağı, Afganistan’da son 2 ayda 500 civarında terörist öldürüldüğünü bildirdi. 
     Hikmet Çetin, terörün bu yüzyılın en önemli olayı olduğunu vurgulayarak, "El-kaide terörü artık bir ideoloji haline geldi. Artık liderlerinin mesaj göndermesine gerek yok. Dünyanın her tarafında taşeronları var. Afganistan’da da devamlı iletişim içinde olabileceklerini sanmıyorum. Konular, emir-komuta zinciri içinde gerçekleşmiyor. Bu terör hepimizin korumaya çalıştığı değer yargılarına yöneliktir" diye konuştu. 
     Çetin, dünyanın en fakir ülkelerinden biri olan Afganistan’a insanların ilk geldiklerinde şok geçirdiklerini, ancak kendisi gibi 1.5 yıl kalınca, inanılmaz gelişmelerin görüldüğünü belirterek, 
     dünyanın Afganistan’a karşı çok daha fazla cömert olması gerektiğini söyledi. Afganistan’da, 23 ile 45 yaş arasındaki bir nesilin, uzun süren savaşlarda yok olduğunu belirten Çetin, eğitim, sağlık ve yatırım alanlarında ülkeye ortak olunmasını gerektiğini kaydetti. 
     
     KABİL HALKI, GELECEKTEN UMUTLU 
     Bu arada, TSK’nın Afganistan’daki faaliyetlerini yerinde görmek amacıyla Kabil’e gelen Türk basın mensupları, sokakları, yabancı askerler içinde çelik yelek giymeden dışarı çıkabilen tek ülke askeri olan Mehmetçik ile gezdi. 
     Afganlı Seyit Kebir, Türk ve Afgan halklarının kardeş ve aynı dinden olduğunu ifade ederek, "Pek çok ülke gezdim. Türkler gibi dost görmedim" dedi. 
     Kebir, Türk askerlerinin, Türkmen ve Özbek kökenli Afgan vatandaşlarının yoğun olarak yaşadığı Mezarı Şerif’te de görev almasını istedi. 
     Hacı Abdülmelik adlı bir başka Afganlı ise Türk askerinden memnun olduklarını ve ülkenin geleceğini iyi gördüklerini söyledi. 
     Kabil İslam Üniversitesi öğrencisi genç bir Afganlı da artık geriye dönmek istemediklerini, demokratik şekilde yaşamayı arzuladıklarını dile getirdi. 
     Kabil sokaklarında Türk basın mensuplarını gören Afganlılar, kafileye büyük ilgi gösterdi. 
     
     TÜRK ASKERİ KABİL’DEN AYRILMAYA BAŞLADI 
     Öte yandan, ISAF ve Kabil Çokuluslu Tugay Komutanlığı’nın komutasının İtalya’ya, Kabil Uluslararası Havaalanı’nın komutasının da Portekiz’e geçecek olması dolayısıyla yaklaşık 6 aydır burada görev yapan personel, Türkiye’ye dönmeye başladı. 
     Burada görev yapan yaklaşık bin 600 TSK personelinin dönüşleri, 4 Ağustos 2005’te gerçekleştirilecek ISAF’ın komuta devir-teslim töreninin ardından tamamlanacak. 
     
</TEXT>
</DOC>
