<DOC>
<DOCNO> 371253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo36.html </URL>
<DATE> 2005/08/19/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Ralf Schumacher "Şu ana kadar gördüklerimizden etkilendik" 
</HEADLINE>
<TEXT>

     Formula 1 Türkiye Grand Prix’sine atılan takımlardan biri olan Toyota, Türk basın mensuplarıyla bir araya geldi. 
     Toyota’nın İstanbul Park Pisti’ndeki padokta yer alan Motorhome’daki kokteyline, pilotlar İtalyan Jarno Trulli ile Alman Ralf Schumacher, F1 Toyota Başkanı John Howartt ile GP2 de yarışan Türk pilon Jan Artam katıldı. 
     Önce basın mensuplarına Toyota’nın garajı ve pit alanı gezdirilip araçlar, lastikler ve teknik donanım ile ilgili bilgiler verildi. Daha sonra pilotlar Trulli ve Schumacher garaja gelerek, Türk basın mensuplarının sorularını yanıtladı. 
     İtalyan Trulli, İstanbul Park Pisti için "Bazı virajlar çok zorlu ama alışacağımızı tahmin ediyorum. Güzel bir pist" yorumunu yaparken, pistin saat yönünün tersine gitmesi konusunda da çok zorluk yaşamadığını, en çok zorlandığı virajın ise 8. viraj olduğunu kaydetti. 
     Alman Ralf Schumacher ise İstanbul’un çok güzel bir piste sahip olduğunu kaydederek, "Şu ana kadar gördüklerimizden etkilendik. İniş çıkışları olan hızlı bir pist. Burada iyi bir yarış bizi bekliyor" diye konuştu. 
     Bu arada, geceye katılan Türk pilot Jan Artam ise sıralama turlarında şanssız bir şekilde 22. sırayı aldığını, ancak yarınki yarışta geriden başlamasına rağmen podyuma çıkmayı hedeflediğini söyledi. 
     
</TEXT>
</DOC>
