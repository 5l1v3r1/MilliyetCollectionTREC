<DOC>
<DOCNO> 368838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/yasam/axyas01.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet Evlatlıkla evlilik günah değil 
</HEADLINE>
<TEXT>


Diyanet İşleri Başkanlığı, kan bağı ve süt akrabalığı bulunmadığı takdirde, evlat edinen kişiyle evlatlığın evlenmesinde dinen sakınca olmadığını bildirdi 

SELMAN EKİCİ Ankara 

Son dönemde sıkça gündeme gelen, kimsesiz çocukların evlat edinilebilmesi konusunu ele alan Diyanet İşleri Başkanlığı Dini Soruları Cevaplandırma Komisyonu, ilginç bir açıklamada bulundu. 
Komisyon, 'Kimsesiz çocuklar evlat edinilebilir mi ' sorusuna, "Sevgi, şefkat ve korumaya muhtaç kimsesiz çocuklar, yardım eli uzatılarak, ailelerin yanında veya çocuk yuvalarında himaye edilmeli eğitilip sanat ve meslek sahibi yapılarak topluma kazandırılmalıdır" yanıtını verdi. 

'Buluğ çağına erişmeli' 
Devamında, 'Evlat edinenle evlatlık arasında evlenme engeli doğmaz" diyen komisyon, bu görüşünü de şöyle gerekçelendirdi 
"Nitekim Kuran'da, 'Allah evlatlıklarınızı öz çocuklarınız gibi kılmamıştır' buyurulmaktadır. Ancak bakımı üstlenilen çocuk, süt emme çağında 0-2 yaş arasında emzirilirse, emziren kadının ve kocasının süt çocuğu olur. Evlat edinilen çocuk ile evlat edinen aile arasında bir kan bağı veya süt hısımlığı yoksa, buluğ çağına erişmesinden sonra ilişkileri mahremiyet kurallarına uygun olmalıdır. Evlat edinenler hayattayken diledikleri kadar malı evlatlık çocuğa hibe edebilecekleri gibi, mallarının üçte birini vasiyet yoluyla da bırakabilirler." 
İslam dininin sosyal dayanışmaya önem verdiğini belirten komisyon, Hz. Peygamber'in "Ben ve yetime bakan kimse, cennette beraberiz" buyurduğunu da anımsattı. 

'Güzel isim koyun' 

Diyanet İşleri Başkanlığı Dini Soruları Cevaplandırma Komisyonu, 'Çocuklara isim verilirken nelere dikkat edilmeli ' sorusunu ise şöyle yanıtladı "Anne babanın evladına karşı vazifelerinden biri de güzel isim vermeleridir. İslami örfte yeri olan isim ve kelimelerden seçilmesi güzel ve tavsiye edilen bir şey ise de, bunun mutlaka Arapça olması, Kuranıkerim'de geçmesi gerekmez. İsim koyarken dikkat edilecek husus, yadırganmayacak anlamlı bir isim olması." 


</TEXT>
</DOC>
