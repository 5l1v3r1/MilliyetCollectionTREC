<DOC>
<DOCNO> 383683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur29.html </URL>
<DATE> 2005/10/03/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Çaldığı minibüsü okul servisi olarak tanıtıp, öğrenciyi taciz etti 
</HEADLINE>
<TEXT>

     Adapazarı’nda çaldığı minibüsü okul servisi olarak tanıtıp araca bindirdiği 5 öğrenciyi kaçırdığı ve bunlardan birine cinsel tacizde bulunduğu iddia edilen kişi tutuklandı. 
     Alınan bilgiye göre, 38 ayrı hırsızlık olayıyla ilgili olarak poliste suç kaydı bulunduğu belirtilen O.L. 16 , geçen hafta Cumhuriyet Mahallesi’nde Yunus Şahin’e ait 54 TA 019 plakalı minibüsü çaldı. Çaldığı minibüsle kaçmaya çalışan O.L. polis tarafından yakalandı. O.L. çıkarıldığı mahkemece tutuksuz yargılanmak üzere serbest bırakıldı. 
     Bu olaydan 2 gün sonra O.L. yine aynı minibüsü çalarak Söğütlü İlçesi, Orta Mahalle, Sakarya Caddesi’ne gitti. O.L., burada okula gitmek için servis bekleyen kız öğrenciler N.K., B.K., B.K. ile erkek öğrenciler S.A. ile O.K’yi okul servisi diyerek minibüse bindirdi. Minibüsün farklı yöne gitmesinden kuşkulanan öğrencilerden B.K, B.K, S.A ve O.K, Soğucak Köyü yakınlarında durmasından yararlanarak araçtan inerek kaçtılar. 
     4 öğrenci, yakındaki köye giderek kaçırıldıklarını ve N.K. adlı arkadaşlarının minibüste kaldığını bildirdi. Olay yerine giden jandarma ekipleri N.K’ya cinsel tacizde bulunduğu belirtilen O.L’yi kaçmak isterken yakaladı. Polise teslim edilen O.L, emniyet müdürlüğündeki sorgusunun ardından, çıkarıldığı mahkemece tutuklandı. 
     
</TEXT>
</DOC>
