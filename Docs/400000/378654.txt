<DOC>
<DOCNO> 378654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko29.html </URL>
<DATE> 2005/09/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Unakıtan 16.2 milyar dolarlık özelleştirme Cumhuriyet tarihinde ilk 
</HEADLINE>
<TEXT>

     Maliye Bakanı Kemal Unakıtan, Türkiye'de 20 yıldan bu yana yapılan özelleştirmelerinin tutarının 8 milyar dolar iken yalnız 2005 yılında yaptıkları özelleştirmelerin tutarının 16.2 milyar doları bulduğunu bildirerek, ''bu Türkiye Cumhuriyeti tarihinde bir ilktir'' dedi. 
     Maliye Bakanı Unakıtan, düzenlediği basın toplantısında, Türkiye'de yürütülen özelleştirme çalışmaları hakkında bilgi verdi. 
     Unakıtan, kendi hükümetleri döneminde geçen 2.5-3 yıl içinde yapılan özelleştirmelerin tutarının 15.2 milyar dolara ulaştığını, Atatürk Havalimanı'nın özelleştirmesinin de ilave edilmesi halinde kendi hükümetleri döneminde 18.2 milyar dolar tutarında ihalenin gerçekleştirildiğini belirtti. 
     Bakan Unakıtan, 2003 yılında 27, 2004'de 27, 2005 yılında da bugüne kadar 20 olmak üzere son 2.5-3 yıllık dönemde toplam 74 özelleştirme ihalesinin yapıldığını kaydetti. 
     Yine 2003 yılında 4, 2004'de bir ve 2005 yılında 3 adet olmak üzere 8 İMKB işlemi gerçekleştirildiğini ifade eden Unakıtan, şöyle devam etti 
     ''Bu işlemler ile 41 şirketteki kamu hisselerinin tamamı, 2 şirketteki kamu hisselerinin bir bölümü, 20 tane işletme, 6 tane liman, Emekli Sandığı'na ait Kuşadası Tatil Köyü ve Hilton Oteli, araç muayene istasyonları, 1000'in üzerinde varlık ve gayrimenkul satışı ve özelleştirmesi gerçekleştirildi.'' 
     
     20 YILDIR 

     Şimdiye kadar 20 yıldır Türkiye'de özelleştirmenin söylendiğini ve yapılmaya da çalışıldığını vurgulayan Unakıtan, ''ama arkasında bizim hükümetimiz zamanındaki iradeyi Türkiye hiç bir zaman göremediği için 20 yıldan beri yapılan özelleştirmelerin tutarı 8 milyar dolar olmuş'' dedi. 
     Son 2.5-3 yıllık dönemde yapılan özelleştirme ihalelerin toplamının 15.2 milyar dolar olduğunu ifade eden Unakıtan, şöyle devam etti 
     ''20 yılda 8 milyar dolar, 2.5-3 yıl içinde 15.2 milyar dolar. Buna 3 milyar dolar Atatürk Havalimanı'nı da ilave edecek olursak... Hepinizin bildiği gibi bu da hükümetimizin bir özelleştirmesidir. 18.2 milyar dolarlık ihale gerçekleştirildi. 
     Bu 15.2 milyar doların 13.2 milyar doları bu 9 aylık dönemde gerçekleştirildi ve 13.2 milyar artı 3 milyar dediğiniz zaman bizim şimdiye kadar yalnız 2005 yılında yapmış olduğumuz özelleştirmelerin tutarı 16.2 milyar doları bulmuştur ki bu Türkiye Cumhuriyeti tarihinde bir ilktir.'' Unakıtan, özelleştirmelerin bütün hızıyla devam edeceğini, bu rakamın artmaya devam edeceğini belirterek, yıl sonu geldiğinde hep birlikte nerelere ulaşıldığını göreceklerini kaydetti. 
     ERDEMİR'de son teklif tarihinin 26 Eylül olduğunu hatırlatan Unakıtan, ''herkesin merak ettiği ERDEMİR özelleştirmesi de gün saymaya başlamıştır'' dedi. 

     
</TEXT>
</DOC>
