<DOC>
<DOCNO> 389857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo02.html </URL>
<DATE> 2005/10/26/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Atay Aktuğ ''Trabzonspor'un çıkarları için gereken her şeyi yaparım'' 
</HEADLINE>
<TEXT>

     Trabzonspor Kulübü Başkanı Atay Aktuğ, Trabzonspor'un çıkarları için gereken her şeyi yapacağını söyledi. 
     Aktuğ, Türkiye Kupası'nda Kayserispor'a 3-0 yenildikleri maçtan sonra yaptığı açıklamada, 2 yıldır Trabzonspor'da birçok başarı elde ettiklerini belirterek, ''Ancak böyle mağlubiyetlere de tahammül edemeyecek durumdayız. Trabzonspor'un çıkarları için gereken her şeyi yaparım. Bu istifa etmek de olur. Gelecek kişilerin düzelteceğini inanırsak istifa ederiz. Bu yarın da olabilir, daha sonra da olabilir. Ama önemli olan bu iş nasıl düzelir. Bunun hesabını yapmak'' diye konuştu. 
     Teknik direktöre bir kabahat bulmamak gerektiğini ifade eden Aktuğ, şöyle konuştu 
     ''Teknik kadro iyi ve ben teknik kadroya güveniyorum. Takımın eksikliklerini biliyor ve gidereceğine inanıyorum. 2,5 ayda ne oldu da takım bu hale geldi. Bunları biliyoruz. Yarın divan kurulu toplantısında bunları konuşacağım. Taraftarlar da son dakikaya kadar takımı destekledi. Transferde fazla paralar verilebilir, oyuncular iyi çıkmayabilir. Bu her takımda olabilir. Ama bazı müdahaleler yapmalıydık. Bu konuda kabahatliyiz.'' Bu arada maçın ardından kulüp başkanı Atay Aktuğ'a protokol tribününde sözlü sataşmalarda bulunan bir taraftar, emniyet güçleri tarafından gözaltına alındı. 
     
</TEXT>
</DOC>
