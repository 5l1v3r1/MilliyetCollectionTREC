<DOC>
<DOCNO> 383506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun04.html </URL>
<DATE> 2005/10/03/ </DATE>
<TIME> 02.55 </TIME>
<AUTHOR>  </AUTHOR>
<HEADLINE>
Avusturya Müzakerelere taş koymak istemiyoruz, düğüm çözülecek 
</HEADLINE>
<TEXT>

     Avusturya Dışişleri Bakanı Ursula Plassnik, Türkiye'nin AB ile müzakerelere başlamasını engellemek istemediklerini, ancak bunun için bazı pürüzlerin giderilmesi gerektiğini söyledi. 
     AB genel işler konseyi toplantısının ardından gazetecilerin sorularını yanıtlayan Plassnik, toplantıda Türkiye ile üyelik müzakerelerine başlanamaması halinde hangi seçeneklerin ortaya çıkacağı konusunu da ele aldıklarını kaydetti. 
     Plassnik, ''Müzakerelerin başlamasını bloke etmek istemiyoruz, Avusturya müzakerelere taş koymak istemiyor. Bu konuda bir itirazımız yok. Ama bunun için bazı pürüzlerin çözülmesi lazım'' dedi. 
     Henüz bir anlaşmanın olmadığını, ancak gece boyunca çalışmaları sürdürmek istediklerini belirten Plassnik, ''Bu görüşmelerin, mutlaka bir sonuca ulaşılması hevesiyle devam ettirilmesini istiyoruz'' diye konuştu. 
     
     Düğüm çözülecek 

     Dışişleri Bakanı Ursula Plassnik, AB Genel İşler Konseyi toplantısının başlamasından hemen önce yaptığı açıklamada da, Türkiye ile ilgili düğümün çözülmesini "umduğunu" söylemişti. 
     Plassnik, gazetecilerin, Türkiye ile ilgili düğümün çözülüp çözülmeyeceği yolundaki sorularına, "Bunu umuyorum. Hepimiz birbirimizi dinleyeceğiz" yanıtını vermişti. 

     
</TEXT>
</DOC>
