<DOC>
<DOCNO> 372183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonsiy04.html </URL>
<DATE> 2005/08/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Çiçek "Türkiye üniter bir devlettir" 
</HEADLINE>
<TEXT>

     Hükümet sözcüsü Cemil Çiçek, anayasanın değiştirilemez üçüncü maddesinde belirtildiği gibi Türkiye'nin üniter bir devlet olduğunu belirterek, Başbakan Erdoğan'ın Diyarbakır'daki konuşmasının bu çerçevede değerlendirilmesi gerektiğini söyledi. 
     Yaklaşık beş buçuk saat süren Bakanlar Kurulu toplantısının ardından basın açıklaması yapan hükümet sözcüsü Çiçek bir soru üzerine, Başbakan Recep Tayyip Erdoğan'ın Diyarbakır'da Kürt sorunu ile ilgili yaptığı konuşmaya değindi. 
     Başbakan Erdoğan'ın Diyarbakır'da yaptığı konuşmada sorunla ilgili genel bir çerçeve çizdiğini belirten Çiçek, "Başbakan'ın konuşması anayasanın 3'üncü ve 66'ıncı maddeleri kapsamında değerlendirilmeli" dedi. 
     Çiçek anayasanın üçüncü maddesinin, "Türkiye Devleti, ülkesi ve milletiyle bölünmez bir bütündür. Dili Türkçedir. Bayrağı, ay yıldızlı al bayraktır. Mill marşı 'İstiklal Marşı'dır. Başkenti Ankara’dır" dediğini de hatırlattı. 
     Anayasanın bu maddesinin değiştirilemez veya değiştirilmesi teklif edilemez nitelikte olduğunu vurgulayan hükümet sözcüsü Çiçek, 'tek bayrak, tek millet ve tek vatan' ilkelerini benimsemiş herkesle konuşmaya hazır olduklarını belirtti. 
     Çiçek, terör konusunun bununla karıştırılmaması gerektiğini ifade ederek, "terör herkesin lanetlemesi gereken bir konu. Bu cinayet şebekelerine karşı olanlar ancak bizimle konuşabilir" diye konuştu. 
     Başbakan Erdoğan'ın Diyarbakır'daki konuşmasını eleştirenleri haksız bulduğunu belirten Cemil Çiçek, muhalefeti 'gölgeye taş atmak'la suçladı. 
     
     Terör yasası 2 eylülde komisyonda 
     Terörle mücadele yasası ile ilgili bir soru üzerine de Çiçek, yasayla ilgili takvimin işlediğini söyledi. 
     Çiçek, terörle mücadele yasasının konuyla ilgili sivil toplum örgütlerinden ve uzmanlardan oluşan 32 kişilik bir komisyon tarafından hazırlandığını belirtti. 
     Çiçek, 2 eylülde ilgili Meclis komisyonuna getirmeyi planladıkları yasa ile ilgili herhangi bir geçikmenin sözkonusu olmadığını ifade etti. 
     Hükümet sözcüsü Çiçek, terörle mücadele yasasının hazırlanmasında uluslararası alanda yapılan çalışmaların da değerlendirileceğini belirterek, "İnce ayar yapacak bir düzenlemeye ihtiyaç var" dedi. 
     Çiçek, Bakanlar Kurulu toplantısında ayrıca, Irak'taki anayasa çalışmalarının ve memurlarla yapılan görüşmelerin de ele alındığını söyledi. 
     
     PKK'ya karşı etkili strateji 
     PKK terör örgütünün son dönemde artan şiddet olayları hükümeti harekete geçirdi. Türkiye, PKK ile mücadelesini kararlılıkla sürdüreceğini belirtirken, sorunu demokratik yollarla çözmede ısrarlı olduğunu da ifade ediyor. 
     10 temmuzda Başbakan Recep Tayyip Erdoğan'ın daha önce yayımladıkları bir bildiri ile PKK'yı koşulsuz silah bırakmaya davet eden aydınlarla görüşmesi demokratik süreçte olumlu bir adım olarak değerlendirildi. 
     Üç saatlik tarihi görüşmenin başlangıcında bir konuşma yapan Başbakan Erdoğan, Kürt sorununun demokratik yollarla çözüleceğine dair mesajlar vermişti. 
     Toplumsal sorunları bahane ederek şiddete başvurmanın çözüm olmayacağını söyleyen Erdoğan, "bütün sorunlar demokrasi şemsiyesi altında anayasal düzen içinde ele alınmalı" demişti. 
     Bu toplantının ardından 12 ağustosta Diyarbakır'da halka seslenen Erdoğan, her ülkenin geçmişte hatalar yaptığını belirterek "geçmişte yapılan hataları yok saymak büyük devletlere yakışmaz" diye konuşmuştu. 
     
     Erdoğan'ın mesajları şöyleydi 
     Sorunların parça parça adresi olamaz. 
     Hiçbir sorunu yok saymıyoruz, her sorunla yüzleşmeye hazırız. 
     Kürt sorunu hepimizin sorunudur. 
     Kürt sorununu tek devlet, tek millet, tek bayrak altında çözeceğiz. 
     Her sorunu anayasal düzen dahilinde daha çok hukukla, daha çok refahla çözeceğiz. 
     
</TEXT>
</DOC>
