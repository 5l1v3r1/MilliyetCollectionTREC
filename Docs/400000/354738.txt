<DOC>
<DOCNO> 354738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko21.html </URL>
<DATE> 2005/06/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kempinski, işletme sayısın dörtlüyor... 
</HEADLINE>
<TEXT>

     Türkiye'de Çırağan Palace'ı işleten Kempinski, Belek ve Bodrum'da birer otel, İstanbul'da da Kempinski Residences ile Türkiye'deki işletme sayısını 4'e çıkaracak. 
     Belek'te Akkanat Holding tarafından yaklaşık 60 milyon dolarlık yatırımla yapılan ''Kempinski Hotel The Dome'' ile Bodrum'da Aysir Turizm ve İnşaat A.Ş'nin 50 milyon dolara yaptığı ''Kempinski Hotel Barbaros Bay'' Temmuz ayında hizmete girecek. 
     İstanbul Esentepe'de 2 kuleden oluşan ve yatırım maliyeti 100 milyon dolar olan Kempinski Residences'ın ise, 2007 yılı Şubat ayında açılması planlanıyor. 
     Kempinski Hotels Operasyonlardan Sorumlu Başkanı Michel Novatin Türkiye'deki genişlemeyle ilgili düzenlenen basın toplantısında yaptığı konuşmada, bulundukları pazarlarda lider olmayı hedeflediklerini söyledi. 
     Novatin, tarihi 1860'a dayanan Avrupa'nın en eski otel işletme şirketlerinden olan Kempinski'nin Çin gibi çok büyük bir pazarın bulunduğu Asya'da süratli büyüdüğünü, çok fazla oda sayısına sahip bu bölgede 200 odalı otellerin bile butik ve küçük işletmeler olarak görüldüğünü kaydetti. 
     Ortadoğu ve Afrika pazarlarının da Kempinski için önemli olduğuna işaret eden Novatin, Latin Amerika'da önümüzdeki 4 yıl içinde çok agresif büyüyeceklerini söyledi. 
     Kempinski'nin dünyada şu anda 41 otel işlettiğini, bu sayının 2007 sonunda 72'ye yükseleceğini belirten Novatin, otel sayılarını Asya'da 15'e, Doğu Avrupa'da 14'e, Afrika'da 7'ye, Batı Avrupa'da 23'e ve Ortadoğu'da 6'ya çıkaracaklarını bildirdi. 
     Novatin, Temmuz ayında açılacak 2 otel ile birlikte 2005 yılında Türkiye'deki işletme sayısını 3'e çıkaracaklarını, bunun Recidences ile 4 olacağını kaydederek, ''Yatırımcıların ilgisini çeken Türkiye bizim için çok önemli bir pazar. Hiçbir problem yaşamadığımız, çalışanlarla iyi diyaloglar kurduğumuz bir ülke'' dedi. 
     Türkiye'de 450 milyon dolarlık yatırımları bulunduğunu ve 1200 kişinin üzerinde istihdam sağladıklarını belirten Novatin, 1991'den bu yana Kempinski tarafından işletilen Çırağan Palace'ın dünyanın en iyi 20 oteli arasında gösterildiğini vurguladı. 
     
     ''1 MİLYON SADIK MÜŞTERİ VERİ TABANIMIZ VAR'' 

     Michel Novatin, soruları da yanıtlarken, Kempinski'nin Türkiye'ye müşteri açısından da önemli katkı sunacağına işaret ederek, ''Çünkü bizim 1 milyonun üzerinde sadık müşteri veri tabanımız var. Türkiye 2010 yılı sonunda 30 milyon turist ve 30 milyar dolar turizm gelirine sahip olmayı hedefliyor. Bundan dolayı bu alanda da uluslararası olmalı'' şeklinde konuştu. 
     Türkiye'de işletmesini üstlendikleri otellerin her birinin birbirinden farklı lokasyonlara ve kendine özgü karakterlere sahip olduğunu vurgulayan Novatin, ''Biz Avrupalı bir otel işletmecisiyiz. Zaten benim görüşüme göre Avrupa'daki otel zincirleri her zaman Amerika'daki otel zincirlerinden daha üstün. Çünkü Avrupa'daki zincirler her zaman özel ve her otelde farklı bir karakter yansıtılmaya çalışılıyor'' dedi. 
     Novatis, Türkiye'de satışa çıkarılan otellerle ilgilenip ilgilenmedikleri sorusuna, ''Bizim felsefemiz otel satın almak değil, işletmek. Biz emlak işinde bulunmuyoruz'' yanıtını verdi. 
     Belek'teki Kempinski Hotel The Dome'ı inşaa eden Akkanat Holding Yönetim Kurulu Başkanı Ali Akkanat ise, Türkiye'ye daha zengin turist getirmek ve golf turizmi ile kışın da müşteri çekebilmek için Kempinski ile anlaştıklarını kaydetti. 
     Kempinski Hotel The Dome, 157 oda, 16 özel villa, 2 royal villa ile hizmet verecek. Golf sahaları bulunan otel, Antalya Havaalanı'na 20 dakika uzaklıkta bulunuyor. Bodrum Yalıçiftlik'teki Kempinski Barbaros Bay ise, 2 özel suit, 147 lüks oda ve 36 residence sahip. 
     İstanbul Esentepe'de yer alan, her biri 27 katlı 2 kuleden oluşan Kempinski Residences'ta, 168 residence, 40 ofis ve yaklaşık 120 mağazanın bulunduğu 5 katlı alışveriş merkezi yer alacak. 

     
</TEXT>
</DOC>
