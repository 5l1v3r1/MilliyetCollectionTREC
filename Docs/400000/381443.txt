<DOC>
<DOCNO> 381443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/guncel/axgun02.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çan, hazan, ezan sesi buluştu 
</HEADLINE>
<TEXT>


Semavi dinlerin temsilcileri tarafından dünyaya barış çağrısı yapılması amacıyla Hatay'da düzenlenen 1. Medeniyetler Buluşması dün başladı 

TUNCAY DAĞLI, MEHMET EZER, BÜNYAMİN YIL HATAY Adana DHA 

Semavi dinlerin temsilcileri tarafından dünyaya barış çağrısı yapılması amacıyla Hatay'da düzenlenen 1'inci Medeniyetler Buluşması dün başladı. Başbakan Recep Tayyip Erdoğan'ın katılımıyla başlayan program çerçevesinde Hatay'da buluşan İslam, Hıristiyan ve Musevi dünyasının ruhani liderleri Türkiye'den dünyaya eşsiz bir hoşgörü mesajı verdi. 
Organizasyon nedeniyle davetlilerin uçakla geldiği Adana Havalimanı ve Hatay'da geniş güvenlik önlemleri alındı. Etkinliğe katılanlardan yaklaşık 500'ü uçakla geldi. Diyanet İşleri Başkanı Prof. Dr. Ali Bardakoğlu, Hatay'a ilk gelenler arasında yer aldı ve ev sahipliği yaptı. Türkiye Yahudileri Hahambaşı Isak Haleva, Süryani Metropoliti Yusuf Sağ, Ermeni Patriği 2. Mesrob Mutafyan ve Fener Rum Patriği Bartholomeos'un da hazır bulunduğu buluşmaya Papa 16. Benediktus da Vatikan'ın 4 üst düzey yöneticisini gönderdi. 

El Cezire TV'si de geldi 
Çok sayıda yabancı gazeteci de toplantı için Hatay'a gelirken, El Cezire Televizyonu ekibi, kentte ve katılımcılar arasında geniş röportajlar yaptı. Buluşmaya, inanç turizmi yapan tur operatörleri de davet edildi. Hatay'daki otellerin yetersizliği nedeniyle konuklar evlerde de ağırlandı. 
Üç semavi dini bir arada barındıran Kudüs'ten sonra dünyadaki 2. kent olan Hatay'da cami, kilise ve havralardan gelen ezan, çan ve hazan sesleri birbirine karışıyor. Hıristiyanı, Musevisi, Alevisi, Sünnisi, Ermenisi yıllardır bir arada yaşayan Hatay, 29 Eylül'e kadar sürecek etkinliğe ev sahipliği yapacak. 

'İlk adımı atıyoruz' 
Programa katılan Başbakan Erdoğan da Türkiye'nin tarih boyunca nice medeniyetlere ev sahipliği yaptığını söyledi. Erdoğan, Adana Havaalanı'nda toplanan vatandaşlara hitaben yaptığı kısa konuşmada, 1'inci Medeniyetler Buluşması'yla medeniyetler arası diyaloglar seminerlerinin adımını attıklarını kaydetti. Erdoğan, "Ülkemiz tarih boyunca nice medeniyetlere ev sahipliği yapmıştır. Ülkemizin geçmişten gelen bu zenginliğinin gerek bugün ve gerek yarınlara yönelik olarak şu anda da y d edilmesi ülkemiz için zenginliktir" diye konuştu. 
Dışişleri Bakanlığı'nın da aktif olarak desteklediği buluşmanın programını Hatay Valisi Abdülkadir Sarı'nın girişimiyle kurulan Hatay Evrensel Değerleri Koruma Derneği hazırladı. 
Hatay Mustafa Kemal Üniversitesi Kampusu'nda yapılan açılış töreninde konuşan Başbakan Erdoğan, dünyada yaşanan terörün kutsal dinlerin emri olmadığını söyledi. Erdoğan, şöyle devam etti "Bunlar cahilce yapılan yorumların neticesidir. Hiçbir semavi din insanların öldürülmesine cevaz vermez. Eğer dünyada terör varsa, bunu din adına yapmak mümkün değildir. İslamofobiyi insanlık suçu ilan ediyorum." 

Yeter ki gelip yatırım yapsınlar 

ELÇİN ERGÜN Hatay 
BAŞBAKAN Recep Tayyip Erdoğan, "1'inci Medeniyetler Buluşması" törenine katılmak için geldiği Hatay'da CHP ve muhalefete çattı. Yeşilköy kazasını ziyaret eden Erdoğan, Dosteli Parkı'nın açılışında yaptığı konuşmada, Tüpraş ve Galataport ihalesine katılan İsrailli işadamı Sami Ofer'le yaptığı görüşme nedeniyle kendisine yöneltilen eleştirileri yanıtladı. 
"Muhalefet son günlerde özelleştirme ihalelerine giren işadamlarıyla görüşmelerimi tartışıyor" diyen Erdoğan, "Demek ki çok iyi iş yapıyorum. Görüştüm, görüşüyorum, görüşeceğim" ifadelerini kullandı. Erdoğan, şöyle dedi "Yeter ki gelsinler, ülkemde yatırım yapsınlar. Ülkemde taş üstüne taş koyanın herzaman yanındayım. Bunlar muhalefeti kastederek hayatları boyunca taş üstüne taş koymadı. Bunların dönemlerinde devletin bütün kurumları iflastaydı." 

'Medyayla uğraşacağım' 
Konuşmasında, medyayı da eleştiren Erdoğan, "Medyanın görevi hatırlatmaktır, unutturmak değil. Bugüne kadar uğraşmadım. Ama uğraşmak zorundayım. Hatalarımızı yazın ama yaptıklarımızı da yazın. Medyayı samimi ve dürüst olmaya davet ediyorum" diye konuştu. 


</TEXT>
</DOC>
