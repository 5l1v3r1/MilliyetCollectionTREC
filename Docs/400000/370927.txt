<DOC>
<DOCNO> 370927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonsiy19.html </URL>
<DATE> 2005/08/18/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik Van'da... 
</HEADLINE>
<TEXT>

     Van’ın Çaldıran İlçesi’nin DYP’li Belediye Başkanı Ferman Yıldırım, AK Parti’ye katılmak için Milli Eğitim Bakanı Çelik’e dilekçe verdi. 
     Muradiye İlçesi’ni ziyaretinin ardından Çaldıran’a gelen Çelik ve beraberindekiler, Çaldıran Kaymakamı Ahmet Altunbaş’ı makamında ziyaret ettiler. 
     İlçenin sorunları hakkında Altunbaş’tan bilgi alan Çelik, daha sonra Halk Eğitim Merkezi’nde düzenlenen toplantıda partililerle biraraya geldi. 
     Halk Eğitim Merkezi’nde Belediye Başkanı Ferman Yıldırım tarafından karşılanan Bakan Çelik, toplantının ardından Yıldırım’la bir süre görüştü. 
     Belediye Başkanı Yıldırım, son zamanlarda ilçede büyük bir değişimin yaşandığını, bunun da AK Parti Hükümeti tarafından gerçekleştirildiğini belirterek, Çelik’e partilerine katılmak istediğini bildirdi. 
     Yıldırım’ın önceden hazırlamış olduğu dilekçeyi alan Bakan Hüseyin Çelik, dilekçenin incelenmesinin ardından sonucun bildirileceğini kaydetti. 
     
</TEXT>
</DOC>
