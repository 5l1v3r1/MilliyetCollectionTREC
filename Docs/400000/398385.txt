<DOC>
<DOCNO> 398385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun23.html </URL>
<DATE> 2005/11/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Zapatero Türkiye ve İspanya sembolik özel değerlere sahip 
</HEADLINE>
<TEXT>

     Şenhan Bolelli bildiriyor 

İspanya Başbakanı Jose Luis Rodriguez Zapatero, ''Türkiye ve İspanya'nın, Medeniyetler İttifakı projesinde iki öncü ülke olmaları için sembolik özel değerlere sahip olduklarını'' söyledi. 
     İspanya'nın doğusunda bulunan Mallorca adasında düzenlenen Medeniyetler İttifakı Akil Adamlar Grubu toplantısının açılışını Başbakan Recep Tayyip Erdoğan ile yapan Zapatero, projenin hayata geçmesi için gösterdiği çabalardan dolayı Erdoğan'a özel olarak teşekkür etti. 
     Türkiye ve İspanya'nın tarihleriyle iki büyük ülke olduklarını, ''geçmişteki rekabetin şimdi olumlu bir ortaklığa dönüştüğünü'' kaydeden Zapatero, öncülüğünü yaptıkları Medeniyetler İttifakı projesinin çok hızlı bir şekilde diğer ülkelerden de destek gördüğünü belirtti. Zapatero, ''Türkiye ve İspanya, Medeniyetler İttifakı projesinde iki öncü ülke olmaları için sembolik özel değerlere sahiptirler'' dedi. 
     Medeniyetler İttifakının nefret ve hoşgörüsüzlüğe karşı bir hareket olacağını kaydeden Zapatero, bugün ilk tohumları atılan projenin günümüzde mevcut ''açık risklere'' karşı başlatıldığını ifade etti. İspanya Başbakanı, ''Hiçbir şey önlenemez değildir. Medeniyetler çatışması gibi tezleri önleyebilme kapasitesine sahip olduğumuzu göstermeliyiz. Barışı kurmak için diyalog ve karşılıklı anlayışı sağlamak zorundayız'' diye konuştu. 
     Akil Adamlar Grubu'nun çalışmalarını bir yıl sürdürerek BM Genel Sekreteri Kofi Annan'a bir rapor sunacağını kaydeden Zapatero, ''Ben, Akil Adamlar Grubu çalışmalarının meyvesini vereceğine inanıyorum'' dedi. 
     
</TEXT>
</DOC>
