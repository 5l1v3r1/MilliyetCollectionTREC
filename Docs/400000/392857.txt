<DOC>
<DOCNO> 392857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur06.html </URL>
<DATE> 2005/11/07/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Antalya'nın yaylasında kar nedeniyle 5 çobandan haber alınamıyor 
</HEADLINE>
<TEXT>

     Antalya’nın Gündoğmuş ilçesine bağlı Payallar yaylasında yoğun kar yağışı nedeniyle mahsur kalan 5 çobandan 4 gündür haber alınamıyor. 
     AA muhabirinin edindiği bilgiye göre, Antalya’nın Gündoğmuş ilçesi ile Konya’nın Hadim ilçesi arasında kalan Payallar yaylasında yoğun kar yağışı nedeniyle Ramazan Bayramı’nın birinci gününden bu yana mahsur kalan çobanlar Hikmet ve Hasan Dikkaya, Ramazan Ulusoy, Ali ve Abdi Er ile iletişim kurulamadı. 
     Beraberindeki 210 koyun ve 40 kuzuyla mahsur kalan çobanları kurtarmak için, Gündoğmuş ve Hadim ilçe jandarma, karayolları ve İl Özel İdaresi’ne bağlı Köylere Yönelik Hizmetler Şube Müdürlüğü ekipleri, dün öğle saatlerinde başlattıkları çalışmaları aralıksız sürdürüyor. 
     Yetkililer, Payallar yaylasında 50’ye yakın boş ev bulunduğunu, bu nedenle çobanların hayati tehlikelerinin olduğunu düşünmediklerini kaydetti. 
     
</TEXT>
</DOC>
