<DOC>
<DOCNO> 394332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun12.html </URL>
<DATE> 2005/11/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Annan, Saddam'ın devrilmesinden sonra ilk kez Irak'ta... 
</HEADLINE>
<TEXT>

     BM Genel Sekreteri Kofi Annan, Saddam Hüseyin rejiminin yıkılmasından sonra Bağdat'a ilk ziyaretini yapıyor. 
     Güvenlik gerekçesiyle önceden açıklanmayan ziyareti sırasında Annan, Başbakan İbrahim Caferi ve diğer yetkililerin yanı sıra eski Başbakan İyad Allavi ve BM çalışanlarıyla görüşecek. 
     Ürdün'ün başkenti Amman'dan Bağdat'a geçen Annan, sıkı güvenlik önlemleri altında ''Yeşil Bölge''ye gitti. 
     Annan'ın Irak temsilcisi Sergio Vieira de Mello, Ağustos 2003'te Bağdat'daki BM merkezine bomba yüklü bir kamyonla düzenlenen saldırıda 21 kişiyle birlikte ölmesinin ardından BM Ekim 2003'te Bağdat'taki personel sayısını azaltmıştı. 
     Irak yetkilileri aylardır, BM'nin insani yardım, siyasi süreç ve yeniden imar projelerine katılımını önemli ölçüde artırması için baskı yapıyor. 
     BM Güvenlik Konseyi hafta başında yaptığı bir oylamada, Irak hükümetinin isteğine uygun olarak ABD liderliğindeki koalisyon güçlerinin Irak'ta 2006'nın sonuna kadar kalmasını onaylamıştı. 
     
</TEXT>
</DOC>
