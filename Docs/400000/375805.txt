<DOC>
<DOCNO> 375805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonspo18.html </URL>
<DATE> 2005/09/05/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Cordoba Beşiktaş’tan ayrılıyor 
</HEADLINE>
<TEXT>

     Mehmet ÇİFTÇİ İSPANYA, DHA 

BEŞİKTAŞ’ın Kolombiyalı kalecisi Oscar Cordoba lig bitiminde Beşiktaş’tan ayrılarak futbol hayatına Arjantin’in Boca Juniors takımında son vereceğini açıkladı. Cordoba, Beşiktaş’ın istemesi halinde ise bu isteğini devre arasında gerçekleştirmeye hazır olduğunu belirtti. 
     Arjantin’in Ole gazetesine açıklamalarda bulunan Cordoba, 1997-2000 yılları arasında kalesini başarı ile koruduğu ve 3 lig ile çok sayıda uluslararası kupa kazandığı Boca Juniors’ın yaşantısında önemli bir yeri olduğunu ifade ederek, eldivenlerini bu kulübün forması ile bırakmak istediğini belirtti. Oscar Cordoba, ailesinin de bu isteğine destek çıktığını, sezon biter bitmez Beşiktaş ile olan sözleşmesini yenilemeyerek Arjantin’e yerleşeceğini söyledi. 
     Beşiktaş’ın hem lig şampiyonluğunda hem de UEFA kupasında önemli bir yarışa girdiğini vurgulayan Kolombiyalı kaleci Cordoba, Boca’nın Beşiktaş’a ara transferde teklif getirmesi halinde bile bu kulübe koşarak geleceğini vurguladı. Cordoba devre arasında Beşiktaş’ı bırakma gibi bir niyetinin olmasa bile böyle bir isteğinin gönlünde yattığını kaydederek, her şeyin Boca’dan gelecek teklife bağlı olduğunu söyledi. 
     
     OLE İŞLEM TAMAMLANMIŞTIR 

     Oscar Cordoba, devre arasında bu operasyonun gerçekleşmemesi halinde mutlaka Temmuz 2006’da Boca Juniors’da olacağımı, bunu hem kendisinin hem de ailesinin isteği olduğunu vurguladı. 
     Bu arada Arjantin’de, bu sezon hem ligde hem de Arjantin kupasında talihsiz sonuçlar alan Boca Juniors’ın önümüzdeki sezon Cordoba ile anlaşılacağına kesin gözüyle bakılıyor. Boca’nın Cordoba ile el sıkıştığına yer veren Ole gazetesi, Boca Juniors’ın kalecisi Roberto Abbondanzieri’nin 2006 Almanya’daki dünya kupasında Arjantin milli takımında olacağından, kaleyi mutlaka Oscar Cordoba’ ya teslim etmesi gerektiğini vurguladı. Gazete, "Hem Cordoba hem de Boca Juniors bu evliliği istiyor. İşlem tamamlanmıştır" dedi. 

     
</TEXT>
</DOC>
