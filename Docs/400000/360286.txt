<DOC>
<DOCNO> 360286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo20.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizmeye bak 
</HEADLINE>
<TEXT>


YAKAN TOP Nilay YILMAZ 


Zalim Yorumcu Can Dark 

Türkiye'nin Süper Ligi'nin başlamasına sayılı günler kala, 4 esas ve 14 yedek takım hazırlık maçlarıyla lige kendilerini hazırlamaya çalışıyorlar. Bir yandan da transfer girişimlerinde bulunmaktalar ki, şu ana kadar ses getiren bir bomba transfer göremedik. Galatasaray'ın Sasa İliç transferiyle ilgili "süper transfer, büyük transfer" gibi nitelemeleri şimdiden yapmak bizim mizacımıza uymaz. Hayatta ve futbolda derenin kendisini görmeden sadece söylentisi üzerine paçaları sıvamak da hiç adetimiz olmamıştır. Ancak kimselerin pek fazla sözünü etmediği şu ki İliç kısa ve başarısız bir Avrupa macerası yaşamıştır, buralarda çok fazla başarılı olacağının ne garantisi vardır Ha, çıkar topunu oynar, istikrarlı bir çizgi sürdürürse en başta biz alkışlarız ve bundan da hiç gocunmayız. 
Bu arada Galatasaray hazırlık maçında kendi pilot takımı Mülheim Galatasaray'ı 5-0 yenmiş. Son derece akılcı bir maç yapmışlar çünkü Doğu filozoflarının dediği gibi Kendisini yenemeyen, hiç kimseyi yenemez. 
Fenerbahçe'ye geldiğinden beri kedi olan Kemal Arslan, "Kendimi takımın yeni transferi gibi görüyorum" demiş. Kendine ve taraftarlara "gaz" veriyorsan sorun yok ama bu işlerin lafla olacağını düşünüyorsan, takımın psikoloğuyla daha sık görüşmenin faydalı olacağını söyleriz sana Arslan kardeş. 
Milli Takım'a "İtalyan modeli" getirilecekmiş. Bizleri aşan geceyarısı operasyonları, şafak operasyonları, Alicengiz oyunlarının hemen akabinde böyle güzel dolmaları kim yer bilemeyiz ama bu dolmaları pişiren aşçılar daha dikkatli olsunlar. Çünkü İtalya'da çirkinlikler çizmenin içinde kalmıyor, temiz eller operasyonları yapılıp, şampiyon takımlar küme düşürülüyor. 
İYİ HAFTALAR 

"...Kalemim yine elimde 
Kağıtlarım da önümde 
Son uykusunda düşecek başım 
Sağlığımda hiç eğmediğim." 
Aziz Nesin 

90 dakikanın en güzel 100 metresini sen koştun. 

Şampiyonluk kupasının ışıltısı gülümseyen yüzümüze yansımıştı 
Şenol Güneş - Fırtına, İhtilal, Efsane 


Falcı geldi falcı 
Rıza'nın durumu ilk 5 maça bağlı. Bu yıl Trabzon'un altın yılı olur. Fenerbahçe şampiyon olamaz. Şampiyonlar Ligi'nde ilk başlarda Daum kötü bir netice aldığı takdirde yüzde 100 gider. Ali Şen - Ve Gool, TV8 

Sizin 2 sene, kaç sene 
2 sene içinde tüm borçlarımızdan kurtuluruz. Galatasaray 2. Başkanı Turgay Kıran 

Youla'yı tanıyalım 3 
G.Saraylı Bülent Korkmaz, Youla'nın en korktuğu futbolcudur. Ve bu korkusunu açıkca dile getirir Çok sert be Ve sağa sola sorar Bu adam ne zaman futbolu bırakacak Korkut Göze - Hürriyet 

Tamam 
Biraz da kafanızı kullanın.Yaratıcı olun. Düşündüğünüzün doğru olduğuna inanın. Cristoph Daum 

Sevmezsen sevme 
Öyleyse ben de altını çizerek yazıyorum. "Evet... Hakan Şükür'ü sevmiyorum .." Kazım Kanat - Sabah 

Altan'ı tanıyalım 1 
Klasik, caz ve bluz müzik dinlemeyi sever. Yüzmek yaşamının bir parçasıdır. Evindeki tek huzursuzluk spor araba ve aşırı sürat merakından kaynaklanır. Bu huyundan da asla vazgeçemez. Korkut Göze - Hürriyet 

Kedi erişemediği ciğere... 
10 numara arayışlarında benim gönlüm Felipe'den yana. Rui Costa da olabilir. Figo ismine karşıyım. Necati Ateş 

Tabi tabi 7 
Daha yolun başında Özdilek Malatya'da, Çetin ise Fenerbahçe, Gençler ve Diyarbakır'da iyi işler yaptılar. Kazım Kanat - Sabah 

Haberiniz var mı 

Şampiyonlar Ligi organizasyonu kapsamında son 5 finalde uygulanan "maçın adamı" seçiminde 2001 yılında Bayern Münih'ten Oliver Kahn, 2002'de Real Madrid'den Zinedine Zidane, 2003'te Milan'dan Paolo Maldini, 2004'te Porto'dan Deco, 2005'te de Liverpool'dan Steven Gerrard kürsüye çıktı. 



</TEXT>
</DOC>
