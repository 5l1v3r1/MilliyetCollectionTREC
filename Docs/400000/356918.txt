<DOC>
<DOCNO> 356918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun11.html </URL>
<DATE> 2005/06/30/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Yeni 'Özgürlük Kulesi' hazır 
</HEADLINE>
<TEXT>

     İkiz Kuleler'in yerine inşa edilecek Özgürlük Kulesi'nin yeni tasarımı açıklandı. 
     11 Eylül 2001 tarihinde terörist saldırılar sonucu yerle bir olan Dünya Ticaret Merkezi'ne ait İkiz Kuleler'in yerine yapılacak Özgürlük Kulesi, bomba yüklü kamyonlarla düzenlenecek terörist saldırılara karşı zayıf olacağı düşüncesiyle yeni tasarıma göre Batı Caddesi'nden 27,5 metre içeriye inşa edilecek. İptal edilen tasarım ise 'Özgürlük Kulesi'nin söz konusu caddeden 7,5 metre içeride inşa edilmesini öngörüyordu. 
     Yeni tasarımda binanın yerden 61 metre yüksekliğe kadar çelik ve titanyumla kaplanmış beton duvarla güçlendirileceği ifade edildi. 
     Önceki tasarım ile yüksekliği aynı olacak kulenin boyu 625 metreyi bulacak. Geceleri ışıklandırılacak olan ''Özgürlük Kulesi''nin New York'un sembollerinden Özgürlük Heykeli'ne bu konuda eşlik edeceği belirtildi. 
     Birinci tasarımdaki kadar ticari alana sahip olacak yeni tasarımda da bu alan 11 Eylül saldırılarında yıkılan binadaki ticari alanın üçte birine denk geliyor. 24 metre yüksekliği bulan lobi ve 36 metre yüksekliğindeki mekanik ekipman bölümünün üstünde 69 katlık ofis alanı bulunacak olan binada en yukarıdaki ofis 341 metre yükseklikte olacak. 
     Yeni tasarımıyla Özgürlük Kulesi'nin çelik konstruksiyonu 2007 yılında cadde seviyesinin üstüne çıkacak ve 2009 yılında tamamlanacak. Bina, önceki tasarım için öngörülen tarihten iki yıl gecikmeyle, 2010 yılında hizmete açılacak. 
     Önceki tasarımın maliyetinin 1.5 milyar doları bulması beklenen inşaatın çelik yapısının 2006 yılında tamamlanması ve binanın 2008 yılında kullanıma açılması planlanıyordu. 
     
</TEXT>
</DOC>
