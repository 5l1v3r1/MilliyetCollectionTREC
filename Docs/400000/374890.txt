<DOC>
<DOCNO> 374890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/dunya/adun.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beslan anneleri sığınmacı oluyor 
</HEADLINE>
<TEXT>


Acılı ana babalar, katliamın 1. yıldönümünde, Putin yönetiminin adil soruşturma yürütmediğini söyleyerek, 'İnsan hayatının değer taşımadığı bu ülkede yaşamak istemiyoruz' dediler 

Cenk Başlamış 


Rusya tarihinin en büyük terör eyleminin yaşandığı Beslan'daki okul baskınında çocuklarını kaybeden anneler, sorumluların bulunamamasını protesto etmek amacıyla yabancı ülkelerin kendilerine sığınma hakkı tanımasını istedi. 
Kafkasya'daki Kuzey Osetya'nın Beslan kasabasında 186'sı çocuk 331 kişinin öldüğü, 1000'e yakın kişinin de yaralandığı okul baskınının 1. yıldönümünde hayatını kaybedenler için yas törenleri düzenlendi, ağıtlar yakıldı. Kasaba halkı, olayın yıldönümünde baskın sırasında harabeye dönen 1 numaralı okulun spor salonunda toplandı. Kilise çanları aralıksız çalarken, çatısı çökmüş salon, ölen çocukların üzerinde isimlerinin yazıldığı çelenklerle çiçek bahçesine döndü. 
Baskının üzerinden bir yıl geçmesine karşın pek çok sorunun yanıtsız kalmasından iktidarı sorumlu tutan "Beslan anneleri", artık Rusya'da yaşamak istemediklerini söyledi. Beslanlı kadınlar adına konuşan Ella Tateyeva, "Trajedinin adil bir şekilde soruşturulacağına inancımız kalmadı. Artık insan hayatının hiçbir değer taşımadığı bu ülkede yaşamak istemiyoruz. Bizi kabul edecek herhangi bir ülkeye sığınmaya hazırız" dedi. Tateyeva, Rusya Devlet Başkanı Vladimir Putin'in baskınla ilgili davada tanık olarak ifadesinin alınmasını istedi ve kendisine, "1, 2 ve 3 Eylül günleri ne yaptığınızı öğrenmek istiyoruz" diye seslendi. 

Başarısız operasyon 
Rusya'da okulların açıldığı 1 Eylül 2004 tarihinde Çeçen terörist Şamil Basayev'in adamları, tören için bahçede toplanan 1000'den fazla öğrenci ve veliyi rehin almıştı. Aç ve susuz tutulan rehineleri kurtarmak için 3 Eylül'de aceleyle düzenlenen operasyon büyük bir başarısızlıkla sonuçlanmış ve çok sayıda kişi iki ateş arasında kalarak hayatını kaybetmişti. Baskına katılan 33 teröristten sadece Nurpaşa Kulayev ele geçirilebilmişti. Baskında 9 yaşındaki Türk kızı Alana Doğan da ölmüştü. 

Putin randevu verdi 
"Beslan anneleri", öncelikle çocuklarını koruyamadığı için iktidara tepki duyuyor. Teröristlerin büyük miktarda cephaneyi okula önceden sakladığı da ortaya çıkmıştı. Anneler ayrıca, baskın günlerinde kurulan operasyon merkezinin sürekli yalan bilgi verdiğini, operasyonun kötü hazırlandığını, rehinelerin bulunduğu spor salonuna tanklarla ateş açıldığını söylüyor. 
Bir yıldır Putin'le görüşmek isteyen annelerin beklediği randevu bugüne verildi. Putin'in kendilerini yas günü Kremlin'e çağırmasına tepki gösteren Beslanlı kadınlar, yine de daveti kabul etti. Kremlin'deki görüşmenin gergin geçmesinin beklenmesi nedeniyle medya çağrılmadı. 


</TEXT>
</DOC>
