<DOC>
<DOCNO> 351966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur44.html </URL>
<DATE> 2005/06/14/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Uzan Ailesinin Pamukova'daki eski çiftliği, Orman Bakanlığı'na devredildi 
</HEADLINE>
<TEXT>

     Tasarruf Mevduatı Sigorta Fonu’nca TMSF el konulan Sakarya’nın Pamukova İlçesi’ndeki Uzan ailesinin eski çiftliği, Çevre ve Orman Bakanlığı’na devredildi. 
     Pamukova İlçesi’ne bağlı Bakacak Köyü mevkiinde bulunan Uzan ailesinin eski çiftliğinin devir işlemi, Sakarya Orman Bölge Müdürü Hasan Yıldız ile TMSF Satış Komisyonu Sorumlusu Fethi Çalık arasında gerçekleştirildi. 
     Basına kapalı yapılan imza protokolünün ardından gazetecilerin sorularını yanıtlayan Çalık, çiftliğin de içinde bulunduğu 5.5 hektarlık alanın artık Çevre ve Orman Bakanlığı’nın tasarrufunda olduğunu söyledi. 
     Çiftliğin içinde bulunduğu alanın orman arazisi olduğunu ve yasal olmayan yollardan yapıldığını tespit ettiklerini kaydeden Çalık, "Yapıların içleri tamamen boşaltıldı. Yürüttüğümüz çalışmalarda tüm menkul mallar da paraya çevrildi. Bunlardan da yaklaşık olarak 1 milyon YTL gelir elde edildi. Çiftlikteki tüm TMSF personelini bölgeden çekiyoruz. Burada sadece bir traktör ile at kaldı. Bunların da satışını en kısa zamanda yapacağız" dedi. 
     Sakarya Orman Bölge Müdürü Yıldız ise arazinin Çevre ve Orman Bakanlığı tasarrufuna girdiğini belirterek, "Pazar günü Çevre ve Orman Bakanımız ile Milli Eğitim Bakanımız bölgemize gelerek, bir devir teslim anlaşması daha imzalayarak, burayı Milli Eğitim Bakanlığı’na devredecekler" diye konuştu. 
     
</TEXT>
</DOC>
