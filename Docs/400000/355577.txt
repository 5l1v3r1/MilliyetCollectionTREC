<DOC>
<DOCNO> 355577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/yasam/ayas.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Koyverdin gittun bizi Kazım' 
</HEADLINE>
<TEXT>


Türkiye'nin ilk Laz-Rock grubunun kurucusu, Karadeniz müziğinin özgün sesi Kazım Koyuncu, 33 yaşında kansere yenik düştü... 

MAGAZİN SERVİSİ 

"Nedense çok istedi bu konserin olmasını Kazım... Sağlık durumu hiç iyi değil. Kanser ciğerlerini tüketti. Solunumu tüplerle sağlanıyor. Bütün bu kötü tabloya karşın kalbi genç ya, direniyor... Doktorlar hiç ümitli konuşmuyor. Eğer onu kaybedersek o konsere çıkamam, iptal ederiz heralde..." 
Bu sözler, önceki gün 'Hey Gidi Karadeniz' gecesiyle ilgili görüşünü aldığımız Volkan Konak'a ait. Konak, kanser teşhisi konulduğu ilk günden bu yana bir abisi, hamisi gibi kol kanat gerdiği hemşehrisi ve meslektaşı Kazım Koyuncu'nun son nefesini vermeden birkaç saat öncesinin tablosunu bu sözlerle özetledi. 

'Şov devam etmeli' 
İnternet sitesinde hayranlarına, "Sağlığım nedeniyle geceye katılamayacağım. Karadeniz, özgür bir sudur. Bir olguya, bir kişiye bağımlı değildir. 'Hey Gidi Karadeniz' geceleri devam etmelidir" diyen Koyuncu, konsere saatler kala hayata veda etti. 

Açıkhava'da tören 
Yakınları Koyuncu'yu son yolculuğuna, son kez çıkmanın kısmet olmadığı Harbiye Açıkhava Tiyatrosu'ndan gönderme kararı aldı. Etnik rock müziğin genç yıldızı, bugün saat 11.00'de Açıkhava'da düzenlenecek törenle İstanbul'dan son yolculuğuna uğurlanacak. Koyuncu'nun cenazesi kiralanan özel bir uçakla Trabzon'a, oradan da toprağa verilmek üzere memleketi Hopa'ya götürülecek. 

Müziği kaldı yadig r 
6 aydır kanserle mücadele eden Koyuncu, Türkiye'nin ilk laz-rock grubu olan 'Zuğaşi Berepe'yi kurmuştu. Grup, 1995'te 'Va Mişkunan' Bilmiyoruz , 1998'de de 'İgsaz' Gidiyor adlı albümleri çıkardı. Grup dağılınca Koyuncu, 2001'de ilk solo albümü 'Viya'yı, 2004'te ise 'Hayde'yi çıkardı. Kanal D'nin 'Gülbeyaz' ve 'Sultan Makamı' dizilerine yaptığı müziklerle de adından söz ettirdi. 
'Hey Gidi Karadeniz' konseri Koyuncu'nun ölümü nedeniyle iptal edildi. "www.kazimkoyuncu.com" adresli site canlı renklerinden uzak, acı haberi duyuruyor. Sanatçının hayranları ise üzüntülerini internette şiir ve duygusal sözleriyle ifade ediyor. 


</TEXT>
</DOC>
