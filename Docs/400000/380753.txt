<DOC>
<DOCNO> 380753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/spor/spo02.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar ayaklandı 
</HEADLINE>
<TEXT>


Beşiktaş maçında polis tarafından dövülerek stat dışına çıkarılan Fenerbahçeliler hakkını hukuki yollardan arayacak. 60'a yakın taraftar, dava için kolları sıvadı 


Fenerbahçe taraftarı, Beşiktaş derbisinde yaşanan olayların peşini bırakmama kararı aldı. Sarı - Lacivertliler, İnönü Stadı'ndan polis zoruyla çıkarılmaları ve gözaltına alınmalarıyla ilgili gelişmeleri hukuki alana taşıma kararı aldı. Taraftarlar, Valilik, Emniyet Müdürlüğü ve Çevik Kuvvet'e dava açmaya hazırlanıyor. www.antu.com sitesinin çağrısı üzerine birleşen yaklaşık 60'a yakın taraftar, ortak avukatlara vekalet verdi. 
Bu arada antu.com'un forum sayfalarında olaylarla ilgili olarak yönetime sert eleştiriler geldi. Taraftarlar, stad dışına çıkarılırken cop kullanılması ve gözaltına alınmalarıyla ilgili yaşanan olaylar sırasında yönetimin sessiz kalmasına tepki gösterdi. Fenerbahçe sevgisinin ilk kez kendilerini zor duruma düşürdüğünü belirten Sarı - Lacivertliler, hukuki girişimler sırasında yönetimi de göreve davet ettiler. 

Tuncay sakatlandı 

Kayserispor maçına gözünü çeviren Fenerbahçe'de, dün akşam neşeli başlayan idmanda Tuncay'ın sakatlanması moralleri alt üst etti. Almanya'dan dönen Daum'un da katıldığı antrenmanda Serkan bir ara eline aldığı sopa ile Anelka ve Tuncay'a dönerek, "Hem cumartesi, hem de çarşamba günü gol atacaksınız. Yoksa sizi falakaya yatırırım" şeklinde espri yaparak, herkesi güldürdü. Ancak çift kalede Tuncay'ın sakatlanması bir anda neşeleri kaçırdı. Kemal ile girdiği ikili mücadelede sağ arka bileğinden sakatlanarak idmanı bırakan genç oyuncunun durumu bugün belli olacak. 

Saracoğlu endişesi 

Sarı - Lacivertliler'in futbol mabedi için büyük bir tehlike kapıda bekliyor. Önümüzdeki yıl Türkiye'yi ziyaret edecek olan Papa 16. Benedict'in, Katoliklere ait olduğu ileri sürülen gayrimenkulleri geri istemesi beklenirken, bu yerler arasında Şükrü Saracoğlu Stadı'nın bulunduğu Papaz'ın Çayırı olarak bilinen arazi de yer alıyor. Katolik Cemaati, Papaz'ın Çayırı'nın kendilerine ait olduğunu ve iade edilmesini istiyor. Bu gerçekleşirse, Fenerbahçe'nin stat için tazminat ödemesi gündeme gelecek. 


</TEXT>
</DOC>
