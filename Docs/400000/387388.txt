<DOC>
<DOCNO> 387388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo26.html </URL>
<DATE> 2005/10/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Trabzonspor'da Gökdeniz çalışmalara başladı... 
</HEADLINE>
<TEXT>

     Turkcell Süper Ligi'nin son 4 haftasını yenilgiyle kapatan Trabzonspor, hafta sonu sahasında Kayseri Erciyesspor ile yapacağı maçın hazırlıklarına başladı. 
     Teknik direktör Vahid Halilhodziç yönetiminde, Mehmet Ali Yılmaz Tesisleri'nde yapılan çalışmada sakatlıkları bulunan Fatih, Hasan Sönmez ve Fabiano takımdan ayrı koşu yaparken, Szmykowiak salonda çalıştı. 
     Sağlık Kurulu Başkanı Ahmet Çubukçu, Fatih'e bugün salonda yüklendirici testler yapıldığını belirterek, ''Fatih, bu hafta idman eksiğini tamamlaması ve teknik direktörün izin vermesi halinde Kayseri Erciyesspor maçında forma giyebilir'' dedi. 
     Çubukçu, Szmykowiak'ın ise gelecek haftadan itibaren takımdan ayrı olarak koşulara başlayacağını belirtti. 
     Antrenmanın son bölümünde teknik direktör Vahid Halilhodziç, isteksiz gördüğü Özgür'ü çalışması için salona gönderdi. 
     
     GÖKDENİZ, ÇALIŞMALARA BAŞLADI 
     PFDK tarafından 10 ay ceza alan Gökdeniz Karadeniz, 1,5 aylık bir aradan sonra bugün takımla birlikte çalışmalara başladı. 
     Geçen hafta teknik direktör Halilhodziç ve kulüp başkanı Atay Aktuğ ile görüştükten sonra idmanlara çıkmasına izin verilen Gökdeniz, başkan Aktuğ tarafından kendisine röportaj yasağı getirildiğini ve bu nedenle bir açıklama yapmayacağını söyledi. 
     Gökdeniz'in askerliğinin de bugün tecil edildiği kaydedildi. 
     -TRANSFER İSTEĞİ- Teknik direktör Halilhodziç'in ara transferde takıma takviye yapılmasının şart olduğunu yönetim kuruluna ilettiği kaydedildi. 
     3 oyuncu talep eden Halilhodziç'in 2 yabancı oyuncunun alınması istediğinde bulunduğu öğrenildi. Böyle bir durum halinde, bordo-mavili takımın ara transferde 2 yabancı oyuncuyla yollarını ayıracağı belirtildi. 
     
</TEXT>
</DOC>
