<DOC>
<DOCNO> 351655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/ekonomi/eko02.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın en büyük sınır ötesi birleşmesi 
</HEADLINE>
<TEXT>


İtalya'nın en büyük bankası UniCredito, Almanya'nın en büyük ikinci bankası olan HypoVereinsbank'ı satın alıyor 

MURAT ÖĞÜTÇEN 

İtalya'nın en büyük bankası UniCredito, Almanya'nın en büyük ikinci bankası olan HypoVereinsbank'ı alarak, Avrupa'nın en büyük sınır ötesi banka birleşmesini gerçekleştiriyor. Satın alma yaklaşık 20 milyar euro değerinde olacak. Satınalma sonrasında UniCredito, Avrupa'nın dokuzuncu büyük bankası olması yanında beşinci büyük finansal grubu haline de gelecek. Birleşme sonucu, bankanın toplam müşteri sayısı 28 milyonu aşarken, aktif büyüklüğü 733 milyar euroya ulaşacak. Haberin duyulması üzerine iki bankanında hisse senetleri yüzde 4 yükseldi. 
İki bankanın yaklaşık 130 bin çalışanı olacak. Toplam 7 bin şubeye sahip banka, Doğu Avrupa'da lider konuma yükselecek, 19 ayrı ülkede operasyonları bulunacak. 
Birleşik bankanın yöneticiliğini UniCredito CEO'su Alessandro Profuma üstlenecek. Profuma, anlaşmanın tamamlanması sonrasında, finansal disiplinin kendileri için en önemli konu olacağını ifade etti. Anlaşma uyarınca UniCredito, her HVB hissesine karşılık beş UniCredito hissesi verecek. Türkiye'de ise UniCredito - Koç ortaklığı, Yapı Kredi Bankası'nın yüzde 57.42'sini almıştı. 
İtalyan UniCredito, Almanya'nın ikinci büyük bankası HVB için yaptığı alım girişiminin tamamlanması halinde doğu Avrupa'da 7 bin, Almanya'da ise 2 bin kişiyi işten çıkartmayı planlıyor. 

Yedi bankanın birleşmesiyle kurulmuştu UniCredito'nun ilk çeyrek k rı, geçen yıl aynı döneme göre yaklaşık yüzde 50 artarak 693 milyon euroya çıktı. UniCredito, yedi İtalyan bankasının birleşmesinden kuruldu. 
Banka, Orta ve doğu Avrupa'da lider konumunda. UniCredito'nun dünya genelinde 4.442 şubesi, beş de deniz aşırı şubesi bulunuyor. UniCredito'nin 69 bin, HVB'nin ise 9.8 milyon müşterisi ve 60 bin çalışanı var. HVB, yedi yıl önce Hypo- Bank ile B. Vereinsbank'ın birleşmesi ile kuruldu. 




</TEXT>
</DOC>
