<DOC>
<DOCNO> 387782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonyas17.html </URL>
<DATE> 2005/10/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
"Ferrarisi'ni Satan Bilge"nin yazarı Türkiye'de... 
</HEADLINE>
<TEXT>

     "Ferrarisi’ni Satan Bilge" adlı kitabı Türkiye’de de çok satanlar listesinde yer alan Robin S. Sharma, bir guru değil, son derece sıradan bir insan olduğunu belirterek, "İnsanlar benim kitaplarımı beğeniyorlar. Çünkü, benim gerçek bir insan olduğumu anlayabiliyorlar" dedi. 
     Sharma, ocak ayında Türkiye’de vereceği "Elit Performance" adlı "Yaşamda Liderlik Semineri"ni tanıtmak amacıyla İstanbul’da basın toplantısı düzenledi. 
     Sözlerine, Türkiye’de olmaktan duyduğu mutluluğu vurgulayarak başlayan Sharma, "Şu ana kadar İstanbul’da gördüklerim, beni inanılmaz etkiledi. Bu harika ülkeye yapacağım birçok ziyaretin ilki olacak bu..." diye konuştu. 
     Sharma, ocak ayında Türkiye’de vereceği seminerde insanların hayatlarını en iyi şekilde nasıl yaşayabileceklerini anlatacağını bildirdi. 
     Kitabının 44 ülkede çok satanlar listesinde yer aldığını, ancak hiçbir ülkede Türkiye’deki kadar hızlı bir satış grafiği çizmediğini kaydeden Sharma, "Bunun 3 sebebi var. Birincisi, kitabın çok basit bir dili var. İkincisi, birtakım felsefelerle insanların nasıl daha iyi bir hayat yaşayabileceğini gösteriyor. Üçüncüsü, bu kitap gerçekten işe yarıyor" dedi. 
     Kitaptaki "Julian Mantle" karakterinin aslında kendisi olduğunu da açıklayan Sharma, daha önce avukatlık yaptığını ve bir gün hayatına baktığında içinde bir boşluk olduğunu gördüğünü söyledi. 
     
     "ASIL NEYİN ÖNEMLİ OLDUĞUNU DÜŞÜNMÜYORUZ" 
     Robin S. Sharma, konuşmasına şöyle devam etti 
     "Bir avukat olarak son derece başarılıydım, ama kendi içimde bir boşluk hissediyordum. Gerçekten hayatımdan memnun değildim ve kendi içimde bir yolculuğa çıktım. Hayatlarımızı sürekli bir yerden bir yere koşturarak geçiriyoruz, ama hayatımızda asıl neyin önemli olduğunu düşünmüyoruz. Ben bir guru değilim, son derece sıradan bir adamım. 
     İnsanlar benim kitaplarımı beğeniyorlar. Çünkü, benim gerçek bir insan olduğumu anlayabiliyorlar. İnsanların hayatlarında zaman zaman verdikleri mücadeleleri ben de veriyorum. Benim de hayatta acı duyduğum, mücadele etmek zorunda kaldığım zamanlar oldu." Sharma, kitabının 2006 yılında filme çekileceğini ve bu filmde kendisinin de yer alacağını sözlerine ekledi. 
     
</TEXT>
</DOC>
