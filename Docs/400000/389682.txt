<DOC>
<DOCNO> 389682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/siyaset/axsiy02.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aşırı sağ tehdit değil' 
</HEADLINE>
<TEXT>


Siyaset Belgesi'nde bölücülük, irtica, aşırı sol öncelikli iç tehdit olarak kaldı. Aşırı sağ ise 'tehdit' kapsamından çıkarılarak 'gözlem altına alınması gereken unsur' diye tanımlandı. Ege'de karasularını genişletmek 'savaş nedeni olarak' korundu 

Barkın Şık - Ankara 


Milli Güvenlik Kurulu'nda uygun bulunan yeni Milli Güvenlik Siyaset Belgesi'nde MGSB , Yunanistan'ın Ege'de karasularını 6 milin üzerine çıkarması 'Casus Belli' savaş nedeni olarak kaldı. "Özel milli siyaset belgeleri" ve "eylem planları"na yer verilmeyen MGSB'de "asitmetrik tehdit" kavramı ilk kez yer alırken, aşırı sağ öncelikli iç tehdit olmaktan çıkarıldı. Bir önceki taslak belgede askerin iç güvenliğe ilişkin tırpanlanan yetkileri de yeni belgeye alındı. 

'Casus Belli' korundu 
Bakanlar Kurulu'na sevk edilen 25 sayfalık yeni MGSB'nin dış güvenlikle ilgili bölümünde sıralama yapılmaksızın Türkiye'nin etrafındaki komşularının Türkiye'nin güvenlik stratejisine etkileri değerlendirildi. Yunanistan'la ilgili değerlendirmede, Kardak gibi Ege Denizi'nde aidiyeti tartışmalı 100'den fazla adacık için taviz verilmemesi ve bu konuda kararlı politika izlenmesi gerektiği kaydedildi. 
Yunanistan'ın karasularını 6 milin üzerine çıkardığını ilan etmesinin Türkiye'nin Ege'deki menfaatları açısından kabul edilemez olduğunun ifade edildiği belgede, bunun "Casus Belli" savaş nedeni sayılacağı "diplomatik bir dil"le ifade edildi. 
MGK kaynakları, Yunanistan parlamentosunun 1994'te kabul ettiği "19 Mayıs 1919 Pontus Rumlarına dönük soykırım günüdür" kararını, 25 Nisan 1996'da kabul ettiği "Ermeni soykırımını tanıma" kararını ve 1998'de kabul ettiği "14 Eylül 1922 Küçük Asya soykırım günü" kararını kaldırmadan, Türkiye parlamentosunca alınan bir kararın ortadan kalkmasının mümkün olmadığını vurguladı. 

Askerin istediği oldu 
Belgede askerin önceki taslakta tırpanlanan yetkilerine yeniden yer verildi. Önceki taslak belgede iç güvenliğin tehlikede olduğu durumlarda askerin kullanımına getirilen "kaçınılmaz" olma şartı yeniden "gerektiğinde" ifadesiyle değiştirildi. Böylece askerlerin istediği doğrultuda genel bir tanımlama yerine, askere daha fazla inisiyatif veren "gerektiğinde" ifadesi kullanılmış oldu. 
Belgede diğer önemli maddeler de şöyle 
Bölücülük, irtica ve aşırı sol öncelikli iç tehdit olarak varlıklarını korudu. Aşırı sağ ise "tehdit" algılamasından çıkarılıp "gözlem altına alınması gereken unsur" olarak tanımlandı. Türkiye'nin Doğu Akdeniz'deki güvenliğinin temel taşlarından olan Kıbrıs'taki hak ve menfaatların korunması öncelikli hedef olarak yer aldı. 1960 garanti anlaşmasından doğan ada üzerindeki hakların korunması, Kıbrıs Türkünün azınlık konumuna düşürülmemesi, soruna adil, kalıcı ve yaşayabilir çözüm bulunması gerektiği belirtildi.İlk kez MGSB'ye giren "asimetrik tehdit" değerlendirmesi kapsamında, uluslararası terörizm, uyuşturucu ve insan ticareti gibi sorunların yanı sıra kitle imha silahları da güvenliği tehdit eden unsur olarak belgede yer aldı.Özellikle uluslararası terörizmin Türkiye'ye ve Türkiye'nin yurtdışındaki çıkarlarına zarar vermesinin önlenmesi gerektiği vurgulandı. Kitle imha silahlarıyla ilgili atıf özellikle son dönemde İran'ın nükleer faaliyetleriyle ilgili gelişmeler nedeniyle önem taşıyor.İşsizlik, gelir dağılımındaki dengesizlik, bölgesel gelişmişlik farkları gibi ekonomiden kaynaklanan sorunlar yurtiçinde genel asayişe etki eden ve mücadele gerektiren noktalar olarak değerlendirildi. 

</TEXT>
</DOC>
