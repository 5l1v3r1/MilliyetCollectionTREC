<DOC>
<DOCNO> 356440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/ekonomi/eko05.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdemir en değerli taşımız olacak' 
</HEADLINE>
<TEXT>


EKONOMİ SERVİSİ 

Özelleştirilme süreci başlayan Erdemir'in taliplerinden dünyanın en büyük çelik üreticisi Mittal Steel' in sözcüsü Nicola Davidson, özelleştirmede başarılı olmaları halinde, Erdemir'in Avrupa'daki üretimleri açısından "taçlarındaki en değerli taş" olacağını söyledi. 
Şirketin sözcüsü Nicola Davidson ve Finans Direktörü Ondra Otradovec, İstanbul'da düzenledikleri toplantıda Mittal'in Erdemir'i global bir şirket haline getirecek "doğru ortak" olduğunu vurguladılar. Mittal'in 150 ülkeye satış yaptığını kaydeden Davidson, şöyle devam etti "Erdemir'in odağı iç pazar olacak. Ulusal pazar paylarını artırmak tüm Mittal Steel şirketleri için bir önceliktir." 
Davidson, Güngör Uras'ın geçtiğimiz pazar Milliyet Business'taki yazısında Erdemir'in alınması halinde Mittal'in vitrininde süs olacağına ilişkin yorumunun anımsatılması üzerine, "Bu doğru değil. Ortak olduğumuz şirketleri büyütmeyi istiyoruz. Erdemir süs olmak için pahalı bir yatırım" dedi. 


</TEXT>
</DOC>
