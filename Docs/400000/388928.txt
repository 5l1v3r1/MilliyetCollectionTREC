<DOC>
<DOCNO> 388928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/siyaset/axsiy02.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ermeni mi' tartışması 
</HEADLINE>
<TEXT>


Vakit gazetesinin yazısı, AKP'li Toprak'ın sözleri üzerine Rektör Aşkın'ın Ermeni olup olmadığı tartışması başladı 

Van DHA 


Van Yüzüncü Yıl Üniversitesi Rektörü Prof. Yücel Aşkın, şimdi de Ermeni olup olmadığı tartışmasıyla gündeme geldi. İddiaların kesinlikle doğru olmadığını belirten rektörün eşi Yrd. Doç. Dr. Oya Aşkın, "Bunlar onur kırıcı şeyler. Ne yapmak istiyorlar anlayamıyorum" diyerek tepki gösterdi. 
Vakit gazetesinde, 10 Haziran'da Aşkın'ın ünlü tiyatro yönetmeni Ermeni Agop Güllü'nün torunu olduğu iddia edilmişti. Gazetede, "Aşkın'ın sonradan 'müslüman' olmuş Ermeni kökenli bir dedenin torunu olduğu ortaya çıktı. Dedesi İslamla şereflenen rektörün 'yeniden dönüp dönmediği' merak ediliyor" ifadesi yer almıştı. 
Ermeni cemaatine yönelik yayın yapan Agos'ta da 24 Haziran'da Vakit gazetesi kınanarak, "Aşağılama çok yakışıksızdır" denilmişti. 
Aşkın'ın tutuklanmasına yönelik tartışmalar sürerken, iddia Almanya'da bulunan AKP Aksaray Milletvekili Ramazan Toprak tarafından da gündeme getirildi. Toprak, "Ermenilerin göz diktiği Van'a biz Ermeni kökenli rektörü atıyoruz" yönündeki sözleri söylemediğini belirtti. Toprak, bunu sadece gazetelerin yazdığını hatırlattığını söyledi. 



</TEXT>
</DOC>
