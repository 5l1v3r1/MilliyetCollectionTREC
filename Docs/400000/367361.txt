<DOC>
<DOCNO> 367361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonsiy06.html </URL>
<DATE> 2005/08/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ankara'da Barzani rahatsızlığı 
</HEADLINE>
<TEXT>

     Irak Kürdistan Demokrat Partisi Başkanı Mesut Barzani’nin "Anayasaya sekiz yıl sonra için self- determinasyon referandumunu koydurmak için görüş birliğine vardık" açıklaması, Türkiye’de rahatsızlık yarattı. 
     Mesut Barzani’nin açıklamaları, Ankara’da değerlendiriliyor. Barzani’nin referandum konusunda anlaşma sağlandığı sözleri, Ankara’da olumlu karşılanmadı. Buna karşın, Irak’taki anayasal sürecin "uzun ve zor bir süreç" olacağını, anayasanın sonunda tam nasıl şekilleneceğinin bu aşamada belli olmadığı ifade ediliyor. 
     Bir Türk yetkilisi, "Anayasa tasarısı daha Geçici Meclis’e gidecek. Daha sonra halk oyununa sunulacak. 
     Bakacağız. Barzani’nin istediği olursa memnum olmayız" görüşünü dile getirdi. 
     Öte yandan, ABD’nin Barzani’nin talebi konusunda ne gibi bir tavrı takınacağı merak ediliyor. Türk yetkilisi, "ABD’nin bir bütün ve tek Irak istiyor. Dışişleri Bakanı Condoleezza Rice, ’federalizmin ötesinde bir şey olmayacak’ dedi. ABD’nin öyle taahhütleri var. Her birlikte izliyoruz. ABD’nin böyle bir şey arzu ettiğini sanmıyoruz." 
     
     DIŞİŞLERİ YALNIZCA IRAK'I İLGİLENDİRMEZ 

     Dışişleri Bakanlığı Sözcüsü Namık Tan, Irak’ta kısa veya orta vadede bölünmeyi hedefleyenler varsa bunun yalnızca Irak’ı ilgilendiren bir sorun olmaktan çıkacağını, ancak Türkiye’nin, Irak halkının böyle bir ihtimale fırsat tanımayacağına inandığını söyledi. 
     Tan, "Kürtlere referandum hakkı verilmesi maddesinin" Irak Anayasası’na eklenmesiyle ilgili soru üzerine, Türkiye’nin, Irak’taki siyasi süreci ve yeni anayasa hazırlama çalışmalarını ülkenin birliğini ve toprak bütünlüğünü güvence altına almayı hedefleyen bir çalışma olarak değerlendirdiğini belirtti. 
     Tan, "Eğer bununla Irak’ta kısa veya orta vadede bölünmeyi hedefleyenler varsa bu yalnızca Irak’ı ilgilendiren bir sorun olmaktan çıkar. Ancak Türkiye, Irak halkının böyle bir ihtimale esasen fırsat tanımayacağına inanmaktadır" dedi. 
     Irak Kürdistan Demokrat Partisi Başkanı Mesut Barzani, ABD’nin Bağdat Büyükelçisi Zalmay Halilzad’la dün Selahaddin’de görüştükten sonra yaptığı açıklamada, Kürt halkına 8 yıl sonra kendi kaderini tayin etmesine yönelik referandum hakkı verilmesi için Irak Anayasası’nda gerekli düzenlemelerin yapılması konusunda anlaştıklarını belirtmişti. 
     
</TEXT>
</DOC>
