<DOC>
<DOCNO> 371515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur13.html </URL>
<DATE> 2005/08/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Berrin’in başına maganda kurşunu saplandı 
</HEADLINE>
<TEXT>

     
     İsmail AKDUMAN SAMSUN, DHA 
     
ŞANLIURFA’dan 15 gün önce Ordu’nun Fatsa ilçesi Bolaman Beldesi’ne fındık toplamaya gelen Canpolatlı ailesinin 6 yaşındaki kızları Berrin Canpolatlı, kaldığı çadırda maganda kurşununa hedef oldu. Başından yaralanan küçük kız, Samsun Devlet Hastanesi Yoğun Bakım Ünitesi’nde yaşam mücadelesi veriyor. 
     Olay, dün akşam Fatsa ilçesi Bolaman Beldesi Korucuk Köyü nde meydana geldi. 15 gün önce Şanlıurfa’dan fındık toplamak için 40 kişilik bir grup ile bölgeye gelen Canpolatlı ailesi, gündüz fındık toplayıp gece de kurdukları çadırda yaşamaya başladı. Dün sabah 4 çocuğu ile birlikte fındık toplamaya giden 38 yaşındaki anne Şükran ile 43 yaşındaki baba Abdulkadir Canpolatlı, akşam çadırlarına geri dönüp yatmaya hazırlanırken, çadırların bulunduğu bölgeye 500 metre uzaklıkta yapılan düğünden rastgele havaya ateş açıldı. Düğünde atılan kurşunlardan biri çadırı üstten delerek yatağın içinde oturan 6 yaşındaki Berrin Canpolatlı’nın kafasına saplandı. Kanlar içinde yerde kalan minik kı,z önce Fatsa Devlet Hastanesi’ne daha sonra da Samsun Devlet Hastanesi’ne kaldırıldı. Ameliyata alınan Berrin Canpolatlı’nın kafasındaki kurşun çıkarıldı. Küçük kız şimdi Yoğun Bakım Ünitesi’nde yaşam mücadelesi veriyor. Doktorlar Canpolatlı’nın hayati tehlikesinin devam ettiğini söyledi. 
     Küçük kızın dayısı 42 yaşındaki Ali Canpolatlı, çadırın 500 metre ilerisinde düğün olduğunu ve oradan silah sesleri geldiğini söyledi. Daha sonra yeğeninin birden yere düştüğünü belirtti. Kanlar içinde kalan yeğenini hemen hastaneye götürdüklerini belirten dayı Canpolatlı, suçluların yakalanmasını istedi. 
     Jandarma konuyla ilgili geniş çaplı soruşturma başlattı. 
     
</TEXT>
</DOC>
