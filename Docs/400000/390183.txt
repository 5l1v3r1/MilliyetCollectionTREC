<DOC>
<DOCNO> 390183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy21.html </URL>
<DATE> 2005/10/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Elkatmış Bu tür kurumlar ihmal edilmiştir 
</HEADLINE>
<TEXT>

     TBMM İnsan Haklarını İnceleme Komisyonu Başkanı Mehmet Elkatmış, Malatya Çocuk Yuvası’ndaki olayı, "Orada bir vahşet işlenmiştir" diye değerlendirdi. 
     Elkatmış, "Bu tür kurumlar ihmal edilmiştir. İhmal edilmemiş olsalardı bu hale gelmezlerdi" dedi. 
     Mehmet Elkatmış, AA muhabirine, Malatya Çocuk Yuvası’nda çocuklara şiddet uygulanmasıyla ilgili olarak yaptığa açıklamada, olayı "vahşet" diye değerlendirdi. Yuvaya emanet edilen çocuklara böyle davranılamayacağını vurgulayan Elkatmış, "Orada bir vahşet işlenmiştir. Bunun üzerine de bütün gücümüzle, yasal yollardan gideceğiz" dedi. 
     Bu olayın ortaya çıkması ile çocuk yurtlarındaki bazı gerçeklerin de ortaya çıktığını dile getiren Elkatmış, "Demek ki böyle olaylar olabiliyor. Ona göre tedbirlerin alınması lazım" diye konuştu. 
     Elkatmış, bu konuları araştırmak üzere, komisyon bünyesinde alt komisyon oluşturduklarını söyledi. Elkatmış, komisyon olarak yaklaşık 50 ile gittiklerini ve oralardaki çocuk yurtları ve huzurevleri gibi 
     kurumları "mercek, gözlem altına" aldıklarını belirtti. 
     Ziyaretlerin basında yer alması nedeniyle kurumların, komisyon üyelerinin geldiğinden haberdar olduklarını, bu nedenle de çocuk yurtları ve huzurevlerinde pek olumsuz bir şey tespit etmediklerini ifade eden Elkatmış, cezaevleri, karakollar, çocuk yurtları, huzurevleri ve sağlık kuruluşları gibi kurumları ziyaret ettiklerini sivil toplum örgütleri ile görüştüklerini bildirdi. 
     
     "ÇOCUKLARLA TEK TEK GÖRÜŞÜYORDUM" 
     Mehmet Elkatmış, "Bu ziyaretlerimiz sırasında pek şikayet gelmiyordu. Ancak ben yine de bütün görevlileri dışarıya çıkarıp çocuklarla tek tek görüşüyordum" dedi. 
     İstanbul’da bir rehabilitasyon merkezini ziyaret ederek çocuklarla görüştüğünü anımsatan Elkatmış, çocukların kendisinden bilgisayar ve daha çok oyun alanları ve faaliyetleri istediklerini kaydetti. 
     Elkatmış, huzurevleri ziyaretlerinde ise yaşlıların, "daha çok gezmek", "Kapadokya’yı ve Mevlana’yı görmek" gibi isteklerde bulunduklarını söyledi. Elkatmış, yetkililerden bu talepleri yerine getirmelerini istediklerini belirtti. 
     TBMM İnsan Hakları Komisyonu Başkanı Elkatmış, ziyaretlerinde "işkence, kötü muamele" gibi şikayetler duymadıklarını, ancak kendilerinin gördüğü ve yöneticilerin de kabul ettiği, fiziki şartların ve personelin yetersizliğinden, kapasite azlığından bahsedildiğini anlattı. 
     
     "GÖZALTINDA TUTACAĞIZ" 
     Elkatmış, komisyon üyesi arkadaşlarının iddialar üzerine, geçen aylarda Saray Rehabilitasyon Merkezi’ne giderek incelemelerde bulunduğunu ve bir rapor hazırladıklarını kaydetti. Devlet Bakanı Nimet Çubukçu’nun da ABD’deki Uluslararası Zihinsel Engellilik ve Psikiyatride İnsan Hakları Kuruluşu’nun, Türkiye’deki rehabilitasyon merkezleri ile ilgili hazırladığı "kapalı kapılar ardında" başlıklı rapor hakkında komisyona bilgi verdiğini dile getiren Elkatmış, Ramazan Bayramı’ndan sonra, komisyon olarak çocuk yurtları ve rehabilitasyon merkezi gibi kurumlara habersiz ziyaretlerde bulanacaklarını söyledi. Elkatmış, "Oralarda neler yapıldı ve değişen neler oldu sorularına yanıt bulmak için sık sık yetkililerde de görüşeceğiz. Yani gözaltında tutacağız" dedi. 
     Bu tür kurumların ihmal edildiğini belirten Elkatmış, "İhmal edilmemiş olsalardı bu hale gelmezlerdi" diye konuştu. 
     Elkatmış, bu kurumlara gerekli maddi kaynak aktarılmadığını ve yasal boşluk olduğunu söyledi. Bu boşluğu gidermek için Özürlüler İdaresi Yasası’nın çıkarıldığını ifade eden Elkatmış, "Sayın Bakan komisyona bilgi verirken, yurtlarda kalan çocuklar için koruyucu aile sisteminden bahsetti. Sayın Bakan, bu ailelere ayda 300 milyon lira nakdi yardım yapılacağını söyledi" dedi. 
     
     "BAKANLIĞA 17 TRİLYON LİRA AKTARILDI" 
     Yasa ile özel çocuk yuvası ve rehabilitasyon merkezi açılmasına izin verildiğini vurgulayan Elkatmış, Bakan Çubukçu’nun, sadece Antalya’da 17 özel yuva ve merkez açıldığını ve onlara kaynak aktardıklarını söylediğini kaydetti. Elkatmış, Çubukçu’nun, çocukların okula servisle gitmelerini sağlamak için Milli Eğitim Bakanlığı’na 17 trilyon lira kaynak ayrıldığını belirttiğini de ifade etti. 
     Çocuk yuvalarında görevlendirilen personelin yetişmiş uzman olmaları gerektiğine işaret eden Elkatmış, yuvalarda, ayrıca fizyoterapist, psikolog ve sosyal hizmetler uzmanlarının görevlendirilmesi gerektiğini bildirdi. 
     Öte yandan, töre ve namus cinayetleri ile kadınlara ve çocuklara yönelik şiddetin önlenmesi amacıyla kurulan Meclis araştırma komisyonu üyesi, CHP İzmir Milletvekili Canan Arıtman, Komisyon Başkanı Fatma Şahin’e gönderdiği yazıda, Malatya Çocuk Yuvası’nda çocuklara uygulanan şiddetin toplumda derin bir infiale neden olduğunu ifade etti. 
     Komisyonun yuvada inceleme yapmasının doğru olacağını düşündüğünü belirten Arıtman, "Bebeklere uygulanan şiddetin takipçisi olmazsak, bu konudaki duyarlılığımızı göstermezsek, araştırma komisyonumuzun yapacağı tüm çalışmaların kamuoyunda güvenirliliği ve samimiyeti sorgulanacaktır" dedi. 
     
</TEXT>
</DOC>
