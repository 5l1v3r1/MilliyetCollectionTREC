<DOC>
<DOCNO> 355487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur33.html </URL>
<DATE> 2005/06/25/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Hamile inek su dolu belediye rögarına düştü, 3.5 saatte kurtarıldı 
</HEADLINE>
<TEXT>

     Edirne'de derenin içinden geçen, içi su dolu belediye rögarına düşen 5 aylık gebe inek, itfaiye, Belediye Fen İşleri Müdürlüğü ve Edirne Arama Kurtarma Derneği'nin EDAK 3,5 saatlik çalışması sonucu kurtarıldı. 
     Yavuz Tezgel'e ait büyükbaş hayvanlardan biri, kent girişindeki Atatürk Bulvarı Bölge Trafik Müdürlüğü'nün karşısında bulunan köprünün altından geçmek isterken, içi su dolu belediye rögarına düştü. 
     Tezgel, bunun üzerine durumu itfaiyeye bildirdi. Olay yerine, Belediye Başkanlığı Fen İşleri Müdürlüğü'nden 2 kepçe, EDAK ve itfaiye ekipleri gelerek 5 aylık gebe ineği kurtarmak için çalışma başlattı. 
     Ekipler, ineğin düştüğü rögarın çevresini kepçe yardımıyla genişleterek hayvanın boğulmasını önledi. Daha sonra EDAK ekiplerinin yardımıyla Fen İşleri Müdürlüğü'ne bağlı personel, boynuna halat bağladıkları ineği çekerek içine düştüğü rögardan kurtardı. 
     Yaklaşık 3,5 saatlik çalışmanın ardından kurtarılan ineğin, kafasından hafif yara aldığı ve güçlükle ayakta durduğu gözlendi. 
     
</TEXT>
</DOC>
