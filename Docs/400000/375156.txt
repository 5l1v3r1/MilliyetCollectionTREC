<DOC>
<DOCNO> 375156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur11.html </URL>
<DATE> 2005/09/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Düğünde, silahlar çelik kasaya konuldu 
</HEADLINE>
<TEXT>

     Soner KOCAER DHA 

      NAİMİ Aşireti liderlerinden Sıraç İnce'nin oğlunun Antalya'da yapılan düğününe, Silaha hayır’ kampanyası damgasını vurdu. Aşiret lideri İnce, 28 yaşındaki oğlu Yunus Emre İnce ile 25 yaşındaki Burçin Temel'in düğün törenine gelen misafirleri kapıda karşılayarak, silahlarını teslim aldı. Silahlar, düğün sonuna kadar çelik bir kasada tutuldu. 
     Antalya'da restoran işleten Yunus Emre İnce ile Burçin Temel, bu akşam Tarım İl Müdürlüğü bahçesinde düzenlenen törenle dünya evine girdi. Şanlıurfalı Naimi Aşireti liderlerinden Sıraç İnce, Silaha hayır’ kampanyasının damgasını vurduğu düğüne gelen davetlileri karşılayarak silahlarını kapıda teslim aldı. İnce, silahları düğün sonuna kadar korunmak üzere çelik bir kasaya kilitledi. 
     
     DAVETİYEDE SİLAH'A HAYIR LOGOSU 
     Düğün davetiyelerine Silaha hayır’ logosu bastırdıklarını da ifade eden Yunus Emre İnce, Silahların düğünümüze gelmesini istemiyoruz. Sadece bizim değil, hiçbir düğüne silah girmesini istemiyoruz. Çünkü silah giren düğünlerin sonu hüsranla bitmeye başladı'' dedi. Burçin Temel ise, Biz bir ilki gerçekleştirdik. İnsanların sağduyulu olmalarını istiyoruz. Bizim başlattığımız bu davete herkesin katılmasını istiyoruz'' diye konuştu. 
     Aşiret düğününe gelen tüm konuklara ise, üzeri siyah bantla çevrili Silaha hayır’ rozeti dağıtıldı. Dolarların havada uçuştuğu düğünde, silahını kasaya teslim eden Reşat Kaya ve Veysel Taşçı, bu kampanyaya gönüllü olarak katıldıklarını, gerekirse silahlarını devlete sonsuza dek teslim etmeye hazır olduklarını ifade etti. 
     Düğünde, semazenlerin gösterisi ve davul şov izleyenlerden büyük ilgi gördü. 
     
</TEXT>
</DOC>
