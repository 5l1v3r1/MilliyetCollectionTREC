<DOC>
<DOCNO> 393342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun43.html </URL>
<DATE> 2005/11/09/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AB, Türkiye belgelerini açıkladı Uygulama vurgusu... 
</HEADLINE>
<TEXT>

     AB Komisyonu, Türkiye'ye ilişkin strateji ve değerlendirmelerini içeren belgelerini onaylayarak açıkladı. AB, Türkiye'deki reform hızının 2005'te yavaşladığını, ilerlemeye rağmen uygulamanın hala eşit düzeyde gerçekleştirilemediğini açıkladı. 
     Komisyonu, Türkiye ile ilgili yıllık İlerleme Raporu ve Türkiye için kısa ve orta vadeli hedefleri belirleyen Katılım Ortaklığı Belgesi'ni KOB bugünkü toplantısında onaylayarak basına dağıtırken, genişleme konusundaki genel strateji belgesi ve Balkan ülkelerine ilişkin raporlar da açıklandı. 
     AB'nin yürütme organı olan Komisyon'un, karar organı Konsey'in onayına sunduğu belgelerin içeriği hakkında bugün bir basın toplantısı düzenleyecek olan Komisyon'un genişlemeden sorumlu üyesi Olli Rehn, soruları da yanıtlayacak. 
     Belgelerde, Türkiye'deki insan hakları ve reform süreci unsurları ayrıntılı olarak ele alınırken, kısa ve orta vadeli beklentiler de dile getiriliyor. 
     
     REHN, ORHAN PAMUK DAVASINI İŞARET ETTİ 

     AB Komisyonu'nun genişlemeden sorumlu üyesi Olli Rehn, Türkiye'nin Kopenhag siyasi kriterlerine saygı göstermeyi sürdürdüğünü, ülkede köklü reformlar yapıldığını, ancak reformların uygulanmasında son dönemde yavaşlama görüldüğünü söyledi. 
     AB Komisyonu'nun genişleme raporlarının onaylanması ve açıklanmasından sonra basın toplantısı düzenleyen Rehn, Türkiye konusunda yaptığı değerlendirmede, Türkiye'nin İlerleme Raporu'nda, bu ülkede köklü reformlar yapıldığına işaret edildiğini ve Kopenhag siyasi kriterlerine uyumun sürdüğünü söyledi. 
     Rehn, reformların pratik uygulanmasında bu yıl bir yavaşlama hissedildiğini de söyleyerek, yeni çabalar gereğinden söz etti. 
     Olli Rehn, Türkiye'nin kadın hakları, sendikalar, Müslüman olmayan azınlıkların hakları konusunda reformları sürdürmesi gerektiğini belirtti. 
     "Türkiye, bundan sonra çabalarını hızlandırmalı" diyen Rehn, şunları söyledi "Türkiye raporuna yakından bakacak olursanız son derece objektif ve dengeli bir değerlendirmede bulunulduğunu görürsünüz. Karma bir tablo var karşımızda bir tarafta cesur ve ilerici reformlar yapıldı, ifade özgürlüğü, kadın hakları gibi. Ancak, uygulamada hala sorunlar sürüyor. Bir takım temel sorunların aşılması gerektiğini vurgulamamız gerekiyor. Türkiye Kopenhag siyasi kriterlerini tam olarak yerine getirse bile Ankara'nın çabalarını insan hakları ve hukukun üstünlüğünü uygulamaya yoğunlaştırması gerekiyor. Siyasi kriterleri yerine getirmek tam üyelik müzakerelerini başlatmak için gerekli ancak yeterli değil". 
     Rehn'in konuşmasından satır başları şöyle 
     Türkiye'nin yeni reformlara ihtiyacı var. 
     Türkiye'nin işkence ve kötü muameleye sıfır tolerans çerçevesinde yapılması gerekenleri yapacağını düşünüyoruz. Savcıların soruşturmalarını iyi yapmalarını istiyoruz. 
     İfade özgürlüğünün basın da dahil uygulamaya koyması gerekiyor. Şiddet içermeyen düşünce suçlularının mahkemelerde yargılanmamasını , burada Orhan Pamuk'a da atıfta bulunuyoruz. Bu tür yargılanmalara engel olunmasını istiyoruz. 
     Derneklerle igili bir yasa gerekiyor, azınlık derneklerinin de bu yasaya dahil olması gerekiyor. 
     Sendika haklarının AB standartlarına çekilmesi. ILO Sözleşmelerine uyulması gerekiyor Medeni kanunda kadınların haklarını düzenleyen yasaların değiştirilmesi gerekiyor. 
     AB Komisyonu, Türkiye'nin katettiği mesafeyi takdir ediyor. 
     Türkiye doğru yolda. Ankara, Kopenhag kriterlerini uygulamada gayretini sürdürüyor ancak uygulamada bir yavaşlama var. 
     
     KISA VE ORTA VADELİ BEKLENTİLER 

     AB'nin Türkiye'den kısa ve orta vadeli beklentileri bulunduğunu, bunların belgelerde belirtildiğini anlatan Olli Rehn, bir-iki yıl içinde çözüm umulan kısa vadeli beklentilere örnek verirken, işkenceye karşı sıfır hoşgörü yaklaşımının sürdürülmesi, dokunulmazlık konusu, fikir ve basın özgürlüğü unsurları, Müslüman olmayan toplulukların hakları, kadın hakları ve sendikal haklar üzerinde durdu. 
     Olli Rehn, Türkiye'nin ekonomide kaydettiği ilerlemelerin AB Komisyonu tarafından "selamlandığını" sözlerine ekledi. 
     
     'DENGELİ VE TARAFSIZ DEĞERLENDİRMELER YAPTIK' 

     İlerleme Raporu'nda dengeli ve tarafsız değerlendirmeler yaptıklarını, değişik kaynakları değerlendirdiklerini söyleyen Rehn, fikir özgürlüğü, işkenceye karşı mücadele, kadın hakları gibi konularda olumlu gelişmeler görüldüğünü, çeşitli alanlarda reform uygulamalarında bazı sorunlar bulunduğunu ifade etti. 
     Türkiye'nin özellikle insan hakları konusunda AB değerlerine tam uyarak, ülkenin her yerinde ve her sektörde gerçek bir hukuk devleti olması beklentisini dile getiren Rehn, insan haklarına ilişkin değerlerin pazarlık konusu edilemeyeceği mesajını Türk hükümetine ve kamuoyuna verdiğini belirtti. 
     
     LİMANLAR RUM GEMİLERİNE AÇILMALI 

     Rehn, bir soru üzerine, Kıbrıs sorununun AB'ye katılım konusundan bağımsız olduğunu ifade ederken, "Biz tam üyelik müzakerelerini başlatarak sözümüzde durduk, Türkiye'den de sözlerini tutmasını bekliyoruz" dedi ve Türk limanlarının Rum gemilerine açılması, Türkiye tarafından imzalanan Ankara Antlaşması ek protokolünden kaynaklanan yükümlülüklerin yerine getirilmesi beklentisi üzerinde durdu. 
     Olli Rehn, Kıbrıs Türk toplumuna ilişkin sorunların aşılması için çalışmaları sürdürdüklerini de sıkıntılı ifadelerle söyledi. 
     Yayımlanan belgelerde, genişleme konusunda AB'nin "sınırları olan sindirim gücünün" de dikkate alındığını özellikle belirttiklerini söyleyen Rehn, kamuoyunun genişleme konusundaki endişeleri karşısında daha fazla bilgilendirici ve ikna edici olma gereği üzerinde durdu. 
     Türkiye'nin nüfusu ve boyutlarıyla AB için özel bir yaklaşım ve çaba gerektirdiğini anlatan Rehn, "İzlanda gibi bir ülkeyi bünyemize almak, elbette Türkiye'den daha kolay olur" dedi. 
     
</TEXT>
</DOC>
