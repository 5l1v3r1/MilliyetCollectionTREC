<DOC>
<DOCNO> 371453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko07.html </URL>
<DATE> 2005/08/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
ATO Nükleer santrale sırtımızı dönme lüksümüz yok... 
</HEADLINE>
<TEXT>

     Dünyada petrolün 40, doğalgazın 62, kömürün 216 yıllık ömrü kaldığına dikkat çeken Ankara Ticaret Odası ATO Türkiye’nin nükleer santrale sırtını dönme lüksünün bulunmadığını savundu. 
     ATO, "Nükleer Enerji" raporu hazırladı. Rapora göre, Kuzey Amerika’da 14 yıl, Orta ve Güney Amerika’da 39 yıl, Avrupa’da 8 yıl, eski SSCB ülkelerinde 21 yıl, Ortadoğu’da 87 yıl, Afrika’da 27 yıl, Asya ve Okyanusya’da ise 16 yıl sonra petrol kalmayacak. Doğalgazda da durum çok farklı değil. Kuzey Amerika’da 10 yıl, Orta ve Güney Amerika’da 72 yıl, Avrupa’da 16 yıl, eski SSCB ülkelerinde 79 yıl, Ortadoğu’da 100 yıl, Afrika’da 90 yıl, Asya ve Okyanusya’da 44 yıl sonra doğalgaz bitecek. 
     
     31 ÜLKEDE 439 NÜKLEER SANTRAL 
     ATO’ya göre nükleer teknolojilerdeki gelişmelerle petrol, doğalgaz ve kömür gibi fosil yakıtların rezerv ömürlerinin kısalması tüm dünyayı nükleer santrallere yönlendirdi. Dünya elektrik talebinin yüzde 16’sını nükleer enerjiden karşılıyor. 2010 yılında nükleer kapasite, mevcut kurulu gücün 10 katına, elektrik üretimindeki payı da yüzde 16’dan yüzde 46’ya çıkacak. Bugün 31 ülkede toplam 439 nükleer reaktör işletiliyor. 24 reaktör inşaa de halinde. Planlama aşamasında 37, teklif aşamasında ise 51 reaktör bulunuyor. 
     Litvanya elektriğin yüzde 80’ini, Fransa yüzde 78’ini, Slovakya yüzde 57’sini, Belçika yüzde 55’ini, İsveç yüzde 50’sini, Ukrayna yüzde 46’sını, Güney Kore, İsviçre ve Slovenya yüzde 40’ını, Bulgaristan yüzde 38’ini, Ermenistan’da yüzde 35’ini, Almanya yüzde 28’ini, Japonya yüzde 25’ini, İngiltere ve İspanya yüzde 24’ünü, ABD yüzde 19.9’unu, Rusya yüzde 17’sini nükleer santrallarda üretiyor. 
     
     TÜRKİYE FOSİL BAĞIMLISI 
     Enerjide dışa bağımlı ülkeler kategorisinde yer alan Türkiye’de nükleer santral bulunmuyor. Elektrik üretiminde fosil yakıtlara bağımlılığın yüzde 70’e ulaşmasının, nüfus artışı yüksek olan Türkiye için büyük risk oluşturduğu savunuldu. 
     
     ELEKTRİK TALEBİ 3.5 KATINA ÇIKACAK 
     Türkiye’nin 2003 yılı sonu itibariyle 141.2 milyar kilovatsaat olarak gerçekleşen "elektrik enerjisi" talebinin 2010 yılında 242 milyar, 2020 yılında ise 499 milyar kilovatsaate çıkması bekleniyor. 
     
     NÜKLEER YAKIT ZENGİNİ 
     Henüz nükleer santralla tanışmayan Türkiye’nin nükleer enerjinin hammaddesi olan uranyum ve toryum bakımından çok zengin olduğu belirtilen raporda tesadüfen bulunmuş uranyum rezervinin 10 bin ton civarında olduğu ifade edildi. Türkiye’de 380 bin ton görünür toryum rezervi bulunduğuna dikkat çekilen raporda sondaj çalışmalarıyla bu rakamın iki katına çıkabileceği ileri sürüldü. 
     
     43 YILLIK ÖYKÜSÜ 
     Raporda nükleer enerjinin, Türkiye’nin gündemine 1962 yılında girdiğine dikkat çekilerek bu dönemde yürütülen nükleer santral kurma çalışmalarıyla ilgili gelişmeler anlatıldı. Son olarak, Enerji ve Tabii Kaynaklar Bakanlığının, rafa kaldırılan nükleer santral kurma çalışmalarını yeniden başlattığına dikkat çekildi. 2011 yılından sonra "uranyum yakıtlı" 3 nükleer santralin devreye girmesinin planlandığı vurgulandı. 
     
     "BÖYLE BİR TEKNOLOJİDEN KİMSE VAZGEÇEMEZ" 
     ATO Başkanı Sinan Aygün, raporun sonuçlarıyla ilgili olarak yaptığı değerlendirmede, dünyada pek çok ülkenin nükleer enerji kullandığına dikkat çekerek, "Türkiye’nin nükleer enerjiye sırtını dönme lüksü yok. Gerekli önlemler alındığı takdirde, nükleer santraller fosil yakıtlardan kaynaklanan çevre sorunlarını ortadan kaldırıyor. Üstelik uzun vadede ucuz bir teknoloji" dedi. 
     Gelişmiş ülkelerin nükleer santrallerden vazgeçtiği iddialarının gerçeği yansıtmadığını belirten Aygün, şunları söyledi "Gelişmiş ülkelerde yeni santral yapılmamasının tek nedeni ihtiyaç duymamaları... Böyle bir teknolojiden kimse vazgeçmez. 1 kilo kömürden 3 kilovatsaat, 1 kilo petrolden 4.5 kilovatsaat elektrik elde edilirken 1 kilo uranyumdan 50 bin kilovatsaat elektrik üretilebiliyor." 

ANKA 
     
</TEXT>
</DOC>
