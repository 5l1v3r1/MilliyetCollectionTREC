<DOC>
<DOCNO> 386453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur23.html </URL>
<DATE> 2005/10/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Geçmişi hakkında tek bilinenler sayıkladıkları... 
</HEADLINE>
<TEXT>

     Akıl ve ruh sağlığı yerinde olmadığı için uzun süre kaldığı sokaklarda defalarca tecavüze uğrayıp şiddet gören S.A, her gün sayıklayarak özlemini çektiği ailesine kavuşmak istiyor. 
     Kırıkkale merkez nüfusuna kayıtlı olduğu öğrenilen 42 yaşındaki S.A’nın, 2003 yılının yaz aylarında polis tarafından kendilerine getirildiğini ifade eden Şefkat-Der Genel Başkanı Hayrettin Bulan, AA muhabirine yaptığı açıklamada, hiçbir kurum ve kuruluşun kabul etmediği S.A’ya getirildiği günden bu yana en iyi şekilde bakmaya çalıştıklarını belirtti. 
     Yaptıkları tüm araştırmalara karşın S.A’nın ailesine ulaşamadıklarını ifade eden Bulan, şunları söyledi 
     "S.A, akıl ve ruh sağlığı yerinde olmadığı için, ailesini, memleketini ve anne-babasını kimseye anlatamamış. Bu nedenle biz de onun geçmişiyle ilgili herhangi bir bilgiye ulaşamadık. Daha önce Selçuk Üniversitesi Meram Tıp Fakültesi Hastanesi Psikiyatri Servisi’nde kalmış. Ancak orada da yer olmadığı için buradaki Kadın Sığınma Evi’ne getirildi." 
     
     KÖTÜ ANILARINI HATIRLAYARAK KRİZ GEÇİRİYOR 
     Hayrettin Bulan, akli dengesinin yerinde olmaması nedeniyle sokaklara düştüğü sanılan S.A’nın yıllarca şiddet ve tecavüze maruz kaldığını, karşılaştığı şiddet ve tecavüz gibi olaylarda derdini anlatıp yetkililerden yardım isteyemediği için, içine düştüğü bataklıktan kurtulamadığını ifade etti. 
     S.A. ile konuşmaya çalıştıklarında, çeşitli illerde kaldığı sokaklarda yıllarca tecavüze uğradığını öğrendiklerini belirten Bulan, şunları kaydetti 
     "Yaklaşık 2 yıldır kaldığı Sığınma Evi’nde, sayıklamadığı gün yok. Bazen sinir krizleri geçirip, tecavüze uğradığını sayıklıyor. 
     Geçmişi hatırladığında, ’bana tecavüz etmeyin, yapmayın’ diye bağırarak boğazını sıkıyor. Kendine zarar veriyor. Bazen de oğlunu sayıklıyor. Kocasını sayıklıyor. ’Onlara yumurta yapacağım, eve gideceğim’ diye kendi kendine konuşuyor. Geceleri evin balkonlarına çıkıp bağırıyor. Tabi bundan rahatsız olan mahalle sakinleri ise S.A’nın Sığınma Evi’nden gönderilmesini istiyor. Ama onu sokağa atacak halimiz yok." Bulan, ailesine ve sayıkladığı çocuklarına ulaşamadıkları S.A’nın ailesinin bulunması ve tedavisi için, Devlet Bakanı Nimet Çubukçu’dan destek beklediklerini söyledi. 
     
</TEXT>
</DOC>
