<DOC>
<DOCNO> 354078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo27.html </URL>
<DATE> 2005/06/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Şenol Güneş'ten Tolga'nın transferine gönülsüz onay 
</HEADLINE>
<TEXT>

     Trabzonspor Teknik Direktörü Şenol Güneş, Avrupa Şampiyonlar Ligi'nde olmak istediklerini, Trabzonspor'un kulüp olarak, takım olarak büyümesi için buna ihtiyacının olduğunu söyledi. 
     Şenol Güneş, Mehmet Ali Yılmaz Tesisleri'nde düzenlediği basın toplantısında, Trabzonspor'un ligi ikinci bitirerek Şampiyonlar Ligi ön eleme turu maçları oynayacağını dile getirerek, ''Trabzonspor'un Şampiyonlar Ligi'nde olması, Avrupa'da olması hep düşündüğümüz, söylediğimiz bir işti. Şimdi kapının önündeyiz, kapı açılır mı, açılmaz mı bunu hep birlikte göreceğiz. Kuvvetimiz ne kadar yeter bunu hep birlikte göreceğiz. Ama hedefimiz o kapıdan içeri girmek, devler liginde, Şampiyonlar Ligi'nde olmak istiyoruz. Trabzonspor'un kulüp olarak, takım olarak büyümesi için buna ihtiyacı var'' dedi. 
     Şampiyonlar Ligi ön eleme maçını 27 Temmuz'da yapacak olmaları nedeniyle sezonu erken açmak zorunda kaldıklarını belirten Güneş, ''Mevcut olan kadroyu korumak ve üzerine takviye yapmak düşüncesinde olduğumuzu söylemiştik. Bu düşüncemden vazgeçmiş değilim. İsteğim, beklentim, temennim bu takviyelerin yapılması. Bu konuda yönetime zaten bilgi verilmiştir. Kendileri de çalışma içinde bulunuyorlar. Yabancı oyuncu konusunda çok acil biri kaleci, diğeri forvet 2 mevkiye takviye düşüncesindeyiz'' diye konuştu. 
     Kaleci Petkovic ile D'haene'nin kulüp bulmaları halinde gitmeleri konusunda yönetimle anlaştıklarını belirten Güneş, şöyle konuştu 
     ''Gitmemeleri durumunda bu oyuncular bizim oyuncumuzdur. Ama ben her şartta kaleci alacağım. Bir oyuncu alma hakkımız olduğuna göre bir yabancı kaleci daha aldığımızda 2 yabancı kaleci olur. Bunun da bir mahsuru olmaz. D'Haene ve Petkoviç giderse üçüncü yabancı oyuncuyu defansa yönelik almayı düşünüyorum. Takımın diğer mevkilerine transferleri bu oyuncuların gidip gitmemelerine göre belirleyeceğiz.'' 
     
     ''SENFONİ ORKESTRASI OLMAK İSTİYORUZ'' 
     Trabzonspor camiasının farklı düşüncelerin oluşturduğu bir bütün içinde hareket etmesi gerektiğini ifade eden Güneş, şunları söyledi 
     ''Bu zenginliği yaratacağız. 4-5 kişilik oda orkestrası olacak yerde, içinde taraftar, oyuncu ve yöneticilerin bulunduğu çok daha büyük senfoni orkestrası olmak istiyoruz. Kazanmak için güzel futbol oynayacağız. Bu yaratıcı ve hızlı olmalı, tempolu olmalı. Bunu zaman zaman yaptığımızı söyleyebilirim. Yeterli miyiz, değiliz. Bireysel oyuncularımız olacaktır. Tabii takım ruhuyla bireyselliği bütünleştirirsek başarıyı yakalarız. Burada herkese görev düşecektir. Tek tek oyunculara bağlı kalmaktansa her oyuncuyu değerli kılarak, takımı büyütmek durumundayız.'' Trabzonspor'un büyümesini henüz tamamlamadığını belirten Güneş, ''Bir tehlikeli boyut görüyorum. Bugün birçok oyuncumuza talep oluyorsa bunda tüm oyuncuların katkısı var, ama öncelikle kendi başarıları var. Şöhretin, paranın ve başarının olduğu yerde sözlerin uçup gittiğini hep beraber görmüşüzdür. Oyuncularımızın bunları dikkate alıp bir değerlendirme yaparak karar vermesini istiyorum. Bu onların mağdur olmasını gerektirmez, zaten mağdur da olmayacaklar'' diye konuştu. 
     
     BİZ DEMEYİ BİLEN BİR TRABZONSPOR 
     Güneş, ''ben yerine biz demeyi bilen'' bir Trabzonspor, iyi olan, yaptığı işten zevk alan, yenince fazla sevinmeyen, yenilince aşırı üzülmeyen, paniğe kapılmayan, işini yapan bir Trabzonspor olmak istediklerini belirterek, ''İyi anlaşan, birbirini seven, tanıyan, vermeyi bilen, arkadaşlık ve dostlukları pekişmiş, birbirini kabul etmiş, profesyonelce düşünen takım olacağız. Anlayış, sevgi, saygı iyi ilişkiler yoksa takım da, başarı da yoktur'' dedi. 
     Geçen sezon elde edilen başarıdan dolayı rakip takımların Trabzonspor'u daha da önemseyeceğini, bunun da kendileri için bir tehlike olduğunu ifade eden Güneş, ''Bu nedenle Trabzonspor'u çok büyük tehlikeler bekliyor. O yüzden oyun içinde bazı değişikliklerle oyun zenginliğimizi artıracağız. Bu belki bazı tartışmaları beraberinde getirebilir. Ancak, tanınan, bilinen takım her zaman zorluk çeker'' diye konuştu. 
     
     BAŞARININ SIRRI 
     Kendisi için sonuçtan çok, performansın önemli olduğunu anlatan Güneş, ''Oyuncularımda geçen sezon var olan değerleri artırabilirsek, sınırsal değerleri yukarıya çekebilirsek bizim için başarı odur. İnanıyorum ve bekliyorum bu tür başarı da bizi ligde arzu ettiğimiz sonuçlara getirir'' dedi. 
     ''Nereden geldiğimizi ve nereye gittiğimizi bilmeliyiz'' diyen Şenol Güneş, şöyle devam etti 
     ''Bu takım için de benim için de herkes için de geçerli. Olaylara böyle bakarsak daha sakin ve sağduyulu düşünmüş oluruz. Aynı şekilde kim olduğumuzu, kim olmak istediğimizle karıştırmayalım. Uzun dönemde amacımız Trabzonspor'u Avrupa'da büyük kulüp, büyük takım yapmak. Kısa dönemde ise hazırlık dönemi ve Avrupa Şampiyonlar Ligi için planlar yapıyoruz.'' 
     
     TOLGA'NIN SHAKTAR DONETSK'E TRANSFERİ 
     Shaktar Donetsk'e transfer olma aşamasında olan Tolga'nın bir yıllık daha sözleşmesinin bulunduğunu ve bu futbolcuyu çok beğendiğini belirten Güneş, şöyle devam etti 
     ''Diyelim ki Türkiye'de ekonomik koşullar düşük olsaydı Trabzonspor'un verdiği paraya havada evet der miydi, derdi. Ama başka etkenler bunu etkiliyorsa buna söyleyecek bir şeyim yok. 4 milyon denmişse, söz verilmişse söyleyecek bir şeyim yok, gitsin. Ama ben Tolga'nın bir başka yere giderek, kendisine ve ülke futboluna katkısı olacağını düşünemiyorum. İnşallah onun için de bizim için de hayırlı olur.'' Güneş, Güven'in futbolunu beğendiğini ancak, transferde öncelikleri arasında bulunmadığını ifade etti. 
     
     KAMP PROGRAMI 
     Güneş, Brezilya ve Avrupa'dan 4 yabancı kaleci ile görüşme yapıldığını, 1 forvet oyuncusunun ise Trabzonspor'a gelmek istediğini kaydetti. 
     Yeni sezona teknik kadroda herhangi bir değişiklik yapmadan başladıklarını kaydeden Güneş, bugün yapacakları idmanın ardından akşam kamp için Gerede'ye gideceklerini söyledi. 
     22 Haziran'da başlayacak Gerede kampının 1 Temmuz'da sona ereceğini kaydeden Güneş, 3 Temmuz'da İsviçre'ye giderek 17 Temmuz'da tekrar Türkiye'ye döneceklerini belirtti. 
     Güneş, bordo-mavili takımın sezon açılışını 20 Temmuz'da yapacağını da sözlerine ekledi. 
     
</TEXT>
</DOC>
