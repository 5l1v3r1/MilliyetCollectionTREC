<DOC>
<DOCNO> 366515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur43.html </URL>
<DATE> 2005/08/02/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Sağanak Gaziantep'te etkili oldu... 
</HEADLINE>
<TEXT>

     Gaziantep Tıp Fakültesi Hastanesi’nin zemin katını, ilde etkili olan sağanak yağış yüzünden su bastı. 
     Zemin katta bulunan acil, dahiliye, diyaliz ve çocuk servislerinde yatan 60 hasta, hastane görevlileri ve Gaziantep Sivil Savunma ekipleri tarafından hastanenin üst katlarına ve diğer hastanelere nakledildi. Bazı hasta yakınları da hastalarını evlerine götürdü. 
     Yağış sonrasında Gaziantep Büyükşehir Belediyesi İtfaiye Müdürlüğü ve Gaziantep Su ve Kanalizasyon İdaresi’ne GASKİ bağlı ekipler, hastanede su tahliye işlemleri başlattı. 
     Gaziantep Büyükşehir Belediye Başkanı Asım Güzelbey, hastaneye gelerek, yapılan su tahliye işlemlerini izledi. 
     Güzelbey, AA muhabirine yaptığı açıklamada, ani bastıran sağanak yağışın altyapı eksiklikleri nedeniyle su baskınına neden olduğunu belirterek, su tahliye çalışmalarının uzun zaman alabileceğini belirtti. 
     Güzelbey, baskında can ve mal kaybı olmamasının sevindirici olduğunu ifade ederek, şunları kaydetti 
     "Sağanak yağış nedeniyle sadece Tıp Fakültesi Hastanesi değil, Batalhöyük Semti’nde bulunan Ertuğ Sitesi’nin arka bölgesi, Akyol Mahallesi ve Alleben Mahallesi’nde de birçok ev ve işleri su altında kaldı. Ekiplerimiz, tüm bölgelerde su tahliye işlemlerini sürdürüyor. 
     Tahliye işlemleri tamamlandıktan sonra hasar tespit çalışmaları yapılacak." Bu arada, Gaziantep Üniversitesi GAZÜ Rektörü Prof. Dr. Erhan Ekinci, basın mensuplarının hastaneye girip görüntü almasına izin vermedi. 
     Sağanak yağış, kent merkezinde günlük hayatı olumsuz yönde etkiledi, trafik tıkandı, bazı semtlerin elektriği kesildi. 
     
</TEXT>
</DOC>
