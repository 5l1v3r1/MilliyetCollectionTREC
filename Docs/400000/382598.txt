<DOC>
<DOCNO> 382598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy12.html </URL>
<DATE> 2005/09/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Dışişleri'nden AP'ye "soykırım" tepkisi 
</HEADLINE>
<TEXT>

     Dışişleri Bakanlığı, Avrupa Parlamentosu’nun AP Türkiye’nin "Ermeni soykırımı"nı tanımasını talep etmesine tepki gösterdi. Dışişleri Sözcüsü Namık Tan, "Konunun siyasi platformlarda görüşülmesi hiç kimseye yarar sağlamamaktadır" dedi. 
     Namık Tan, bir soru üzerine yaptığı açıklamada Avrupa Parlamentosu kararının hukuki bağlayıcılığının bulunmadığını belirterek bu kararda AP’nin 1987 yılında kabul ettiği "Ermeni Soykırımı" kararına Türkiye’nin uymadığı yönünde ifadelere yer verildiğine dikkat çekti. 
     1999 yılında Helsinki Zirvesi’nce Türkiye’ye adaylık 
     statüsü verilmesinin, AP’nin 1987 yılındaki kararına aykırı olduğu gerekçesiyle Avrupa Adalet Divanı’nda 2003 yılında dava açıldığını anımsatan Tan, Divan’ın 3 Şubat 2004’de verdiği kararda AB Konseyi’nin hukuki bir AB organı olmadığını, AP kararlarının da hukuki değil siyasi olduğunu belirterek davayı esasına girmeden reddettiğini kaydetti. Divan’ın bu kararına karşın "Ermeni Soykırımı"nın bir kez daha AP gündemine taşındığına dikkat çeken Tan, "Konunun siyasi platformlarda görüşülmesinin hiç kimseye yarar sağlamadığını bir kez daha hatırlatmak isteriz" ifadesini kullandı. Namık Tan, Türkiye’nin her zaman "tarihin tartışmalı dönemlerinin tarihçiler tarafından değerlendirilmesi" gerektiğini savunduğunu belirterek Türkiye’nin arşivlerini tüm araştırmacıların hizmetine açtığını kaydetti. Tan açıklamasında "Türkiye, geçmişte olduğu gibi gelecekte de yapıcı katkılarını sürdürmeye devam edecektir" ifadesine yer verdi. 
     
</TEXT>
</DOC>
