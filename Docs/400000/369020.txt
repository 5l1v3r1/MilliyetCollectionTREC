<DOC>
<DOCNO> 369020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo43.html </URL>
<DATE> 2005/08/11/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
UNIVERSIADE 2005 açılış töreni yapıldı... 
</HEADLINE>
<TEXT>

     23. Dünya Üniversite Yaz Spor Oyunları’nın açılış töreni, bundan 34 yıl önce 1971 Akdeniz Oyunları’na da evsahipliği yapan Atatürk Stadı’nda, muhteşem bir gösteriyle gerçekleştirildi. 
     Başbakan Recep Tayyip Erdoğan’ın da izlediği açılış töreni, 10 milyon YTL’ye mal oldu. 
     Türkiye’nin 298 sporcuyla katıldığı oyunlarda, 142 ülkeden yaklaşık 7 bin sporcu mücadele edecek. 
     İstiklal Marşı’nın okunmasının ardından ülkelerin geçiş törenine geçildi. İzmirli sporseverlerin büyük ilgi gösterdiği ve tribünleri tamamen doldurduğu Atatürk Stadı, renkli görüntülere sahne oldu. 
     Ülke isimlerinin alfabetik sırasına göre ve klasik müzik eşliğinde yapılan geçiş töreninde İtalya, üzerinde Türkçe ve İngilizce olarak "Ahmet Priştina’yı saygıyla anıyoruz" yazılı pankartla yer alırken seyircilerden büyük alkış aldı. 
     Öte yandan Birleşik Arap Emirlikleri kafilesi, üzerinde "Teşekkürler Türkiye" yazılı pankartla seyircileri selamlarken, Güney Koreli sporcular geçişlerini ellerinde Türk Bayrakları ile yaptılar. 
     Yeni Zelanda kafilesinde yer alan erkek sporcular, geçişleri sırasında üstelerindeki tişörtleri çıkararak yerel dansları olan Haka Dansı’nı yaptılar. 
     Başbakan Recep Tayyip Erdoğan ve protokol tribününde yer alanların ayakta alkışladığı Türk kafilesinin geçişi sırasında statta büyük bir coşku yaşandı. Tribünleri dolduran seyirciler, Türk sporcuların geçişi sırasında ellerindeki Türk bayrakları ile kafileyi selamlarken, renkli görüntüler yaşanmasına neden oldular. 
     Bu arada açılış töreninde Türk bayrağını olimpiyat ikincisi tekvandocu Bahri Tanrıkulu taşıdı. 
     
     Başkaban Erdoğan açılış konuşmasını yaptı 

     Öte yandan İzmir Emniyet Müdürlüğü’ne bağlı helikopter, açılış töreni süresince güvenlik için stadın üzerinde sürekli tur attı. 
     Oyunlara katılan ülkelerin sporcularının geçit töreninin ardından kürsüye çıkan Başbakan Recep Tayyip Erdoğan, "Dünyanın dört bir yanından güzel ülkemizin güzel kenti İzmirimize gelen değerli sporcular, konuklar. 23. UNIVERSIADE 2005 İzmir Yaz Oyunları’nı açmaktan onur duyuyorum" dedi. 
     Erdoğan’dan önce konuşan FISU Başkanı George Killian, Türkiye’nin Ege kıyılarında, İzmir kentinde, 2005 Yaz Oyunları’nı resmen açmak için toplandıklarını belirterek, "Bu büyük ve dünya çapındaki spor etkinliğine ev sahipliği yapmak için uğraş vermiş olan İzmir adaylık komitesinin lideri çok sevgili dostum Ahmet Piriştina’yı anıyoruz. 
     Onun enerjisi, İzmir’in böyle bir etkinliğe ev sahipliği yapabileceğine dair FISU liderlerini ikna etme önderliği olmasaydı, bu akşam bu stadyumda olmayacaktık" diye konuştu. 
     Piriştina’nın vefatının ardından, oyunların önderliğini Devlet Bakanı ve Başbakan Yardımcısı Mehmet Ali Şahin’in devraldığını ifade eden Killian, şunları söyledi 
     "Kendisi ve çalışma arkadaşları, Türkiye’nin Üniversite Sporları Federasyonu’ndan dostlarımızla birlikte büyük bir coşkuyla atılım yapmışlar. İzmir kenti, muhteşem bir UNIVERSIADE’ye ev sahipliği yapabileceği konusunda, burada bulunan herkese güven vermiştir. 
     Şimdiki Büyükşehir Belediye Başkanı Aziz Kocaoğlu’nun desteğiyle İzmir ve çevresinde çok sayıda yeni tesis inşa edildi. Bunun yanısıra en yüksek uluslararası standartlara göre yenilenen mevcut tesisler ve hazırlıklar, kuşkusuz başarınızı en iyi şekilde göstermenizi sağlayacaktır. 
     Bu etkinlik tüm üniversite yaşamınızın en önemli olaylarından biri olacaktır. Olabildiğince keyfini çıkarmaya çalışın." İzmir Büyükşehir Belediye Başkanı Aziz Kocaoğlu, yaptığı "hoş geldiniz" konuşmasında, dünya gençlerini İzmir’de ağırlamaktan mutluluk duyduklarını belirterek, gençlerin 15 gün boyunca İzmir’de iyi vakit geçirmelerini diledi. Kocaoğlu, oyunların İzmir’e getirilmesinde büyük katkısı olan merhum Büyükşehir Belediye Başkanı Ahmet Piriştina’yı da saygıyla andıklarını bildirdi. 
     Konuşmaların ardından, "bronz adam"dan meşaleyi devralan Olimpiyat Şampiyonu güreşçi Hamza Yerlikaya, oyunların meşalesini tutuşturdu. 
     Daha sonra Voleybol Milli Takımı Kaptanı Neslihan Demir sporcular adına, hakemler adına da Doç. Dr. İbrahim Cicioğlu yemin etti. 
     
     
     Muhteşem Gösteriler 

     Konuşmaların ardından İzmir Marşı çalınarak stada getirilen Uluslararası Üniversite Sporları Federasyonu’nun FISU bayrağı göndere çekildi. 
     Stadın ışıklarının kapatılması, renkli ışıkların devreye girmesi ve fişeklerin ateşlenmesiyle, meşale olimpiyat şampiyonu güreşçi Hamza Yerlikaya tarafından ateşlendi. 
     Meşalenin ateşlenmesinin ardından sporcu yemini milli voleybolcu Neslihan Demir, hakem yemini de uluslararası güreş hakemi Doç. Dr. İbrahim Cicioğlu tarafından okundu. 
     Türkiye’nin tanıtım filminin gösterilmesinin ardından "Güneşin Doğduğu Yer Anadolu" adı verilen kültürel program seyircilere sunuldu. 
     Anadolu’nun en eski tanrıçası olarak bilinen ve doğurganlığın simgesi kabul edilen Kibele’nin tanıtımıyla başlayan program, Anadolu medeniyetlerinden Urartular, Hititler, Frigler’i tanıtan dans gösterileriyle devam etti. Truva Efsanesi ve Truva Atı’nın canlandırılmasının ardından 2 bin yıl önce Nemrut Dağı’nın tepesine dikilen dev boyuttaki Tanrı heykelleri tanıtıldı. Kültür programı, Roma dönemi, 16 Türk Devleti ve Osmanlı İmparatorluğu, Hezarfen Ahmed Çelebi, Piri Reis, Topkapı Sarayı, Kırkpınar Şenlikleri, Ege, Güneydoğu, Doğu Anadolu, Karadeniz Bölgesi dansları ve son olarak Mevlana’yı tanıtan gösterilerle son buldu. 
     Açılış Töreni, yapılan havai fişek gösterisiyle tamamlandı. 
     Oyunların İzmir’e kazandırılmasında büyük emeği geçen merhum İzmir Büyükşehir Belediye Başkanı Ahmet Piriştina’nın eşi Mine Piriştina, oğlu Levent ve kızı Zeynep’in açılışa davet edildiği öğrenildi. Mine Piriştina’nın şehir dışında olması nedeniyle katılamadığı açılış töreninde, Levent ve Zeynep Piriştina yer aldı. 
     Ahmet Piriştina’nın görüntülerinin dev ekrandan gösterilmesi sırasında statta bulunan seyirciler, alkışlarla sevgi gösterisinde bulundular. 
     
</TEXT>
</DOC>
