<DOC>
<DOCNO> 392690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/yasam/yas01.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk arkeolojik park Kaunos olacak 
</HEADLINE>
<TEXT>


39 yıldır kazı çalışmaları yapılan Muğla'daki Kaunos antik kenti arkeolojik park haline getirilecek 


Muğla'nın Ortaca ilçesine bağlı Dalyan beldesinde bulunan Kaunos antik kentinde kazı çalışmalarının başkanlığını yapan Prof. Dr. Cengiz Işık, Kaunos'u Türkiye'nin ilk arkeolojik parkı haline getireceklerini söyledi. 
Antik kentte 1966'da başlayan kazıların uzun yıllar süreceğini belirten Işık, bu yılki çalışmaların Liman Agorası ve Çeşme binasında gerçekleştiğini ifade etti. 

Restorasyon bitti 
Restorasyon çalışmalarının geçtiğimiz ay tamamlandığını belirten Işık, şunları söyledi "Liman Agorası'nı, Çeşme binasını, Teras Tapınağı'nın güney duvarını, Murena Anıtları'nı restore ettik. Kaunos antik kentini arkeolojik park haline getirme projemiz var. Bu, Türkiye'de bir ilk olacak. Onun hazırlıklarını yapıyoruz." 


</TEXT>
</DOC>
