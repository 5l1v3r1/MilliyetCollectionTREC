<DOC>
<DOCNO> 360571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/guncel/axgun01.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sansür geri geldi 
</HEADLINE>
<TEXT>


'Yüreğimde Bir Delik' filminin Türkiye'de gösterimi yasaklandı. Filmin sadece DVD'si satılabilecek. Film, olumsuz eleştiriler almakla birlikte, Avrupa Film Ödülleri'nde En İyi Film adayı olmuştu... 

ALİN TAŞÇIYAN 

İsveç'in genç kuşak yönetmeni Lukas Moodysson'ın "Yüreğimde Bir Delik" adlı filminin, "kamu düzeni, genel ahlak, küçüklerin ve gençlerin ruh ve beden sağlığının korunması, insan onuruna uygunluk" ilkelerine uymadığı gerekçesiyle Türkiye'de gösterimi yasaklandı. 
Sinema ve Video Eserlerini Değerlendirme ve Sınıflandırma Kurulu'nun 13 Haziran 2005 tarihli raporuna göre, filmin sadece DVD satışı yapılabilecek. 

Oyçokluğuyla 
Kurulun oy çokluğuyla aldığı karar, 18 Şubat 2005'te yürürlüğe giren 5224 sayılı Sinema Filmlerinin Değerlendirilmesi ve Sınıflandırılması ile Desteklenmesi Hakkında Kanun ve buna bağlı Sinema Filmlerinin Değerlendirilmesi ve Sınıflandırılmasına İlişkin Usul ve Esaslar Hakkında Yönetmelik'in 11. maddesine dayanıyor. Film, olumsuz eleştiriler almakla birlikte, Avrupa Film Ödülleri'nde En İyi Film adayı oldu. 
Filmin Türkiye hakları sahibi Bir Film'den yapılan açıklamada ise, filmin 4 aylık bir bekleme sürecinin ardından, yaş sınırı konmak yerine tamaman yasaklanması protesto edildi. Filmin gösteriminin yasaklanmasına neden olan madde özetle şöyle 
"Kültür Bakanlığı bünyesinde oluşturulan Kurullar, sinema filmlerini, gösterim ve iletim biçimlerini de dikkate almak suretiyle, kamu düzeni, genel ahlak, küçüklerin ve gençlerin ruh ve beden sağlığının korunması, insan onuruna uygunluk ve Anayasada öngörülen diğer ilkeler doğrultusunda değerlendirir. Bahsi geçen ilkelere aykırı bulunan filmler ticari dolaşıma ve gösterime sunulamaz." 


</TEXT>
</DOC>
