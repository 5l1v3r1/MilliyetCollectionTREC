<DOC>
<DOCNO> 353308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur06.html </URL>
<DATE> 2005/06/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tunceli'de yapılan operasyonda 17 terörist ölü ele geçirildi... 
</HEADLINE>
<TEXT>

     Erzincan ve Tunceli illeri kırsalında gerçekleştirilen operasyonda terör örgütüne mensup 17 kişi ölü ele geçirilirken, 3 kişi sağ yakalandı. Ele geçirilenler arasında örgütün üst düzey yöneticilerinin de bulunduğu bildirildi. 
     Jandarma Genel Komutanlığı Genel Sekreterliği'nden yapılan açıklamaya göre, emniyet ve asayişin temini ile terör örgütünün etkisiz hale getirilmesine yönelik olarak yürütülen faaliyetler kapsamında 17 Haziran Cuma günü dün bir grup teröristle karşılaşıldı. Yapılan "teslim ol" çağrılarına teröristler ateşle karşılık verdi. Çıkan silahlı çatışmada, aralarında örgütün üst düzey yöneticilerinin de yer aldığı 17 terörist ölü, 3 terörist sağ ele geçirildi. 
     Teröristlerle birlikte 10 adet kaleşnikof piyade tüfeği, 4 adet G-3 piyade tüfeği, 1 adet M-16 piyade tüfeği, 2 adet BKC makineli tüfek olmak üzere 17 adet silah, bu silahlara ait bol miktarda fişek ve şarjör, 4 kilo C-4 tipi patlayıcı, 2 adet tuzaklanmış mutfak tüpü, bir adet dizüstü bilgisayar, bir adet yazıcı, 2 adet taşınabilir bellek, 10 adet cep telefonu, bol miktarda örgütsel doküman ve yaşam malzemesi bulundu. 
     Jandarma Genel Komutanlığı'nın açıklamasında, bölge halkının huzur ve güvenliği için operasyonların kararlılıkla devam ettiği kaydedildi. 
     
     ÖLDÜRÜLENLER ARASINDA ÜST DÜZEY YÖNETİCİLER VAR 

     Erzincan ve Tunceli illeri kırsalında gerçekleştirilen ve 17 kişinin öldüğü operasyonda, MKP Maoist Komünist Parti örgütünün 5 üst düzey yöneticisinin de öldüğü bildirildi. 
     MKP Yurtdışı Enformasyon Bürosu’ndan yapılan açıklamada, Tunceli Mercan Vadisi’nde birkaç gündür süren MKP’nin genişletilmiş MK toplantısı ve kongre hazırlık ön çalışmalarına yönelik iki gece önce operasyon başlatıldığı belirtildi. Açıklamada, operasyon sonucu örgütün genel sekreterlerinden Zeynel Durmaz, MK üyesi Cafer Cangöz, Aydın Hambayat, Alattin Ataş, Hüseyin Balkır, Çağdaş Can ve Gülnaz Yıldız ile Cengiz Korkmaz, Mustafa Erkan ve Handan Yeşil kaydedilerek, 7 kişinin ismi konusunda da henüz bilgiye ulaşılamadığı vurgulandı. 
     Tunceli Valiliği, Erzincan ve Tunceli illeri kırsalında gerçekleştirilen operasyonda örgüte mensup 17 kişinin öldüğünü, 3 kişinin sağ yakalandığını açıklamıştı. 
     

     
</TEXT>
</DOC>
