<DOC>
<DOCNO> 386314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun21.html </URL>
<DATE> 2005/10/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Deprezmedelere yardım için zaman tükeniyor 
</HEADLINE>
<TEXT>

     BM Acil Yardım Koordinatörü Jan Egeland, Pakistan'ı vuran Güney Asya depreminde çok sayıda felaketzede için zamanın tükenmesinden endişe ettiğini belirterek, yardım örgütlerine uzak köylerdeki çalışmaları hızlandırmaları çağrısında bulundu. 
     Egeland yaptığı açıklamada, cumartesi günü meydana gelen 7.6 büyüklüğündeki depremden sonra milyonlarca aç ve evsize gıda, ilaç, barınak ve battaniye ulaştırılması için acil yardıma ihtiyaç olduğunu belirtti. 
     Depremin yarattığı yıkımın büyük olduğunu vurgulayan Egeland, helikopterden gördükleri küçük köylere nasıl hızla ve etkili biçimde yardımların ulaşabileceği konusunda kendisinin bizzat ilgileneceğini söyledi. 
     Egeland, yüzlerce örgütün katıldığı bu büyük yardım operasyonunu koordine etmenin önemli olduğunu belirterek, Pakistan'ın kuzeybatısında yolları kesilen küçük köylere yardım için zamana karşı yarışın kaybedilmesinden endişe ettiğini kaydetti. 
     Felaket bölgelerine ilişkin ilk gözleminin çok ciddi bir durum olduğunu ortaya koyduğunu belirten Egeland, şimdiye kadar hiç böyle yıkım görmediğini, yardım operasyonlarının 6. gününde olduklarını ve yıkımın boyutunun her gün arttığını ifade etti. Egeland, dünyaya daha fazla yardım, daha fazla kaynak sağlanması çağrısında bulunduğunu kaydetti. 
     Pakistan'da iki gün daha kalacak olan Egeland, başkent İslamabad'da hükümet yetkilileriyle, uluslararası yardım kuruluşları ve diğer yardım örgütleriyle de görüşecek. 
     BM, Keşmir'de sert geçen kış öncesinde 2 milyon kişinin evsiz kaldığını tahmin ediyor. 
     
     BİLANÇO BÜYÜYOR 

     Depremde ölenlerin sayısı 25 bine yükseldi. 
     Pakistan ordu sözcüsü Şevket Sultan, resmi kayıtlara göre ölü sayısının 25 bin, yaralı sayısının da 63 bini aşkın olduğunu söyledi. 
     Bu arada Pakistan ordusu, Pakistan'ın Keşmir bölgesindeki ücra yerleşim birimlerindeki binlerce depremzedeye ulaşmaya çalışıyor. 
     Pakistan askeri yetkilileri, ücra yerleşim bölgelerine ulaştıkça ölü sayısının artmasından endişe ettiklerini belirttiler. 
     Dağlık bölgedeki izole köy ve kasabalara ulaşmaya çalışan ordu birlikleri, depremden bu yana ulaşılamayan ve yardım alamayan insanlara yardım götürülebilmesi için, Keşmir bölgesindeki Neelum vadisinde giriş açmak amacıyla patlayıcı kullandı. 
     Girişin açılmasının ardından, Neelum nehrinin karşı kıyısındaki depremzedelere yardım ulaştırabilmek için, halk sallara yardım malzemesi yüklemeye başladı. 
     Hint makamları da, Cammu Keşmir'de ölü sayısının 1329, yaralı sayısının 5 bin olduğunu açıkladı. 
     
</TEXT>
</DOC>
