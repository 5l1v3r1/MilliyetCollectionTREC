<DOC>
<DOCNO> 398480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur22.html </URL>
<DATE> 2005/11/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Bursadaki yangında 5 yaşındaki Aslı öldü, kardeşi ağır yaralı 
</HEADLINE>
<TEXT>

     Bursa'nın merkez Osmangazi İlçesi'nde, 2 katlı binada çıkan yangında, küçük yaştaki 2 kardeşten biri öldü, diğeri ağır yaralandı. 
     Alınan bilgiye göre, Kızyakup Mahallesi'nde Murat ve Müesser Esinti çiftine ait evde, henüz belirlenemeyen nedenle yangın çıktı. Alevleri gören Esinti ailesinin komşuları polise haber verirken, mahalle muhtarı Necmettin Küçük de içeri girip, 4 yaşındaki Umut'u kucağına alarak dışarı çıkardı. 
     Ağır yaralanan minik Umut, Özel Hayat Hastanesi'nde yapılan ilk müdahalenin ardından önce Bursa Devlet Hastanesi'ne, ardından Uludağ Üniversitesi UÜ Tıp Fakültesi Hastanesi'ne sevk edildi. 
     Olay yerine ulaşan itfaiye ekiplerine, evde bir kız çocuğunun daha olduğunun söylenmesi üzerine, ekipler camlardan ve çatıdan binaya girdi. Ekipler kısa süre sonra, hayatını kaybeden 5 yaşındaki Aslı'nın cesedine ulaştı. 
     Yangın, yaklaşık yarım saatte söndürüldü. 
     Yangın sırasında, iki kardeşin evde yalnız oldukları öğrenildi. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
