<DOC>
<DOCNO> 379139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/siyaset/siy03.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Protokolün gereği bu' 
</HEADLINE>
<TEXT>


YASEMİN ÇONGAR SEMA EMİROĞLU New York 


Başbakan Recep Tayyip Erdoğan, kasımda Türkiye'ye gelme niyeti taşıyan Papa 16. Benediktus'u 2006'da Türkiye'ye davet ederek Avrupa'da bazı çevrelerin tepkisini çeken Cumhurbaşkanı Sezer'e destek verdi. Erdoğan, "Tarihleri davet edilenler belirlemez. Davet eden belirler. Şu anda davet eden Sayın Cumhurbaşkanımızdır. Kendisi de programına göre takvim belirlemiştir. Protokolün gereği budur" dedi. 
New York'taki temaslarını dün tamamlayan Erdoğan, düzenlediği basın toplantısında, özellikle Irak, İran ve ABD Temsilciler Meclisi gündemindeki Ermeni tasarıları konusunda dikkat çekici mesajlar verdi. 

'Sözde demiyorum' 
Erdoğan, Ermeni tasarılarının Temsilciler Meclisi Uluslararası İlişkiler Komitesi'nde kabul edilmesine ilişkin bir soruyu yanıtlarken, Ermeni soykırımı iddiası için 'sözde' kelimesini kullanmadığını söyledi. Türkiye'nin tarihin araştırılması için arşivlerini açtığını ve konunun tarihçilere, hukukçulara, arşivbilimcilere bırakılması gerektiğini belirten Erdoğan, "Eğer bu süreç bu şekilde devam edecek olursa, inanıyorum ki dünyanın bazı ülkelerinde de, aynen onlara yönelik bu tür kampanyalar başlatılabilir" dedi. 

'İran'ı uyardım' 
Erdoğan, İran Cumhurbaşkanı Mahmud Ahmedinecad'ın kendisine, "İslam ülkeleriyle nükleer teknoloji paylaşmaya hazırız" dediği şeklindeki haberleri yalanladı. 
"Cumhurbaşkanı bana kesinlikle böyle bir şey söylememiştir" diyen Başbakan Erdoğan, görüşmede kendisinin İran liderine, "nükleer çalışmaların şeffaf olması gerektiğini ve kesinlikle kitle imha silahlarına dönüşmesinin doğru olmayacağını" aktardığını söyledi. 
Kuzey Irak'taki PKK varlığına karşı önlemler açısından "Irak'ın ordu ve polis gücünün" yetersiz kalacağını, ABD ve koalisyon güçlerinin yardımcı olması gerekeceğini söyleyen Erdoğan, PKK'ya karşı eylem beklentilerini, "Son zamanlarda bazı olumlu gelişmeler nedeniyle beklentilerimiz devam ediyor. 'Somut adım atıldı mı ' derseniz. Kanaatimi söylüyorum. Henüz somut adımlar atılmadı" diye aktardı. 


</TEXT>
</DOC>
