<DOC>
<DOCNO> 365166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur37.html </URL>
<DATE> 2005/07/28/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İşsizler İngilizce kursuna yöneldi, Kürtçe kursu ara verdi 
</HEADLINE>
<TEXT>

     Şeyhmus ÇAKAN DİYARBAKIR, DHA 

      DİYARBAKIR’da, 14 Eylül 2004 tarihinde görkemli bir törenle açılan Özel Kürt Dili Eğitim Kursu, azalan talep nedeniyle faaliyetine geçici olarak ara verdi. Kurs Müdürü Süleyman Yıldız, Sertifikaların hiç bir geçerliliği olmadığı için kursa talep azaldı'' derken, Diyarbakır Akademi İngilizce Dil Kursu Müdürü Kemal Sevinç ise, özellikle işsizlerin İngilizce öğrenmeye yöneldiklerini belirterek, Diyarbakır’da Kürtçe dil kursu açmak, Londra’da İngilizce kursu açmak gibidir'' diye konuştu. 
     Kent merkezinde açılan Özel Kürtçe Dili Eğitim Kursu, beklenen ilgiyi göremedi. Bir yılı aşkın süre dil eğitimi verilen kurstan 308 kişi sertifika alırken, talep de giderek azaldı. Yaz sezonuyla birlikte faaliyetine geçici ara verilen Kürtçe Kursu’nun geleceği de tartışma konusu oldu. Kürtçe Dil Kursu Müdürü Süleyman Yıldız, sertifikaların hiç bir geçerliliğinin olmaması nedeniyle talebin azaldığını vurgulayarak, yapılması gerekenler konusunda bölgedeki diğer Kürtçe kurslarının yöneticileriyle önümüzdeki günlerde toplantı yapacaklarını söyledi. 
     Kürtçe kurslarına talep azalırken, Diyarbakır’da faaliyet gösteren 5 özel İngilizce dil kursuna da ilgi arttı. Akademi İngilizce Dil Kursu Müdürü Kemal Sevinç, özellikle işsiz gençlerin İngilizce öğrenmek için yoğun başvuruda bulunduklarını belirterek, 4’er aylık kursun her döneminde en az 200 kişinin İngilizce kursuna devam ettiğini açıkladı. Sevinç, Diyarbakır’da Kürtçe Dil kursu açmanın, Londra’da İngilizce kursu açmaya benzediğini de ifade ederek, Yöre insanı zaten Kürtçeyi konuşuyor. Bu insanların Kürtçe kursuna gitmesi, o dilin edebi yönünü öğrenmek amaçlı olabilir'' dedi. 
     
</TEXT>
</DOC>
