<DOC>
<DOCNO> 353879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/spo16.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yirmi yıllık emek 
</HEADLINE>
<TEXT>


Dünya Okçuluk Federasyonu Başkanlığı'na seçilen ilk Türk olan Uğur Erdener merdivenleri teker teker çıktı 

MURAT AĞCA 


Dünya Okçuluk Federasyonu Başkanlığı'na seçilerek Türk spor tarihinde bir ilke imza atan Uğur Erdener, 20 yılın sonunda muradına erdi. 
3 yıldır 10 kişilik bir grupla seçimlere hazırlandığını belirten Erdener, "İyi bir kampanya ile hedefe ulaştık. Vizyonumuz var. Dünyanın okçulukta önde gelen tüm ülkeleri beni aday gösterdi. Bir Türk olarak bu bana büyük gurur veriyor" ifadesini kullandı. 
Bundan sonra sorumluluklarının daha çok olacağını kaydeden Erdener, "Türk okçuluğunun ivmesi artacaktır. Buralara bir anda gelmedim. 20 yılı aşkın süredir bu işlerin içindeyim. Uzun soluklu bir mücadele. Ayrıca seçimden önce tüm delegelere resepsiyon veren Madrid Büyükelçisi Volkan Vural, bu iş için Türkiye'nin nasıl bir ciddiyette olduğunu gösterdi" açıklamasını yaptı. 
Dünya Başkanlığı'na seçilmesiyle, Türkler'e genel bakışın değişeceğini de sözlerine ekleyen Erdener, şunları söyledi "Hazırlama döneminin ardından federasyon başkanlığını bırakacağım. Daha etik olması için de Avrupa'daki başkanlığı devredeceğim." 


</TEXT>
</DOC>
