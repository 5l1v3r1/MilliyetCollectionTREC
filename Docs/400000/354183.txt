<DOC>
<DOCNO> 354183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas17.html </URL>
<DATE> 2005/06/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Zeugma mozaikleri müzeye kavuşuyor 
</HEADLINE>
<TEXT>

     Zeugma mozaiklerinin sergileneceği Gaziantep'deki Zeugma Müzesi, 23 Haziran'da Başbakan Recep Tayyip Erdoğan ile Kültür ve Turizm Bakanı Atilla Koç'un katılacağı törenle açılacak. 
     Kültür ve Turizm Bakanlığı'ndan yapılan açıklamaya göre, Bakanlık ve Gaziantep Valiliği'nden ayrılan ödeneklerle teşhir ve tanzim düzenlemeleri yapılan müze binası, 23 Haziran'da hizmete girecek. 
     
     KURTARMA KAZILARINA 1987'DE BAŞLANMIŞTI 
     Zeugma mozaiklerinin GAP kapsamında hayata geçirilmesi planlanan Birecik Barajı'nın suları altında kalmaması için 1987'de Gaziantep Müze Müdürlüğü'nce kurtarma kazılarına başlanmış, çalışmalar 1996 yılından itibaren yabancı bilim heyetlerinin katılımıyla hız kazanmıştı. 
     Yerli ve yabancı bilim heyetleri arasında gerekli koordinasyonun sağlanması, sürdürülecek bilimsel kazıların daha sağlıklı yürütülmesi ve çalışmaların bir bilim adamı başkanlığında uzun vadeli ve belli bir program çerçevesinde gerçekleştirilmesi amacıyla Bakanlar Kurulu kararı ile kazı çalışmalarının Doç. Dr. Kutalmış Görkay başkanlığındaki bir bilimsel ekip tarafından yürütülmesi kararı alınmıştı. Ancak, Kasım 2000 tarihinde baraj gölünün maksimum su tutma düzeyine ulaşması nedeniyle alanın dörtte biri sular altında kaldı. 
     Yörede sürdürülen kazılar ve yüzey araştırmalarında ele geçen önemli buluntulardan Mars Heykeli, 3 bin 700 adet billen sikke tetra drahmi , 1000 metrekare mozaik, 150 metrekare fresko, 100 bin adet mühür baskısı, 12 adet villa, hamam, arşiv binası ve taşınabilir kültür varlığı, Gaziantep Müzesi'ne nakledilerek koruma altına alındı. 
     Ortaya çıkarılan eserlerin zenginliği ve çeşitliliği, başlı başına bir müze kurulması gereğini gündeme getirdiğinden yeni müze binasının yapım çalışmalarına başlandı. Bu doğrultuda Gaziantep Valiliği ile Bakanlık bütçesinden ayrılan ödeneklerle ek müze binası hayata geçirilerek teşhir ve tanzim düzenlemeleri tamamlandı. 
     
</TEXT>
</DOC>
