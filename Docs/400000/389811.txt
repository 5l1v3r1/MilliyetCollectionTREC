<DOC>
<DOCNO> 389811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko35.html </URL>
<DATE> 2005/10/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Rahmi Koç, dünya turunda 13. ayını tamamladı... 
</HEADLINE>
<TEXT>

     Koç Holding Şeref Başkanı Rahmi Koç'un 2 yıl sürecek tekne ile dünya turu, 13. ayını tamamladı. 
     ''Nazenin IV'' yelkenlisiyle Fenerbahçe Marinası'ndan 19 Eylül 2004 tarihinde denize açılan Rahmi Koç, 20 Ekim'de Yeni Zelanda'dan 4. etabına başladığı seyahatinde, 24 Ekim'de Avustralya'nın doğusundaki Yeni Kaladonya'ya vardı. 
     Kaptan Joseph Katalan ile kaptan yardımcısı, hekim, makinist, makine mühendisi, aşçının da aralarında yer aldığı 2'si kadın 7 mürettebatı bulunan teknenin, www.nazenin4.com sitesinde yer alan seyir defterine göre, dünya turunun ilk durağı Atina oldu. 
     Yunanistan sahillerinden sonra rotasını İtalya'ya çeviren tekne, Capri adası ve Cannes'den sonra Menorca'ya yelken açtı. 
     2 Kasım 2004'de Cebelitarık'a ulaşan tekne, Akdeniz'e veda edip, Atlantik Okyanusu'na açıldı. 
     Kanarya Adaları'na ulaşan tekne, 25 Kasım 2004'de Atlantik geçişini tamamlayarak Karayiplerde St.Martin adasına vardı. Bu arada Rahmi Koç, 14 Kasım 2004'de seyir defterinde yer alan bayram mesajında, ramazanın ilk ve son günü oruç tuttuklarını not düştü. 
     İstanbul'dan yolculuğun birinci etabının tamamlandığı St. Martin'e kadar 5000 deniz mili 1 deniz mili 1852 metre yol kat edildi, 60 ton su kullanıldı, 28 ton yakıt harcandı. 
     St. Martin'den 17 Ocak'ta ikinci etaba başlandı. St. Kitts üzerinden Guadeloupe adasına varan ekip, burada kurban bayramını kutladı. 
     Karayipler'den sonra birçok adayı ve Trinidad'ı geride bırakarak Panama Kanalı'nı geçen ''Nazenin IV'', Panama'da Pasifik Okyanusu geçişi için hazırlıklarını yaptıktan sonra Galapagos adalarına doğru yelken açtı. 
     14 Mart'ta Papeete adasına demirledikten sonra 5 Mayıs 2005'te üçüncü etabı oluşturan Tahiti -Yeni Zelanda için yola çıkıldı. 
     Seyir defterine, Polenezya'nın en büyük adası olan Tahiti-İstanbul arası uçuş süresinin ortalama 24 saat olduğu, Tahiti'ye ister doğudan ister batıdan ulaşmak istenirse İstanbul'a en uzak mesafede, yani hemen hemen yarı yolda bulunulduğu kaydedildi. 
     17 Mayıs'ta Bora Bora'dan ayrılarak Samoa'ya demir atan tekne, 8 Haziran'da Yeni Zelanda'nın Auckland kentine vararak 3. etabı bitirdi. 
     Auckland'ta genel bakım yapmak amacı ile Nazenin karaya çıkarıldı. Direkler indirilip, Atina'dan beri bozuk olan baş pervane tamir edildi, jeneratörler, motor, şaft, çarmıklar, elden geçti, boya ve vernik yapıldı. 4 aylık sürede Nazenin4 büyük bir bakımdan geçti. 
     Yolculuk boyunca Rahmi Koç zaman zaman tekneden ayrılarak Türkiye'ye geldi. 
     ''Nazenin IV''ün dönüş için Kızıldeniz veya Güney Afrika rotası olmak üzere iki alternatiften birini seçmesi bekleniyor. 
     
</TEXT>
</DOC>
