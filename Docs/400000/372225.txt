<DOC>
<DOCNO> 372225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo29.html </URL>
<DATE> 2005/08/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Metin Yıldız Yaşadığımız sıkıntıları anlatırsam iki gün sürer... 
</HEADLINE>
<TEXT>

     Çaykur Rizespor Teknik Direktörü Metin Yıldız, ''Yaşadığımız sıkıntıları anlatırsam iki gün sürer'' dedi. 
     Yıldız, yeşil-mavili takımın antrenmanında yaptığı açıklamada, ligde tek puansız takımın kendileri olduğunu belirterek, ''Yalnız ligde 10-15 transfer yapıp da puanı 1 olan takımların var olduğunu görüyoruz. Biz sorunlarımızı halletmek, daha aza indirmek için çalışıyoruz, mücadele ediyoruz. Bunun için de bir süreç gerekiyor. Ben şimdi bahaneleri veya yaşadığımız sıkıntıları anlatırsam iki gün sürer. Ama biz bu problemleri kendi aramızda çözmeliyiz, çözebiliriz'' dedi. 
     Fenerbahçe maçında ise rakibin gücünü bildiklerini ifade eden Yıldız, ''Bir hafta boyunca buna göre hazırlandık, ama her zaman da sahada istedikleriniz gerçekleşmeyebiliyor. Oyun olarak bakıldığında ise her iki takım da elinden gelen en iyi mücadeleyi ortaya koyarak takdiri hak etti, ama maalesef bu ülkede buna kimse bakmıyor. Sonuca göre yorum yapıyor. Bizim zaten sahaya yansıttığımız iyi oyunun amacı sonuç almak için. Fenerbahçe ve Çaykur Rizespor'a bakıldığında onların olağanüstü imkanları, bizim ise kısıtlı imkanlarımız. Yorumlar yapılırken bu farka bakılmıyor'' diye konuştu. 
     Takımının ligin ilk 3 haftasında ortaya koyduğu futboldan dolayı mutlu olduklarını kaydeden Yıldız, şöyle konuştu 
     ''Takımım mevcut şartlarda yapılması gereken her şeyi yaptı. Tabii ki Fenerbahçe maçına bakıldığında defansta hatalar yaptık. Ben bunu da söylüyorum. Anlayan anlıyor mu, anlamıyor mu onu da bilemiyorum. Ben kalkıp da oyuncumu suçlayacak değilim. Oyuncu da mevcut şartlarda tüm yüreğini sahaya yansıtıyor. Bu anlamda ben memnunum.'' Ankaraspor maçının hazırlıklarına başlayan yeşil-mavili takımın antrenmanında hafif sakatlıkları bulunan kaleci Zdravkov, Hakan Ünsal ve Gökhan Kaba koşu yaptı. 
     
</TEXT>
</DOC>
