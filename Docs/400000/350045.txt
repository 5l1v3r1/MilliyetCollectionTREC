<DOC>
<DOCNO> 350045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo08.html </URL>
<DATE> 2005/06/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çalımbay Ersun Yanal'a destek olmalıyız 
</HEADLINE>
<TEXT>

     Beşiktaş Teknik Direktörü Rıza Çalımbay, A Milli Futbol Takımı Teknik Direktörü Ersun Yanal'a destek olunması gerektiğini belirtti. 
     Çalımbay, 69. Uluslararası Bergama Kermesi etkinlikleri kapsamında düzenlenen panele katıldı. Bergama Cumhuriyet Meydanı'ndaki panelde katılımcıların sorularını cevaplayan Çalımbay, Milli takımın Yunanistan maçında beklenen sonucu alamadığını, ancak şansının sürdüğünü belirterek, ''Bence Ersun hocaya destek vermeliyiz. Biz Tümer'in Milli takıma davet edilmesini bekliyorduk ama olmadı. Milli takımın daha oynayacağı maçlar var, desteği sürdürmeliyiz'' dedi. 
     Bursasporlu Okan ile İlhan Mansız'ın transferlerinin gündeme geldiğini anlatan Çalımbay, ''Ancak kadromuzda 5 forvet oyuncusu bulunması nedeniyle bu futbolcuları transfer etmeyi düşünmüyoruz. Ronaldo'nun yerine kendini kanıtlamış daha kaliteli bir oyuncu almayı planlıyoruz. Sergen eğer gidecekse Sergen gibi gitmeli, kalacaksa da Sergen gibi kalmalı'' diye konuştu. 
     Panelde yer alan antrenör Zeki Önatlı da Bergamaspor'dan Beşiktaş'a transfer olduğunu belirterek, ''Beşiktaş'tan sonra başka takımlara gitmekle hata yaptım. Şimdi antrenör olarak kulübüme döndüğüm için mutluyum'' dedi. 
     Kermes etkinlikleri kapsamında ilçeye gelen Galatasaray'ın genç oyuncusu Hasan Kabze de futbolseverlere imza dağıttı. 
     
</TEXT>
</DOC>
