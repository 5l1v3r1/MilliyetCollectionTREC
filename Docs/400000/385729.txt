<DOC>
<DOCNO> 385729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun18.html </URL>
<DATE> 2005/10/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Pentagon sözcüsü, El Cezire'de program sunacak... 
</HEADLINE>
<TEXT>

     ABD 2003'te Irak'ı işgal ederken Katar'da kurulan karargahta Amerikan ordusunun sözcülüğünü yapan, ancak geçen yıl ordudan ayrılan Josh Rushing, El Cezire televizyonunda program sunacak. Amerikan yönetiminin ''belalısı'' Katar TV'si ile anlaşan eski deniz subayı, AFP muhabiriyle konuşurken, ''Program sunacağım. Programın içeriği henüz belli değil, üzerinde çalışıyoruz'' dedi. 
     Orduda çalışırken geçen yılın ekiminde işini bırakan 33 yaşındaki Rushing, 2006 baharında bütün dünyaya İngilizce yayın yapmaya başlayacak El Cezire ile anlaştı. Eski subay, kanalın Washington bürosunda çalışacak. Büro, Beyaz Saray'a ''iki adım'' mesafede bulunuyor. 
     Katar'da görev yaparken Arap dilini ve kültürünü merak ettiğini belirten Rushing, El Cezire'de çalışan gazetecilerle tanıştığını anlattı. 
     Amerikan medyasının bugün Irak'taki gelişmeleri izleme şeklini eleştiren eski asker, yeni televizyoncu Rushing, ''Gazeteciler kritik sorular sorabilmeliydi'' dedi ve şöyle konuştu 
     ''Öyle gazeteciler gördüm ki canlı yayından önce benden vermek istediğim mesajı öğrenip ona göre soru soruyorlardı... Medya böyle çalışmamalı, bu hükümet için de, ülkemiz için de iyi değil...'' Ordudan ayrıldıktan sonra iş aradığını ve bir üniversite ile haberleşme şirketinden iş teklifi aldığını anlatan eski subay, bir gün El Cezire'den telefon geldiğini ve öneriyi kabul edene kadar birkaç hafta tereddüt ettiğini, ancak çevresinin de desteğiyle teklifi sonunda kabul ettiğini söyledi. 
     
</TEXT>
</DOC>
