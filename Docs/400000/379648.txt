<DOC>
<DOCNO> 379648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko20.html </URL>
<DATE> 2005/09/19/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye'ye giriş yapan yabancı ziyaretçi sayısı Ağustos'ta 13.3 arttı 
</HEADLINE>
<TEXT>

     Türkiye'ye bu yılın Ağustos ayında giriş yapan yabancı ziyaretçi sayısı, geçen yılın aynı ayına kıyasla yüzde 13.3 oranında arttı. 
     Aynı dönemde çıkış yapan yabancı ziyaretçilerin sayısında ise yüzde 17 artış oldu. 
     DİE, 2005 yılı Ağustos ayı içinde Türkiye'ye giriş ve çıkış yapan ziyaretçilerin istatistik sonuçlarını açıkladı. 
     Buna göre Ağustos'da, Türkiye'ye giriş yapan yabancı ziyaretçilerin sayısı 2 milyon 861 bin 141'e çıktı. Türkiye'ye giriş yapan yabancı ziyaretçilerin sayısı, geçen yılın aynı döneminde 2 milyon 525 bin 917 idi. Ağustos'da Türkiye'ye giriş yapan vatandaş sayısı ise yüzde 6.9 artarak 807 bin 954'e ulaştı. 
     Türkiye'ye giriş yapan yabancı ziyaretçi ve vatandaş toplamı da, geçen yılın aynı dönemine göre yüzde 11.8 artarak 3 milyon 669 bin 95'e çıktı. Geçen yılın Ağustos ayında Türkiye'ye giriş yapanların toplamı 3 milyon 281 bin 591 olarak belirlenmişti. 
     
     YABANCILARIN DAĞILIMI 
     Türkiye'ye Ağustos ayında giriş yapan yabancıların milliyet dağılımına bakıldığında ise yüzde 17.3'lük pay ile Almanya yine ilk sırada yer aldı. 
     Bu ülkeyi yüzde 11.3 ile Rusya, yüzde 11 ile İngiltere, yüzde 5.5 ile Hollanda, yüzde 5.4 ile Bulgaristan, yüzde 4 ile İran, yüzde 3.7 ile Fransa, yüzde 2.9 ile İtalya, yüzde 2.7 ile Yunanistan, yüzde 2.2 ile Avusturya ve yüzde 34 ile de diğer ülkeler izledi. 
     
     ÇIKIŞ YAPAN ZİYARETÇİ SAYISI 
     Türkiye'den Ağustos ayında çıkış yapan toplam ziyaretçi sayısı ise geçen yılın aynı ayına kıyasla yüzde 16 oranında artarak, 4 milyon 464 bin 118'e yükseldi. 
     Bunun 3 milyon 259 bin 788'i yabancı ziyaretçiler, 1 milyon 204 bin 330'u da vatandaşlardan oluştu. 
     Türkiye'den çıkış yapan toplam ziyaretçilerin sayısı, geçen yılın Ağustos ayında 3 milyon 850 bin 13 idi. 
     Aynı dönemde Türkiye'den çıkış yapan yabancı ziyaretçilerde yüzde 17, vatandaşlarda ise yüzde 13.2'lik artış görüldü. 
     Bu arada Ocak-Ağustos döneminde Türkiye'ye gelen yabancı ziyaretçi sayısı yüzde 23.2 artışla 14 milyon 599 bin 968 oldu. Geçen yılın aynı döneminde bu rakam 11 milyon 850 bin 18 idi. 
     
</TEXT>
</DOC>
