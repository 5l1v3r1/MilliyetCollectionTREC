<DOC>
<DOCNO> 386369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko37.html </URL>
<DATE> 2005/10/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
AB, Türkiye'ye "Piyasa ekonomisi" statüsü tanıyacak... 
</HEADLINE>
<TEXT>

     Avrupa Birliği'nin gelecek aydan itibaren Türkiye'yi ''işleyen bir piyasa ekonomisi'' olarak tanıyacağı bildirildi. 
     Reuters Ajansı'nın AB'deki özel kaynaklarına dayandırdığı haberde, Türkiye'nin işleyen bir piyasa ekonomisi olarak kabul etmesinin AB ile tam üyelik müzakerelerine hız kazandıracağı belirtildi. 
     AB'ye üyelik şartları arasında bir piyasa ekonomisi olmanın bütün şart ve ölçütlerini yerine getirmek de bulunuyor. 
     Adının açıklanması koşuluyla Reuters'e konuyla ilgili bilgi veren AB yetkilisi, Türkiye'nin piyasa ekonomisi olarak kabulünün birliğin 9 Kasım'da açıklanacak yıllık ilerleme raporunda ilan edileceğini söyledi. 
     Kaynak, ''Raporda ilk kez olarak Türkiye işleyen bir piyasa ekonomisi sayılacak. Bu ekonomik müzakerelere başlanmasının önünü açacak ve ekonomik istikrarı ve yabancı yatırımları destekleyecek'' dedi. 
     Piyasa ekonomisi olarak tanınmanın büyük ölçüde sembolik bir önemi olduğunu kaydeden kaynak, bununla birlikte AB'nin bu jestinin Türk ekonomisinin normalleşmesinde bir dönüm noktası olacağını ve müzakere sürecinin başlaması ve Türkiye'nin Uluslararası Para Fonu IMF desteğindeki ekonomik programı uygulamaktaki başarısıyla güçlenen piyasa güvenini daha da güçlendireceğini vurguladı. 
     Kaynak, AB'nin jestinin AB yetkililerinin Türkiye'nin insan hakları ve hukukun üstünlüğü konusundaki performansına getirdiği eleştirilerle oluşan siyasi hassasiyetin ortadan kalkmasına da yardım edeceğini ifade etti. 
     
</TEXT>
</DOC>
