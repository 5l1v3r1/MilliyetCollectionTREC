<DOC>
<DOCNO> 372915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonyas08.html </URL>
<DATE> 2005/08/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Maç için sinemaya 
</HEADLINE>
<TEXT>

     Dünya sinemaları ekimde futbol meraklılarıyla dolacak. Zidane, Beckham, Ronaldo gibi ünlü futbolcular 'Gol'de rol kesecek... 
     Ekim ayında sinemalarda futbol fırtınası esecek. Milyarlarca futbol meraklısını heyecanlandıran sinema üçlemesinin ilk bölümü olan 'Gol' Goal 7 Ekim'de tüm dünyayla birlikte Türkiye'de de gösterime girecek. David Beckham, Zinedine Zidane, Roberto Carlos, Ronaldo, Raul Gonzalez, Wayne Rooney, Alan Shearer, Kieron Dyer, Patrick Kluivert gibi futbolun yıldız isimlerinin kendilerini canlandırdığı ve profesyonel futbol dünyasının rekabetçi ruhunu beyazperdeye taşıyan 'Gol'ün yönetmenliğini kendisi de bir futbol fanatiği olan Danny Cannon üstlendi. İngiliz Cannon'ı sinemaseverler, Sylvester Stallone'un başrolünü üstlendiği çizgi roman uyarlaması 'Judge Dredd'den hatırlıyor. 
     Meksikalı pembe dizi yıldızı Kuna Becker'in başrolde oynadığı 'Gol'de, günün birinde çok ünlü bir futbol yıldızı olma hayalleri kuran 'Santiago' adındaki bir Latin delikanlının öyküsü anlatılıyor. 100 milyon dolarlık bütçeyle çekilen üçlemenin birinci bölümünde Doğu Los Angeles'ın Barrios kesiminden gelen genç Santiago'nun Emre Belözoğlu'nun forma giydiği Newcastle United'a gidişini ve İngiltere Premier Ligi'nin ışıltılı dünyasıyla tanışmasını izleyeceğiz. İkinci filmde Santiago'nun Real Madrid'e transfer olması ve Şampiyonlar Ligi'nde oynaması yer alacak. Serinin son filminde ise Santiago'yu 2006 Temmuz'unda Almanya'da düzenlenecek FIFA Dünya Kupası'nda oynarken göreceğiz. 
     
     Gerçek takım, gerçek oyun 
     Gerçek takımların, gerçek maçların ve gerçek gol pozisyonlarının yer alacağı 'Gol'ün ikinci filminin gösterim tarihi ise 2006 yılı olacak. Dünya Kupası finalleri sırasında gerçek maçların çekimleri yapılarak serinin üçüncü ve son bölümü gerçek ile kurgunun karışımı olacak. Serinin son filmi ise 2007 yılında gösterime girecek. 
     Filme MTV, Adidas, Coca-Cola ve McDonald's da sponsor desteği veriyor. FIFA'nın filme katkısı ise kuruluşa üye 205 ülkede filmin promosyonunu üstlenmek şeklinde olacak. Ayrıca futbol stadyumlarında bilbordlar konulmak suretiyle filmin desteklenmesi sağlanacak. 
     Filmin tüm dünyada seyirci rekorlarını kırması ve John Huston'ın yönettiği, Pele'li, Ardiles'li, Bobby Moore'lu ünlü klasik 'Zafere Kaçış' kadar popüler olması bekleniyor. Bu arada genç bir futbolcunun yükselişini ve çok ünlü takımlara transfer oluşunu anlatması itibarıyla 'Gol', geçen sezon Türkiye'de de vizyona giren 'Futbol Sevdası'nı 3 Zeros hatırlatıyor. 
     Fransız yapımı bir film olan 'Futbol Sevdası'nda da genç bir Macar yetenek, hapishaneden çıkıp önce Paris Saint Germain'e, oradan da Juventus takımına transfer oluyordu. 
     
</TEXT>
</DOC>
