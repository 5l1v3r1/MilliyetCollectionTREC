<DOC>
<DOCNO> 396421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/guncel/gun01.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkana asgari ücret cezası 
</HEADLINE>
<TEXT>


Sultandağı'nın Üçkuyu beldesinde belediye başkanının maaşı, 'yeterli hizmet getiremediği' gerekçesiyle meclis kararıyla 2 bin YTL'den asgari ücrete indirildi 

ATİLLA MEMİŞ Konya DHA 

Afyonkarahisar'ın Sultandağı ilçesine bağlı Üçkuyu beldesinde 6 AKP'li, 3 CHP'li üyeden oluşan belediye meclisi, 15 Kasım'da yaptığı toplantıda, Belediye Başkanı AKP'li Osman Koçer'in performansını değerlendirdi. Koçer'in beldeye yeterince hizmet getiremediği ve performansının çok düşük olduğu görüşüne varılan toplantıda, "Bunun cezasız kalmaması için maaşını indirelim" önerisi yapıldı. 
Koçer'in maaşı 3 CHP'li ile 3 AKP'li üyenin oylarıyla 2 bin YTL'den asgari ücret olan 350 YTL'ye düşürüldü. Karar, Sultandağı Kaymakamlığı'na da iletilerek Koçer'in maaşının kesilmesi istendi. 

'İtiraz edeceğim' 
Kararın altında AKP'lilerin imzasının da bulunmasına üzüldüğünü ifade eden Koçer ise, "Belediye Kanunu'na göre böyle bir karar alınması mümkün değil. Bölge İdare Mahkemesi'nde itiraz edeceğim" dedi. 
İskenderun Demir Çelik Fabrikası'ndan emekli olan iki çocuk babası Koçer 53 , meclis üyelerinin istediği şeyleri yerine getirmesinin imkansız olduğunu ifade ederek, "Benden Kocatepe Üniversitesi'ne bağlı bir meslek yüksekokulu ve bir fabrika açtırmamı istiyorlar. Bunlar afaki istekler. Halka verdiğim sözlerin çoğunu yerine getirdim ve halen çalışmalarım devam ediyor. 1 trilyon liralık yatırım yaptırdım" dedi. 

'Yetkileri yok' 
Avukat Osman Kuzan, belediye başkanlarının maaşlarının meclis tarafından belirlendiğini belirterek şu bilgileri verdi "Yalnız bunun kriteri var. Alt sınır en az memur maaşı kadar olmalıdır. Yani asgari ücrete indirme yetkileri yok. Koçer, yerel yönetim yasalarına göre, meclisin kararını, Sultandağı İlçe İdare Kurulu'ndan iptal ettirebilir" dedi. 



</TEXT>
</DOC>
