<DOC>
<DOCNO> 372022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/guncel/gun03.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Saygımızı görecekler' 
</HEADLINE>
<TEXT>


Prof. Aktar, resmi tezlerin sorgulanacağı konferansın yapılmasının, Türkiye'nin akademik özgürlüğe saygısını göstereceğini söyledi. Elekdağ'a göre ise, amaç Türkiye'ye darbe vurmak 

ÖMER ERBİL İstanbul 

Boğaziçi Üniversitesi'nde mayısta yapılması planlanan, ancak tepkiler nedeniyle ertelenen "İmparatorluğun Çöküş Döneminde Osmanlı Ermenileri" başlıklı konferansın yeni tarihi belli oldu. 22 - 23 - 24 Eylül'de yine Boğaziçi Üniversitesi'nde gerçekleştirilecek konferansın içeriği ve katılımcılarında değişiklik yapılmadı. 

Komite susuyor 
Yaşanan tartışmaların toplantıyı sekteye uğrattığını düşünen hazırlık komitesi, bu kez konuşmama kararı aldı. 
Ermeni soykırımı iddiaları konusunda resmi tezi sorgulayan isimlerin katılacağı konferans öncesinde, Adalet Bakanı Cemil Çiçek, "Bu konferans Türk milletini arkadan hançerlemektir" demiş, konferans ertelenmişti. 
Katılımcılardan Marmara Üniversitesi öğretim üyesi Prof. Dr. Ayhan Aktar, ilk konferansta davet edilen isimlerin yeniden çağrıldığını belirterek şöyle dedi "İçeriğinde değişiklik yok. Konferansın yeniden yapılması, Türkiye'nin akademik özgürlüklere saygılı bir ülke olduğunu gösterecektir." 
Sabancı Üniversitesi İstanbul Politikalar Merkezi Direktörü Prof. Dr. Üstün Ergüder de, "Danışma Kurulu'nda gözüküyorum ama henüz bana net cevap verilmedi. Konferansın ertelenmesiyle çok da prestij kaybına uğradığımızı düşünmüyorum. Bu tip konferansların demokratik ortamda yapılabiliyor olması lazım. Yurtdışında ufak kırılmalara neden olduysa, toparlanacağını düşünüyorum" diye konuştu. 
İlk konferansın ertelenmesinde etkili olan isimlerden CHP'li Şükrü Elekdağ ise şu değerlendirmeyi yaptı 
"Konferansa karşı çıkmadım. Tek yanlı olduğunu, akademik özgürlüğün buna imk n vermediğini vurguladım. Bugün de aynısını söylüyorum. Yabancı parlamentolarda ülkemizi suçlayıcı kararlar alındığı bir konuda, devlet üniversitesinde bilimselliğe ve akademik özgürlüğe saygı gösterilmesini istiyorum. Amaçları, 'şu sonuçlar çıktı' diyerek propaganda yapmak." 
Ermeni katliamı olmadığını söylediği için İsviçre'de hakkında tutuklama kararı alınan Türk Tarih Kurumu Başkanı Prof. Dr. Yusuf Halaçoğlu ise, "Kamuoyunu kaybettiler. Bunların konferansından çıkacak sonuçlara sarılacak yurtdışında epey bir grup var" diye konuştu. 

Çiçek Bana Sormadılar 
Çiçek, Ermeni konferansının yeniden yapılmasıyla ilgili, "Toplantıyı yaparken de, iptal ederken de bana sormadılar. Kim ne konuşacak göreceğiz" değerlendirmesini yaptı. 




</TEXT>
</DOC>
