<DOC>
<DOCNO> 372432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun27.html </URL>
<DATE> 2005/08/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Liberyalı futbol yıldızı Weah, devlet başkanlığı seçimine katılıyor... 
</HEADLINE>
<TEXT>

     Liberya'nın dünyaca tanınmış futbolcusu George Weah, 14 yıl süren iç savaşın harabeye çevirdiği ülkesinin gelecekteki devlet başkanı olmak için seçim kampanyasına başladı. 
     Weah'ın devlet başkanlığı seçimine katılması ülkenin siyasi elitini şaşırtsa da, içten davranması ve samimi konuşmasının, ona, Afrika kıtasının modern tarihinde en acımasız çatışmalara sahne olduktan sonra ayaklarının üstünde durmaya çalışan Liberya'da geniş halk desteğinin yolunu açtığı belirtiliyor. 
     Ekim ayındaki seçim için dün başkent Monrovia'da kampanyasını başlatan Weah, binlerce kişiye hitaben yaptığı konuşmada, ''Bana güvenebilirsiniz, çünkü ben sizi tanıyorum ve siz beni tanıyorsunuz. Altyapımızı yeniden inşa etmeliyiz. Çocuklarımızı yeniden okula göndermeliyiz. Çiftçilerimizin ürününü taşıması için yollara ve halkımızın sonu gelmez karanlıktan kurtulmaya ihtiyacı var'' dedi. 
     Nüfusunun yüzde 60'ı 29 yaşın altında olan ülkede Weah, gençlerden destek bulurken, mühendislik öğrencisi 27 yaşındaki Daniel D'Chea, ''Weah herkes için bir kahraman. Onun elleri temiz ve yolsuzluğa bulaşmamış'' dedi. 
     Weah'ın konuşmasında herkes için eğitim, yeni yollar, yeni hastaneler, yolsuzluğa ''sıfır hoşgörü'', ülkenin büyük maden ve orman rezervlerinin idaresinde şeffaf davranacağı sözü vermesi kalabalıktan büyük destek gördü. 
     George Weah'ın rakipleri, bir spor adamı kariyerine sahip olması ve yüksek eğitim almaması nedeniyle Weah'ın ülkeyi yönetme kabiliyetinden yoksun olduğunu savunuyor. Weah taraftarları ise ünlü futbolcunun yeteri kadar eğitim almamasını umursamadıklarını göstermek için ''Eğitimi olsa da, olmasa da, oyumu ona vereceğim'' sloganı atıyor. 
     Weah'ın seçimi kaybetmesi halinde genç taraftarlarının sorun çıkarabileceği endişesi taşınırken, Cupid Saygbe adlı işadamı, ''O, o kadar seviliyor ki, sokağa çıktığında her zaman trafik kitleniyor. Seçimi kazanamazsa sonuçlar doğru olmayacak'' diye konuştu. 
     1966 yılında 12 çocuklu bir ailede dünyaya gelen Weah, Monaco, Paris St Germain ve AC Milan'da top koşturdu. 
     İç savaşın 2003 yılında imzalanan anlaşmayla sona erdiği Liberya'da devlet başkalığı seçimi 11 Ekim'de yapılacak. 
     
</TEXT>
</DOC>
