<DOC>
<DOCNO> 393432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy04.html </URL>
<DATE> 2005/11/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İstanbul Belediyesinde beklenen oldu Haber Analiz 
</HEADLINE>
<TEXT>

     Ve beklenen oldu, İstanbul Büyükşehir Belediyesi'nde ipler koptu. Şok istifalar ve yetki tartışması kimilerine göre deprem. Kimileri ise öncü olduğunu savunuyor, "Artçıları bekleyin" diyor. 
     Adaylık rekabetinde Topbaş mı Güllüce mi tercihi yaşanırken, Başbakan Recep Tayyip Erdoğan, İl Başkanı Mehmet Müezzinoğlu'nun da isteğiyle Kadir Topbaş'ı seçmiş, İdris Güllüce'yi de vekil atayarak 'kolkola' görüntüsü vermişti. 
     Genel Sekreterlik koltuğuna da Dışişleri Bakanı Abdullah Gül'e yakınlığıyla bilinen Ramazan Evren oturunca, parti içi dengeler sağlanmıştı. 
     İlk dönemde sorun yaşanmadı. Ancak, İdris Güllüce'nin kendi ekibini oluşturması, AKP Meclis Grup Başkanı Hüseyin Evliyaoğlu'nun farklı düşünmesi, Kadir Topbaş'ın 'Belediyeyi Güllüce mi yönetiyor' söylentileri, sonu hazırladı. Güllüce'nin Göztepe Parkı'na cami onayı ve 3. Boğaziçi Köprüsü'yle ilgili teklifi meclise göndermesi de bardağı taşıran damla oldu. 
     Eski Başkan Ali Müfit Gürtuna gelinen nokta için "Sistemi, düzeni kuran Tayyip beydi. Ama olmadı. Bu daha birinci raund parti ile belediye meclisi arasındaki çatışma artacaktır" yorumunu yapıyor. 
     
     Kim kimin adamıydı 
     Hüseyin Evliyaoğlu AKP grubunda çok etkin bir isim. Ve Erdoğan'a yakınlığıyla biliniyor. Yakınlıkları Erdoğan'ın İstanbul İl Başkanlığı ve Belediye Başkanlığı dönemlerine kadar uzanıyor. 
     Belediye kaynaklarına göre İdris Güllüce de Erdoğan'ın uzun süre birlikte olduğu bir isim. Ancak, yakınlık konusunda birinci halkada yer almadığı belirtiliyor. 
     İstifa eden Genel Sekreter Yardımcısı Mihmail Mangan da Erdoğan'ın başkanlık dönemindeki isimlerden. Belediyenin yan kuruluşu İSFALT'a müdür olarak atandı. Ardından yine Erdoğan tarafından alındı. AKP iktidar olunca da Karayolları Genel Müdürlüğü'ne getirildi. Ancak kararnamesi Cumhurbaşkanı'ndan döndü. Bir süre Başbakanlık'ta müşavir olarak görev yaptı. Ardından belediyeye geçti. 
     Mangan'ın istifa eden Genel Sekreter Ramazan Evren ile anlaşamadığı da zaman zaman gündeme geldi. Genel Sekreterin istifa dilekçisinin tarihinin 24 Ekim olduğu, bunun üzerine de "Madem o gitti, sen de istifanı ver diye" de zorlandığı iddialar arasında. 
     
     Şimdi ne olacak 
     Kasım ayının ikinci dilimi, yani önümüzdeki hafta Büyükşehir Belediye Meclisi'nde komisyon seçimleri var. İmar, bütçe, harita gibi 19 komisyonunun seçimi yapılacak. Seçilenler iki yıl süreyle görev yapacaklar. 
     Topbaş'ın komisyon seçimleri arifesinde "kuvvetli başkan" imajı çizmek istediği belirtiliyor. Ama "Güllüce, Kadir Topbaş'ın parotoneri gibiydi. Altına imza atmayacağı kararları Güllüce onaylıyor, şimşekleri üzerine çekiyordu" diye yorumlayanlar da var... 
     Tabii, kimin adaylarının komisyona girecekleri de merak konusu. 
     
</TEXT>
</DOC>
