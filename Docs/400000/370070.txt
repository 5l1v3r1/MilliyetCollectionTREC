<DOC>
<DOCNO> 370070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur40.html </URL>
<DATE> 2005/08/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Batman'da A-4'lerle yakalanan 4 kişiden 3'ü tutuklandı 
</HEADLINE>
<TEXT>

     Batman’da 4 kilo A-4 tipi patlayıcıyla yakalanan 4 kişiden 3’ü tutuklandı. 
     Üzerlerindeki patlayıcı maddeyle yakalanan ve Batman Emniyet Müdürlüğü’ndeki 3 günlük sorgularının ardından Batman Cumhuriyet Başsavcılığı’na sevk edilen A.C, M.S.Ü, E.Ü. ve E.Ö, ifade verdikten sonra, tutuklanmaları talebiyle nöbetçi hakimliğe çıkarıldı. 
     Mahkeme heyeti, A.C, M.S.Ü ve E.Ü. hakkında tutuklama kararı verirken, E.Ö’yü, tutuksuz yargılanmak üzere serbest bıraktı. 
     Şırnak’ın Uludere İlçesi nüfusuna kayıtlı E.Ü. ve oğlu M.S.Ü’nün, patlayıcıları, Türkiye’ye Kuzey Irak’tan getirdikleri belirtildi. Ele geçirilen patlayıcı maddelerle, Batman’da bir çok bombalı eylemin planlandığı kaydedildi. 
     Batman Otogarı’nda gerçekleştirilen operasyonda, A-4 tipi yüksek tahrip gücüne sahip 4 kiloluk patlayıcı madde, E.Ü’nün vücuduna bağlı olarak bulunmuş, ayrıca bu kişilerin yanında 10 elektrikli fünye de ele geçirilmişti. 
     Ayrıca, olayla ilgili oldukları öne sürülen A.C. M.S.Ü. ve E.Ö. de gözaltına alınmıştı. 
     
</TEXT>
</DOC>
