<DOC>
<DOCNO> 383302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun18.html </URL>
<DATE> 2005/10/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Washington Times Türkiye'yi suçlamayı sürdürdü... 
</HEADLINE>
<TEXT>

     Türkiye’nin AKP tarafından "İslamcıfaşist" bir rejime dönüştürülmekte olduğu iddiasıyla Türkiye’de tepki yaratan muhafazakar Washington Times gazetesi, Türkiye’nin AB hedefinin değerlendirildiği haber yorumunda, "Kıbrıs’ta inatçı", "askerler arka koltuğa oturmaya henüz hazır değil" gibi ifadeleri kullandı. 
     ABD’li Washington Times gazetesi, Türkiye’nin AB’ye katılımı sürecinin belirsizliklerle dolu olduğunu kaydetti. AB liderlerinin kamuoyu yoklamalarını gözardı ederek, Türkiye’nin Avrupa ilkelerine "ters düşen" bazı hareketlerine karşın müzakerelerin zamanında açılmasında ısrar ettiklerini öne süren gazete hareketleri şöyle sıraladı 
     "35 binden fazla ölüme neden olan Kürt asilere karşı yürütülen acımasız savaş, bazı Kürt kültürel ve milliyetçi taleplerinin geri çevirilmesi, Türkiye’nin Birinci Dünya Savaşı’ndaki Ermeni katliamını kabul etmeyi reddetmesi, ’Türklüğe hakaret’ ile suçlanan önemli bir yazar hakkındaki iddianame ve etkili Türk askerlerinin ülkenin siyaseti üzerinde devamlı bir gölge oluşturması." 
     
     AB CEZALANDIRMAMAYI TERCİH ETTİ 
     Avrupa açısından Kıbrıs’ın da kaygı verici olduğunu kaydeden gazete, "Türkiye’nin, bir AB üyesi olan Rum Yönetimini tanımayı reddetmesine ve limalarını Rum gemilerini tutmayı sürdürmesine karşı AB, onu cezalandırmamayı tercih etti" yorumunu yaptı. 
     Washington Times, Türk hükümetinin Kıbrıs konusunda "inatçılık" gösterdiğini öne sürerken de, "Kuzey Kıbrıs’taki 30 bin Türk askerinin varlığının bu aşamada üyelik müzakerelerine zarar vermesine veya geçiktirmesine "izin verilmediği"ni savundu. 
     Türkiye’nin büyüklüğünün ve oldukça istikrarsız bir bölgedeki olası istikrarlaştırıcı rolünün bazı AB politikacılarınca sistematik bir biçimde vurgulandığını kaydeden gazete, "Türkiye’nin tarihi düşmanı Yunanistan bile, Türkiye AB’ye üye olduğunda milliyetçiliğinin ve askeri iddialarının daha da kolay bir biçimde kontrol edilebileceğini düşünüyor" yorumunu yaptı. 
     Çoğu Türkler için Avrupalı olmanın fazla bir anlam taşımadığı da savunulduğu haberde, Atatürk reformlarına karşın İslamın "çoğu Türkler için güçlü ruhsal bir etki olmayı sürdürdüğü" belirtildi. 
     Şimdi bile modern Türkiye’nin ne kadar İslami veya laik olması gerektiğine ilişkin tartışmaların ülkeyi parçaladığı iddiasına da yer verilen haberde Avrupa’nın Türkiye demokrasisine ilişkin kaygılarını özellikle Türk askerlerinin "yüksek profil"inin arttırdığı öne sürüldü. 
     Askerlerin gerçekleştirdiği darbelere dikkat çekilen haberde AB’nin baskıları ile askerlerin MGK’daki rölünün azaltıldığı, ancak bazı üst düzey askerlerin zaman zaman açıklamalarda bulundukları kaydedildi. Gazete, Genelkurmay Başkanı Orgeneral Hilmi Özkök’ün Nisan ayında yaptığı bir açıklamanın askerlerin "bir arka koltuğu almaya henüz hazır olmadıklarını gösterdiğini" yazdı. 
     Orgeneral Özkök’ün açıklamasında Türkiye’nin iç ve dış kaygılarına yer verildiğine dikkat çeken gazete, Türkiye’nin Kıbrıs’taki askeri varlığının güvenlik açısından esas olduğunu söylediğini de yazdı. 
     The Washington Times, "AB taraftarı" olarak nitelediği Orgeneral Hilmi Özkök’ün gelecek yıl emekli olmasının öngörüldüğünü kaydedetti. Gazete, diplomatlara dayanarak, Özkök’ün yerine geçmesi beklenen Orgeneral Yaşar Büyükanıt’ın nasıl bir tutum sergileyeceğinin bilinmediğini öne sürdü. 

ANKA 
     
</TEXT>
</DOC>
