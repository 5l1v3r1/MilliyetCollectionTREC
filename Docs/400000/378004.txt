<DOC>
<DOCNO> 378004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun15.html </URL>
<DATE> 2005/09/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kuzey İrlanda durulmuyor, bir polis yaralandı 
</HEADLINE>
<TEXT>

     Kuzey İrlanda'da Protestan Orange Order tarikatının geleneksel yürüyüş güzergahının polis tarafından ''güvenlik'' gerekçesiyle değiştirilmesinin ardından hafta sonu başlayan olaylar, dün akşam da devam etti. 
     Başkent Belfast'ta dün gece polise molotofkokteylleri, taş ve sopalarla saldıran tarikat mensupları, Lisburn, Newtownards ve Newtownabbey'de de olaylar çıkardı. 
     Belfast'ta bir polis memurunun başına aldığı darbe sonucu yaralandığı olayların bastırılması için polisin yanı sıra asker görev yaptı. 
     Olaylar sırasında bazı otomobillerin çalınıp ateşe verildiği belirtildi. 
     İngiltere'nin Kuzey İrlanda Bakanı Peter Hain, Kuzey İrlanda Gönüllüler Gücü ve Kuzey İrlanda Savunma Birliği'nin olaylardaki rolünün araştırılmaya başlandığını açıkladı. Hain, birkaç gün içinde konuyla ilgili açıklama yapacağını söyledi. 
     Hükümetin tutumunu eleştiren Kuzey İrlanda'daki Protestanlar, Katoliklerin hükümet tarafından kayrıldığını iddia ettiler. 
     Protestanlar, son birkaç yıldır güzergahını değiştirmek zorunda kaldıkları geleneksel yürüyüşlerini, bu kez tarihi rotasında yapmakta ısrar ediyorlar. 
     Hükümetin barış sürecinde de yanlı davrandığını öne süren Protestanlar, geri adım atmamakta kararlı olduklarını belirtiyorlar. 
     İngiliz basını ise Kuzey İrlanda'da Katolik İrlanda Cumhuriyetçi Ordusu tarafından başlatılan silahsızlanma hamlesine atıfta bulunarak, aynı adımın atılması için Protestanların paramiliter gruplarının da ikna edilmesi gerektiğini kaydediyor. 
     
</TEXT>
</DOC>
