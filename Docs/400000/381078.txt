<DOC>
<DOCNO> 381078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/spor/spo30.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Susiç imzaladı 

ANKARAGÜCÜ'NDE Saffet Susiç dönemi başladı. Adnan Şentürk ile yollarını ayırdıktan sonra Boşnak teknik adamla anlaşan Sarı - Lacivertliler dün 1.5 yıllık sözleşme imzaladı. Konyaspor ve diğer takımların tekliflerini özel işleri nedeniyle kabul etmediğini belirten Susiç, "İşlerimi yoluna koyduktan sonra böyle bir teklif gelince 'evet' dedim" diye konuştu. 

Filede rakip Hırvatistan 

AVRUPA Şampiyonası'nda ilk üç sınavından boynu bükük ayrılarak kürsü şansını kaybeden Bayan Voleybol Milli Takımı, İspanya ve Bulgaristan'ı yenerek kaldığı klasman grubundaki ilk maçına bugün çıkacak. Ev sahibi Hırvatistan ile 13.00'te karşı karşıya gelecek olan Ay - Yıldızlı ekibimiz, Sırbistan - Karadağ ile Hollanda'nın yer aldığı grupta 5. olmak için mücadele edecek. 

Madalya seferi 

DÜNYA Büyükler Serbest, Grekoromen ve Bayanlar Güreş Şampiyonası'na katılacak ilk kafile bugün Macaristan'ın başkenti Budapeşte'ye gidiyor. 26 Eylül'de başlayacak şampiyonaya katılacak olan kafilede şu isimler yer alıyor 55 kilo Abbas Ulucan, 60 kilo Tevfik Odabaşı, 66 kilo Ömer Çubukçu, 74 kilo Ahmet Gülhan, 84 kilo Serhat Balcı, 96 kilo Fatih Çakıroğlu, 120 kilo Aydın Polatçı. 

Kupanın takvimi değiştirildi 

FUTBOL Federasyonu, bu sezon yeni bir statüyle oynanacak olan Türkiye Kupası'nda maç tarihlerini değiştirdiğini açıkladı. Buna göre gruplardaki ilk maçlar 26 Ekim, 2. maçlar 21 Aralık, 3. maçlar 13 Ocak 2006, 4. maçlar 17 Ocak 2006 ve 5. maçlar da 25 Ocak 2006 tarihlerinde yapılacak. Çeyrek final ilk maçları 1 Şubat 2006, rövanş maçları ise 8 Şubat 2006 tarihlerinde oynanacak. Yarı final ve final programlarında ise herhangi bir değişiklik yapılmadı. 


</TEXT>
</DOC>
