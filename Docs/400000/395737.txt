<DOC>
<DOCNO> 395737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko11.html </URL>
<DATE> 2005/11/17/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Babacan AB ile ilgili devasa bir bürokratik örgüt asla kurulmayacak 
</HEADLINE>
<TEXT>

     Devlet Bakanı ve Başmüzakereci Ali Babacan, AB sürecinde tüm uygulayıcı birimlerin, değişim ve dönüşüm sürecinin bizzat sahibi olacağını vurgularken, ''AB çalışmalarıyla ilgili, yeni devasa bir bürokratik örgüt asla kurulmayacak'' dedi. 
     Devlet Bakanı Babacan, AK Parti'nin aylık yayın organı Türkiye Bülteni'nde yayımlanan röportajında, AB yolunda yeni bir dönem başladığını belirtirken, katılım sürecinin bazı zorlukları olacağına da işaret etti. 
     Bu süreçte iniş-çıkışlar yaşanacağını hatırlatan Babacan, ancak her değişimin sonuçlanmasının ardından, Türkiye'nin biraz daha değişeceğini, refah seviyesinin biraz daha yükseleceğini bildirdi. 
     
     KATILIM SÜRECİNİN ÜÇ TEMEL AYAĞI 
     Katılım sürecinin üç temel ayağı olacağını ifade eden Babacan, bunları ''Kopenhag siyasi kriterlerinin istisnasız olarak uygulanıyor olması, AB müktesebatının üstlenilmesi ve sivil toplum diyaloğu'' olarak sıraladı. 
     Reform izleme Grubu'nun, ilk ayakla ilgili en önemli yapılanma olmaya devam edeceğini kaydeden Babacan, son ayakla ilgili en önemli yapılanmanın ise AB İletişim Grubu olacağını vurguladı. 
     Bu Grubun, sivil toplum kuruluşları, yerli ve yabancı basın kuruluşları ile yakın temas içinde çalışacağını anlatan Babacan, çalışmaların iç ve dış iletişim olmak üzere iki cephede yoğunlaşacağını vurguladı. 
     
     MÜKTESEBATA UYUM 
     Türkiye'nin AB müktesebatına uyumunun 35 başlık altında gerçekleştirleceğini hatırlatan Bakan Babacan, her bir fasıl için fiili müzakerelere geçilmeden önce tarama çalışması yapılacağını kaydetti. 
     Her bir fasıl için taramanın iki etapta yapılacağını belirten Babacan, tanıtıcı tarama denilen ilk etapta AB Komisyonu'nun müktesebatı anlatacağını, ayrıntılı tarama etabında ise Türk tarafının mevzuatını ve düşüncelerini aktaracağını vurguladı. 
     Türkiye'nin Gümrük Birliği ve AB ile diğer çalışmaları nedeniyle tarama sürecini diğer ülkelere oranla daha kolay yürüteceğini öngördüklerini vurgulayan Babacan, taraması tamamlanan fasıllarda Komisyonun önerisi ve 25 ülkenin onayı ile fiili müzakerelere geçileceğini açıkladı. 
     Babacan, herhangi bir fasılda müzakerenin fiili olarak başlaması için tüm tarama sürecinin bitmesinin beklenmeyeceğini söylerken, müzakerelerde klasik bir al-ver sürecinin yaşanmadığını hatırlattı. 
     Bazı konularda üyelik gerçekleşmeden önce tam uyumun sağlanayabileceğini, bu nedenle geçiş sürelerinin istenebileceğini kaydeden Babacan, esas müzakerenin burada yapıldığını vurguladı ve ''bazı alanlarda ekonomik ve sosyal bakımdan zarara uğrayabileceğimiz düşünülüyorsa, geçiş süreleri talep edilecektir'' dedi. 
     
     HERKES SÜREÇTE YER ALACAK 
     Tüm bakanlıklar ve kamu kuruluşlarının, başlangıçtan itibaren AB katılım çalışmalarının içinde yer alacağına işaret eden Babacan, bu çalışmaların hiç bir kurumun tek başına yürütebileceği çalışmalar olmadığını vurguladı. 
     Tüm uygulayıcı birimlerin, bu değişim ve dönüşüm sürecinin bizzat sahibi olacağını açıklayan Bakan Babacan, ''AB çalışmalarıyla ilgili, yeni devasa bir bürokratik örgüt asla kurulmayacaktır'' şeklinde görüş bildirdi. 
     
</TEXT>
</DOC>
