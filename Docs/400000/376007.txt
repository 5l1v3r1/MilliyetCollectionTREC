<DOC>
<DOCNO> 376007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun16.html </URL>
<DATE> 2005/09/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
'Nükleer İran'a birkaç yıl var... 
</HEADLINE>
<TEXT>

     Merkezi Londra'da bulunan Uluslararası Stratejik araştırmalar Enstitüsü'nün IISS son raporunda, ''İran'ın, nükleer silah kapasitesine sahip olabilmek için hala birkaç yıla ihtiyacı bulunduğu'' ifade edildi. 
     İngiltere'nin en güçlü düşünce kuruluşlarından biri olan ve her yıl birer kez yayımladığı ''Askeri Dengeler'' ve ''Stratejik Araştırma'' raporlarıyla tartışmalar yaratan kuruluşun son raporunda, İran'ın nükleer, kimyasal, biyolojik ve uzun menzilli füze çalışmalarının geldiği nokta konusunda tahminlerde bulunuldu. 
     Raporda, İran'ın şimdiye kadar Avrupa Birliği ve ABD'den gelen baskılar karşısında silahlanma faaliyetleri konusunda bazı geçici sınırlamalara gittiği, ancak bunun fazla uzun sürmeyebileceği görüşü vurgulandı. 
     Silahlanma uzmanlarının, bu noktada en önemli konu olarak, İran'ın zenginleştirilmiş uranyum üretme konusunda ne kadar ilerlediğini bilmeyi gördüklerini de vurgulayan rapor yazarları, Tahran yönetiminin, nükleer kapasitenin reaktörlerde enerji kaynağı olarak kullanmak üzere istendiğine dair savunmasına da dikkat çekti. 
     Rapor yazarları, ''Ancak ayrı teknoloji bomba yapımında da kullanılabilir'' uyarısında bulunurken, İran'ın 20 yıl öncesine dayanan açıklanmamış nükleer faaliyetleri bulunduğuna işaret etti. 
     Raporda, ''İşte bu faaliyetler, AB'nin ortaya koyduğu ve ABD'nin de desteklediği, İran'ın gönüllü olarak elindeki bütün kapasiteden vazgeçmesi yolundaki talepleri izah etmeye yetiyor'' denildi. 
     İran'ın politik sebeplerle şu ana kadar bazı geçici sınırlamaları kabul ettiğini, ancak bunun uzun sürmesinin beklenmediğini yineleyen rapor yazarları, bu ülkenin uranyum dönüştürme çalışmalarına yeniden başlama kararının, BM Güvenlik Konseyi'ne yansıyabileceğini, bu durumun da Tahran'a karşı bazı yeni ambargolar uygulanmasına yol açabileceğini bildirdi. 
     ''Krizin şimdilik yavaş gelişmekte olduğunu, İran'ın gerçek bir nükleer kapasiteye sahip olması ihtimalinin hala yıllarla ifade edilebilecek uzaklıkta bulunduğunu'' da belirten yazarlar, bu ülkenin önünde iki önemli teknik zorluk bulunduğunu, bunlardan birincisinin uygun yakıtı üretmek, ikincisinin ise fonksiyonel savaş başlığı yapabilmek olduğunu kaydetti. 
     Rapor yazarları, sürecin bir noktasında Batı ile İran arasında diplomatik gerginlik çıkmasının kaçınılmaz olduğunu da vurgularken, raporda İran'ın kimyasal ve biyolojik silah programları konusunda ise fazla görüş ortaya konulmadı. Rapor yazarları, buna karşılık İran'ın uzun menzilli füze programına değindi ve bu konuda yakın zamanda önemli ilerlemeler sağlandığına işaret etti. 
     Raporda, İran'ın Kuzey Kore üretimi uzun menzilli füzelerin bir versiyonu olan Şahap-3 füzesine yoğunlaştığı da belirtilirken, bu füzelerin İsrail, Türkiye'nin büyük bölümü ve Rusya'nın güneyini vurabilecek menzile sahip olduğuna işaret edildi. 
     
</TEXT>
</DOC>
