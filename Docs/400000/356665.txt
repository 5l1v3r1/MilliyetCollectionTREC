<DOC>
<DOCNO> 356665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy28.html </URL>
<DATE> 2005/06/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Şahen Atilla Bey, Denizlililerden özür dileyecek olgunluktadır 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, kamuda çalışan işçilere yönelik toplu iş sözleşmesi görüşmelerinde karşılıklı öneriler olduğunu belirterek, Türk-İş yöneticileriyle Cuma günü yeniden bir araya geleceklerini bildirdi. 
     Çeşitli açılışlar yapmak üzere Denizli’ye gelen Bakan Şahin, Vali Gazi Şimşek’i ziyareti sırasında, gazetecilerin sorularını yanıtladı. 
     Bakan Şahin, kamu kesiminde Türk-İş ile devam eden toplu iş sözleşmesi görüşmelerine ilişkin bir soru üzerine, "Buraya gelmeden önce Türk-İş Başkanı ve yöneticileriyle, kamuda çalışan işçilerimize yönelik toplusözleşme görüşmelerinin beşincisini yaptık. Karşılıklı öneriler var, Türk-İş yöneticileriyle Cuma günü yeniden bir araya geleceğiz" dedi. 
     Bu konuda önemli ölçüde ilerleme sağlandığını ifade eden Bakan Şahin, netice alınacağına inandığını, ancak detaylarla ilgili şu anda bilgi veremeyeceğini, karşılıklı, öneriler üzerinde çalıştıklarını bildirdi. 
     Bir gazetecinin, "Kültür ve Turizm Bakanı Atilla Koç" ile ilgili düşüncelerini sorması üzerine, Şahin şunları söyledi 
     "Görevleriyle ilgili birikimine bakalım. Onun özel hayatı ve tavırları bizi fazla ilgilendirmez. Benim bir bakan arkadaşımla ilgili değerlendirmede bulunmam yakışık almaz. Sayın Koç, bakanlığa başlar başlamaz Türkiye’nin her yerini dolaşmaya, kendi görev alanına giren konularla ilgilenmeye, turizm potansiyeli açısından Türkiye’nin var olan imkanlarını daha da artırmaya gayret ediyor. Önemli olan Kültür ve Turizm Bakanlığı’nın görevlerini en iyi şekilde yerine getirmesidir. Bu yapılıyorsa, bunun dışındaki konularla ilgilenmenin bir anlamı yok." Bakan Koç’un Denizlili halıcılara yönelik eleştirisinin hatırlatılması üzerine de Bakan Şahin, şunları kaydetti 
     "Herhalde hata yapılmasın anlamında, belki biraz maksadını aşan bir beyanı olmuştur. Sözlerinden alınan olmuşsa ki bu konuyu günler sonra tekrar gündeme getirdiğinize göre, alınma olduğunu hissediyorum. 
     Atilla Bey, son derece tecrübeli bir idarecidir. Yanlış anlaşılmışsa, Atilla Bey Denizlililerden veya kimi kastetmişse onlardan özür dileyecek olgunluktadır. Pazartesi günkü Bakanlar Kurulu’nda kendisine Denizli’ye gitmiştim. Bana böyle sorular soruldu. Bir alınganlık var, gidin Denizlililerle kucaklaşın. Maksadını aşan ifade kullanmışsanız ondan dolayı bağışlama dilersiniz. Denizlililer son derece olgun insanlardır. Mutlaka bu alınganlık ortadan kaldırılacaktır 
     tavsiyesinde bulunurum." 
     
</TEXT>
</DOC>
