<DOC>
<DOCNO> 377892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonyas06.html </URL>
<DATE> 2005/09/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Beslenmenin altın kuralları 
</HEADLINE>
<TEXT>

     Besinler hakkında yanlış bilgilerin yaygın olduğuna dikkat çeken İngiliz Daily Mail gazetesi, başta dünyaca ünlü çizgi karakter Temel Reis'in elinden düşürmediği ıspanak olmak üzere pek çok gıda hakkında hatalı bilgiler edinildiğini belirtti. Efsane denizci Temel Reis'in Kaba Sakal'ı alt etmek için mideye indirdiği ıspanak sayesinde 1930'larda ABD'deki ıspanak tüketimi yüzde 33 oranında artmıştı. 
     Kayısı daha iyi Ancak ıspanaktaki oksalat, demirin emilmesini zorlaştırıyor. Buna karşın kayısı ıspanaktan çok daha fazla demir içeriyor. Sağlıklı ve uzun bir yaşam için besinlerin faydaları hakkında uzun bir liste yayımlayan gazete doğru beslenmek için unutulmaması gereken altın bilgileri sıraladı. 
     
     Besinlerde son durum 

     100 mililitresi 900 kalori olan zeytinyağı, 100 gramı 720 kalori olan tereyağdan daha kalorili. 
     Uskumru ve taze somon, depresyon ve intihar riskini azaltan Omega 3 yağ asitleri açısından en büyük kaynakların başında geliyor. 
     Yağ oranı düşük olan ve yüksek B vitamini içeren tavuk, sinir sistemi için çok yararlı. 
     100 gram domates soslu sardalya bir yetişkinin günlük kalsiyum ihtiyacının yarısını karşılıyor. Peynir ve yoğurt da kalsiyum açısından zengin besinler arasında yer alıyor. 
     Dişler için en yararlı iki içecek su ve süt. Asit içeren portakal suyu ise dişlerin minelerine zarar veriyor. 
     Biftekte yağ oranı çok düşük, yanındaki sos ve patates çok daha yağlı. 
     Kalp hastalıklarına ve kansere karşı büyük faydası olan antioksidanlar, A vitamini, C vitamini, E vitamini, Beta carotene ve selenyum en çok soğan, sarımsak ve kuruyemişlerde bulunuyor. 
     Haftada en az beş elma ya da her gün domates yiyenlerin akciğerleri daha sağlıklı oluyor. 
     Koyu yeşil yapraklı sebzeler yüksek oranda magnezyum ve çinko içeriyor. 
     
</TEXT>
</DOC>
