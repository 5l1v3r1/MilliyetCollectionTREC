<DOC>
<DOCNO> 373988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/spor/axspo01.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a kaçış yok 
</HEADLINE>
<TEXT>


Diyarbakır maçı sonrası çıkan olayları gözlemcilerin rapor ettiği, Beşiktaş'a seyircisiz oynama cezası geleceği, rakip takım antrenörüne tokat atan Okan'ın da üç maç ceza alacağı öğrenildi 


Beşiktaş'a Diyarbakırspor maçının faturası ağır olacak. Önceki akşam oynanan maçtan sonra çıkan olaylar nedeniyle Siyah - Beyazlı kulübe, büyük bir olasılıkla seyircisiz oynama cezası verileceği, konuk takım yardımcı antrenörü Sedat Karabük'e tokat atan Okan Buruk'un ise asgari üç maç ceza alacağı bildirildi. 
Profesyonel Futbol Disiplin Talimatı'nın saha olayları başlıklı 31. maddesine göre işlem göreceği bildirilen Beşiktaş kulübüne, söz konusu ceza verildiği taktirde, kendi sahasındaki ilk maç olan Fenerbahçe derbisi boş tribünlere karşı oynanacak. Karşılaşmanın gözlemcileri Süleyman Arkan ve O.Kaya Tok'un maçın bitiminde Siyah - Beyazlı tribünlerden sahaya çeşitli yabancı ve tehlikeli cisimler atıldığını, bunlardan birinin yardımcı antrenörün kafasına isabet ettiğini, tribünlerden atlayan bir taraftarın Diyarbakırsporlu futbolcuların üzerine giderken güvenlik güçleri tarafından zorlukla zaptedildiğini ve yine Beşiktaş tribünlerinden konuk takım aleyhine "PKK dışarı" şeklinde centilmenliğe aykırı tezahüratta bulunulduğunu raporlarında yazdığı öğrenildi. 
Diyarbakır yardımcı antrenörü Karabük'e tokat attığı da rapor edilen Okan'ın ise tedbirli olarak Disiplin Kurulu'na sevkedileceği, söz konusu eylemlerden dolayı Beşiktaş'a ağır bir para cezası da verileceği bildirildi. Disiplin cezaları arasında en ağırı olarak gösterilen seyircisiz oynama cezası verilmesine kesin gözüyle bakıldığı Beşiktaş'a, saha kapatma cezasının uygulanmasının ise düşük bir olasılık olduğu belirtildi. 

'Yeter artık' 

Beşiktaş tribünlerinin Diyarbakırspor ile bir terör örgütünü yaptıkları tezahüratlarla özdeşleştirmeleri büyük tepki topladı. 
Diyarbakırspor Başkanı Abdullah Akyıl, bu tür olayların geçen sene de başlarına geldiğini belirtti, "Üstelik bize devletin takımı diyorlar. Ama zararını çok görüyoruz. Hem federasyon, hem hakemler, hem de taraftarlar etkileniyorlar. Bu tezahüratı Beşiktaş camiasına mal etmek yanlış olur. Ama yeter artık. Federasyon ve kulüpler düzeyinde gerekli girişimlerde bulunarak, bunların bir daha tekrarlanmamasını isteyeceğiz" dedi. 

Gökhan'dan kötü haber 

Diyarbakırspor maçında kafasına aldığı darbe nedeniyle hastanelik olan Gökhan Zan dün taburcu oldu. Kulüp doktoru Ayhan Optur, genç oyuncunun durumu ile ilgili olarak, "İyileşme süresi üç haftayı bulur" açıklamasını yaptı. İbrahim Toraman'ın ise ciddi bir problemi bulunmadığı belirtildi. 

Akraba çıktı 

Okan Buruk'un doksan dakikanın sonunda yumruklaştığı Diyarbakırspor'un yardımcı antrenörü Sedat Karabük'ün, eski Beşiktaşlı futbolcu Şifo Mehmet'in dayısı olduğu ortaya çıktı. Mehmet Özdilek'in, Malatyaspor teknik direktörlüğü yaptığı kısa dönemde de Sedat Karabük ile birlikte çalıştığı öğrenildi. 

Hassan soyuldu 

Mısırlı futbolcunun Yenibosna'da park ettiği aracının camını kıran bir kişi, içinde para, kredi kartları ve pasaportun bulunduğu çantayı alarak kaçtı. Mısır Milli Takımı'nın kampına katılmak üzere cipiyle Atatürk Havalimanı'na hareket eden Ahmed Hassan, alış veriş için durduğu mağaza çıkışı soyulduğunu fark etti. Olay yerine gelen polis araştırma başlattı. 


</TEXT>
</DOC>
