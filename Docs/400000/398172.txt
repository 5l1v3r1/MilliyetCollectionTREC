<DOC>
<DOCNO> 398172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun19.html </URL>
<DATE> 2005/11/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Serdar Denktaş'tan Annan'a mektup 
</HEADLINE>
<TEXT>

     KKTC Başbakan Yardımcısı ve Dışişleri Bakanı Serdar Denktaş, BM Genel Sekreteri Kofi Annan'a gönderdiği mektupta, ''Kıbrıs Rum tarafının provokasyonlarının ve ara bölge ihlallerinin, özellikle Kıbrıs Türk tarafının taraflar arasındaki güveni ve komşuluk ilişkilerini geliştirmeye çalıştığı bir dönemde, barışa katkı sağlamadığını'' bildirdi. 
     Serdar Denktaş, Annan'a gönderdiği ve BM belgesi olarak da yayımlanan 2 Kasım tarihli mektubunda, Avrupa Parlamentosu AP milletvekili Marios Matsakis'in, Akıncılar köyündeki Türk gözlem noktasından Türk bayrağını indirmesinin, ara bölgenin toprak bütünlüğünün ihlali olduğunu belirtti. 
     Denktaş, BM'nin, Rum tarafının taraflar arasındaki güvensizliği artıran saldırgan davranışlarını sonlandırmasını sağlamak için bir şeyler yapması ümidini dile getirdi. 
     Bu olayın Kıbrıs Türk tarafına yönelik bir provokasyon olduğunu vurgulayan Bakan Denktaş, olayın, Kıbrıslı Rumların Kıbrıslı Türklere yönelik düşmanca hareketlerinin bir tırmanışı olarak tanımlanabileceğini vurguladı. 
     Matsakis'in, şantaj ve yasadışı tarihi eser ticareti gibi hakkındaki suçlamaların üzerinde yarattığı sıkıntıdan kurtulmak için de böyle bir şey yapmış olabileceğine işaret eden Serdar Denktaş, Matsakis'in, ''Bayrağı indirmek, parlamenter görevlerimden biridir'' dediğinin de kayıtlarda bulunduğunu ifade etti. 
     Bu olayın Kıbrıslı Rumların Kıbrıslı Türklere yönelik düşmanca politikalarının bir göstergesi olduğuna dikkati çeken Denktaş, Rumların 2005'i ''EOKA özgürlük mücadelesini hatırlama ve anma yılı'' ilan etmeleri ile 2005 ekiminde yaptıkları Nikiforos tatbikatının, düşmanca hareketlerinin diğer iki örneği olduğunu belirtti. 
     
</TEXT>
</DOC>
