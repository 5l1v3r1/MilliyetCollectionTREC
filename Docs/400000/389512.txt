<DOC>
<DOCNO> 389512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko45.html </URL>
<DATE> 2005/10/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kısa.. Kısa...Telsim'den bayram hediyesi, Garanti Bankası faiz indirdi 
</HEADLINE>
<TEXT>

     Telsim, Ramazan ayı boyunca faturalı hat alan abonelerine, bayram görüşmeleri için 60 dakikaya kadar ücretsiz arama hakkı verecek. 
     Telsim'den yapılan açıklamaya göre, ''Bayram Hediyeniz Telsim'den'' kampanyasında 2 Kasım 2005 tarihine kadar abone olanlara verilecek ücretsiz konuşma süreleri, Ramazan Bayramı boyunca kullanılabilecek. 
     Bireysel, kurumsal abonelikler ve tüm tarifeler için geçerli olacak kampanyada, hediye konuşma süreleri Telsim, MyCep ve StarCep'in yanında sabit telefonlara yönelik tüm aramalar için de geçerli olacak. 
     
     GARANTİ BANKASI'NDAN FAİZ İNDİRİMİ... 

     Garanti Bankası, Bireysel Destek Kredisi faiz oranını yüzde 2.10'dan yüzde 1.89'a düşürdü. 
     Garanti Bankası'ndan yapılan açıklamada, 0.21 puanlık indirimin bugünden itibaren geçerli olduğu kaydedildi. 
     
     YAPI KREDİ'YE YABANCI GENEL MÜDÜR YARDIMCISI 

     Yapı ve Kredi Bankası A.Ş'de, Carlo Vivaldi'nin, Bankacılık Düzenleme ve Denetleme Kurumu'ndan BDDK gerekli onayın alınması halinde mali işlerden sorumlu genel müdür yardımcısı olarak atanacağı bildirildi. 
     Yapı Kredi Bankası'ndan Borsa'ya gönderilen açıklamada, dün yapılan yönetim kurulu toplantısında, Carlo Vivaldi'nin mali işlerden sorumlu genel müdür yardımcısı olarak atanmasını teminen BDDK'ya başvurulması ve 7 işgünü içinde olumsuz cevap alınmadığı takdirde bu göreve atanmasının kararlaştırıldığı belirtildi. 
     
     UŞAK SERAMİK 

     Tanser Seramik Sanayi ve Ticaret A.Ş'den Borsa'ya gönderilen açıklamada, bugün itibariyle Türkiye Kalkınma Bankası A.Ş'den Uşak Seramik Sanayii A.Ş. hisselerini satın alırken borçlanmış oldukları son taksit tutarı olan 1 milyon 188 bin 272 dolar borçtan mahsup edilmek üzere 594 bin 136 doların nakden ödendiği duyuruldu. 
     
     TURCAS 

     Aksoy Petrol'ün Turcas Petrol'deki sermaye payı çağrı sonucunda da değişmedi. 
     Turcas Petrol A.Ş ile ilgili olarak Aksoy Petrol Dağıtım Yatırımları A.Ş'den Borsa'ya yapılan açıklamada, Turcas Petrol A.Ş'nin hisse senetlerinin Aksoy Petrol Dağıtım Yatırımları A.Ş. tarafından toplanmasına ilişkin olarak 10 Ekim 2005 tarihinde başlayıp dün itibarıyla sona eren çağrı sonuçlarına yer verildi. 
     Açıklamada, sözü edilen alımlar sonucunda Aksoy Petrol'ün, Turcas Petrol'deki toplam yüzde 28.52'lik sermaye payında herhangi bir değişiklik olmadığı belirtildi. 
     
</TEXT>
</DOC>
