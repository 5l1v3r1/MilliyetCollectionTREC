<DOC>
<DOCNO> 373553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sondun19.html </URL>
<DATE> 2005/08/28/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Stoiber AB'nin kapasitesi Türkiye'yi kaldırmaz 
</HEADLINE>
<TEXT>

     Alman Hıristiyan Sosyal Birlik Partisi CSU Genel Başkanı Edmund Stoiber, ''Türkiye'nin de üye olması halinde AB'nin kapasitesinin bunu kaldıramayacağını'' iddia etti. 
     Stoiber, Bild Am Sonntag gazetesine yaptığı açıklamada, ''AB'nin gelişmesi çok hızlı ilerledi. Türkiye de gelirse AB'nin kapasitesi bunu kaldırmaz. Bundan dolayı Türkiye'ye tam üyelik yerine 'ayrıcalıklı ortaklık' sunuyoruz'' dedi. 
     Edmund Stoiber, Angela Merkel'in başbakan olması halinde müzakereleri AB zemininde etkilemek için farklı imkanlarının olacağını belirterek, ''AB 3 Ekim'de Türkiye ile tam üyelik amacıyla müzakerelere başlayacak. Biz, müzakerelerin çerçevesinin 'ayrıcalıklı ortaklık' da dahil edilecek şekilde genişletilmesini önereceğiz'' dedi. 
     Stoiber, ''AB'de bunu başaracak çoğunluğu ikna edeceğimizden eminim. Bizim sunduğumuz model diğer ülkelerde de kabul görmeye başladı'' iddiasında bulundu. 
     CSU Genel Başkanı Stoiber, Almanya'da vatandaşların önünde açık bir alternatif bulunduğunu belirterek, ''Kırmızı-Yeşil hükümetle Türkiye'nin AB üyeliği ya da Birlik partileriyle ayrıcılıklı ortaklık'' dedi. 
     
</TEXT>
</DOC>
