<DOC>
<DOCNO> 359690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur17.html </URL>
<DATE> 2005/07/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Antalya'da cinayet 
</HEADLINE>
<TEXT>

     Bir içki üretim firmasının Antalya’nın Lara bölgesinde dağıtımcılığını yapan Ömer Yılmaz, kullandığı aracın sağ koltuğunda başından tabancayla vurulmuş halde bulundu. 
     AA muhabirinin aldığı bilgiye göre, Bölge Trafik Şube Müdürlüğü’ne bağlı ekipler, Antalya-Isparta Karayolu’nun 17’inci kilometresinde ağaçlık alanda firmaya ait 07 AYG 46 plakalı minibüsün terk edildiğini belirledi. Ekipler, aracın sağ koltuğunda bir ceset bulunduğunu görünce, olay yeri sorumlusu jandarmaya haber verdiler. Jandarma ekipleri yaptıkları araştırmada, cesedin, dün saat 21.00’den bu yana haber alınamayan şirket çalışanı Ömer Yılmaz’a 30 ait olduğunu belirlediler. 
     Olay Yeri İnceleme ekipleri de ilk incelemede, Ömer Yılmaz’ın sol kulağının arkasından kafasına sıkılan tek kurşunla öldürüldüğünü tespit ettiler. 
     Minibüsün şoförlüğünün yanı sıra şirketin Lara bölgesindeki alkollü içki dağıtımcılığını yaptığı belirlenen Yılmaz’ın, üzerindeki telefonun kapalı olduğu, kimliğiyle cüzdanının ise bulunmadığını saptandı. 
     
     ŞİRKETİN PARASI KAYIP 
     Şirket aracındaki, sürücü ve yan koltuğun arasında bulunan kasanın anahtarı üzerinde olduğu, içinde ise para bulunmadığı görüldü. 
     Çalışanlarının ölüm haberi üzerine olay yerine gelen şirket sorumluları jandarmaya verdikleri bilgide, Lara bölgesindeki dağıtım sonucu araçtaki kasada 10 bin YTL’nin üzerinde para bulunduğunun sanıldığını bildirdiler. Aracın çevresindeki ağaçlık alana şirketin faturalarının atıldığı, aracın arkasındaki içki ve sigara kolilerinin ise yerinde olduğu görüldü. 
     Jandarma ekipleri, çevrede yaptıkları aramada bir kovan ve çekirdek bulurken, bulunan kovan ve çekirdeğin bu olayla ilgisi bulunup, bulunmadığı yapılan incelemeyle ortaya çıkacak. 
     Öte yandan, geceden bu yana haber alamadıkları için polise kayıp başvurusunda bulunan Ömer Yılmaz’ın ailesi de olay yerine geldi. Ömer Yılmaz’ın 2 yıldır evli olduğu eşi Havva Yılmaz yakınları tarafından teselli edilmeye çalışıldı. 
     Jandarma yetkilileri ilk inceleme ve bilgilere göre, Ömer Yılmaz’ın gasp amacıyla öldürüldüğünü sanıldığını belirterek, cinayetle ilgili geniş çaplı soruşturmanın başlatıldığını bildirdiler. 
     
</TEXT>
</DOC>
