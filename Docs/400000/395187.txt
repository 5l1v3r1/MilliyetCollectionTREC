<DOC>
<DOCNO> 395187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo24.html </URL>
<DATE> 2005/11/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fenerbahçe'de Alex'in önemli bir sakatlığı yok... 
</HEADLINE>
<TEXT>

     Fenerbahçe, Vestel Manisaspor ile oynayacağı lig maçının hazırlıklarını, bugün yaptığı antrenmanla sürdürdü. 
     Teknik direktör Christoph Daum'un kenardan izlediği antrenmanda, sarı-lacivertli futbolcular antrenör Roland Koch yönetiminde kondisyon çalışması yaptı. 
     Ülkesinden dün dönen Ganalı futbolcu Stephan Appiah, antrenmana katılırken, bu akşam İstanbul'a gelmesi beklenen Nicolas Anelka ile milli takım kampında bulunan futbolcular antrenmanda yer almadı. 
     Ayrıca dün sol ayak arka adalesinden sakatlanan Alex de antrenmana çıkmadı. 
     Sarı-lacivertliler, bu akşam yapacakları antrenmanla Vestel Manisaspor maçı hazırlıklarını sürdürecek. 
     
     ALEX'İN ÖNEMLİ SAKATLIĞI YOK 
     Sabah erken saatlerde MR'ı çekilen Brezilyalı futbolcu Alex De Souza'nın önemli bir sakatlığının bulunmadığı açıklandı. 
     Kulüp doktoru Ethem Kavukçu, kontroller sonrası yaptığı açıklamada, ''Oyuncumuz dün akşamki idmanda sol arka baldırında bir ağrı hissetti ve antrenmanı yarım bıraktı. Biz idmanın bitimine kadar gerekli tedavileri yaptık. Bugün de oyuncumuzun MR'ını çektik ve son kontrollerini yaptık. Alex'in MR'ında herhangi bir problem olmadığını, sadece kasta bir sertlik olduğunu gördük. Bu nedenle kendisini kontrol altında tutmaya devam edeceğiz. Ama korkulacak her hangi bir şey yok'' diye konuştu. 
     
</TEXT>
</DOC>
