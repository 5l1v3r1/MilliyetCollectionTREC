<DOC>
<DOCNO> 362937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/bbas.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İbo yuvaya döndü 
</HEADLINE>
<TEXT>


Panathinaikos'tan ayrılan milli basketbolcu, Ülker'e 1'i opsiyonlu 2 yıllık imza attı. İmza töreninde Turuncu-Yeşilliler'in Başkanı Ali Doğan, 2009'da Final Four'un İstanbul'da yapılacağını müjdeledi 


Ülkerspor, 2 sezon öncesi formasını giyen İbrahim Kutluay'ı yeniden renklerine bağladı. Panathinaikos'dan ayrılan milli basketbolcu dün Holiday Inn Crown Plaza'da düzenlenen törende Turuncu - Yeşilli ekibe 1 yılı opsiyonlu olmak üzere 2 yılık imza attı. İbo, "Yunanistan'da sezonu tamamlayıp Ülkespor'a döndüm. Yeniden Türk seyircilerinin önünde oynayacağım için mutluyum" diye konuştu. 
Ülker Başkanı Ali Doğan ise imza töreninde 2009'da Final Four'un İstanbul'da yapılacağının müjdesini verdi. Euroleague Yönetimi ile yaptıkları toplantılarda çeşitli anlaşmalara ulaştıklarını da dile getiren Doğan, "2009 Final - Four organizasyonu İstanbul'da yapılacak. Sayın Başbakanımız ile bu konuyu görüştük ve Ataköy'deki Sinan Erdem Spor Salonu'nun yetiştirilmesi talebinde bulunduk. Ayrıca, 2007 veya 2008'de Avrupa Ligi ve NBA takımları arasında İstanbul'da turnuva düzenlemeyi kararlaştırdık" açıklamasını yaptı. 

Domercant Efes'te kaldı 

NBA'de Washington Wizards takımı ile Yaz Ligi'nde mücadele eden Henry Domercant, herhangi bir teklif yapılmayınca Efes Pilsen'de kalma kararı aldı. Domercant oldukça başarılı maçlar çıkarmasına rağmen, NBA için yeterli bulunmadı. Bu arada Bandırma Banvitspor, Yeni Zelanda'dan Pero Cameron ile bir yıllık sözleşme imzaladı. Tekelspor ise Darüşşafaka'dan Tufan Ersözü renklerine bağladı. 

THY'den şok karar 

Türkiye Bayanlar Basketbol Ligi'ne bu sezon yükselen Türk Hava Yolları THY , sürpriz bir kararla ligden çekildi. THY Spor Kulübü Derneği Başkanı Yusuf Ataseven, yönetim toplantıda şubenin kapatılmasına karar verildiğini ve bununda Basketbol Federasyonu'na bildirildiğini söyledi. Ataseven, ligden çekilme kararlarının nedeninin daha sonra açıklanacağını sözlerine ekledi. 


</TEXT>
</DOC>
