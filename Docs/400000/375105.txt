<DOC>
<DOCNO> 375105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonsiy18.html </URL>
<DATE> 2005/09/02/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Koç Bazı sanatçılar 6 yılda 1 kez rol almıştır 
</HEADLINE>
<TEXT>

     Kültür ve Turizm Bakanı Atilla Koç, ''bankamatik sanatçı'' tartışmasına ilişkin, ''Kelimelerimi gayet yerinde kullanmasını bilen bir adamım, ama karışıklıklar her zaman olmaktadır. Bazı sanatçılar 6 senedir rol almamıştır. Evet bir yanlış bilgilenme olmuştur, 6 senede 1 defa almışlardır'' dedi. 
     Bakan Koç, Beylikdüzü'nde bir kültür merkezinin temel atma törenine katılmak üzere geldiği Atatürk Havalimanı VIP Salonu'nda basın mensuplarının soruları üzerine, Üsküdar'daki tarihi tütün fabrikasının Maliye Bakanlığı'nca kendilerine verildiğini söyledi. 
     Eski tütün fabrikasının İstanbul Valiliği, Büyükşehir Belediyesi, Üsküdar Kaymakamlığı ve Üsküdar Belediyesi ile bakanlığının ortak çalışmasıyla kültür, sanat ve kongre merkezine dönüştürüleceğini anlatan Koç, bu yöndeki çalışmaların devam ettiğini bildirdi. 
     Atilla Koç, ''sahneye çıkmadan maaş alan sanatçılar var'' şeklindeki sözlerine bazı sanatçıların tepki göstererek dava açmaya hazırlandığı yolundaki haberlerin hatırlatılması üzerine, ''Kelimelerimi gayet yerinde kullanmasını bilen bir adamım, ama karışıklıklar her zaman olmaktadır. Bu sebepten de bunları yadsımıyorum'' dedi. 
     
     TAVIR İSTİSMAR EDİLMEYE KALKIŞILINCA 
     ''İfadelerinin karıştırılmaması gerektiğini'' vurgulayan Kültür ve Turizm Bakanı Koç, şunları kaydetti 
     ''Türk müziği ve Türk halk müziği koro sanatçılarından bir yerde olması gerekirken başka bir yerde olanlar var ve bu yüzden de Türkiye'nin birçok yerindeki koroların normal kadroları, 35-40 olması gerekirken 15'e düştüğü oluyor. Buralara gitmeyen, vekaleten başka illere, özellikle Ankara ve İzmir'e gelen sanatçılar, tayin yerleri Anadolu'daki iller olduğu için, 'maaşlarını bankamatik olarak alıyor' dedim, mesele bu. 
     Sizlere defalarca söyledim. Ben yapılan bir soruşturmanın neticesini sizlere arz ettim ve bunu yaparken de hiçbir bürokratımızı rencide etmeyeceğimi, etmemem gerektiğini söyledim. Ama bu edepli, centilmen ve bir bakana yakışacak tavır istismar edilmeye kalkışılınca, herkesin söyleyeceği sözler vardır. Evet sadece 2004-2005 yılında aşağı yukarı 100'den fazla sanatçı, kimisi rol almamıştır, kimisine rol verilmemiştir. Bazı sanatçılar da 6 senedir rol almamıştır. Evet bir yanlış bilgilenme olmuştur, 6 senede 1 defa almışlardır.'' 
     
</TEXT>
</DOC>
