<DOC>
<DOCNO> 367550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/yasam/axyas01.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizin dibinde can pazarı 
</HEADLINE>
<TEXT>


Rus mini denizaltısı 'Priz', Kamçatka'da ağlara takılıp 190 metrede dibe oturdu. Rusya, ABD, İngiltere ve Japonya kurtarma seferberliği başlattı 

Cenk Başlamış - Moskova 

Rus Donanması'na ait mini denizaltı Priz AC 28, Kamçataka'nın 75 kilometre açığında 190 metre derinlikte dibe oturdu. Denizaltıdaki 7 mürettabatı kurtarmak için Rusya'nın yanı sıra ABD, İngiltere ve Japonya zamana karşı büyük bir yarışa girdi. Önceki gün meydana gelen kazada Priz, pervanesine balıkçı ağlarının sarılması sonucu 190 metre derinlikte dibe oturdu. Mahsur kalan 7 mürettabatı kurtarmak için bölgeye 10'dan fazla gemi gönderen Rusya, ABD, İngiltere ve Japonya'dan yardım istedi. 

Çelişkili açıklamalar 
Priz, de kalan havanın süresi konusunda 12 saatle 3 gün arasında değişen çelişkili açıklamalar yapıldı. Donanma Sözcüsü İgor Dıgalo ise, denizaltıda en fazla 24 saat yetebilecek hava bulunduğunu bildirdi. Bu açıklama doğruysa denizaltıdaki oksijen bugün yerel saatle 14.00'de TSİ 13.00 bitecek. Rusya'nın Pasifik'teki donanmasından Amiral Viktor Fiodorov ise, denizaltıda pazartesiye kadar yetecek oksijen bulunduğunu söyledi. 
Rusya kurtarma çalışmalarına dün gece geç saatlerde başlarken, ABD ve İngiltere, Priz benzeri mini denizaltıları nakliye uçaklarıyla yola çıkardı. Dün gece bir Rus kurtarma gemisi Priz'e çekme kablosu bağlayarak kıyıya çekmeye çalıştı. 

Super Scorpio kurtaracak 
Donanma Sözcüsü Dıgalo, asıl kurtarma operasyonunu, bu sabah Kamçatka'ya gelecek olan ABD'nin insansız mini denizaltısı "Super Scorpio"nun yürüteceğini açıkladı. Denizaltıda 7 mürettabatın yakınlarının da bulunduğu ve yiyecek stokunun bitmek üzere olduğu öne sürüldü. Pasifik Okyanusu'nda 5 yıl önce yine bir ağustos ayında Rus Donanması'na ait Kursk Nükleer Denizaltı'sı batmış ve 118 asker hayatını kaybetmişti. Priz de Kursk'u kurtarma çalışmalarına katılmış ancak başarısız olmuştu. 

Boyu sadece 13,5 metre 

Rus Ordusu'nda 4 adet Priz benzeri mini denizaltı bulunuyor. İlki 1986'da üretilen ve asıl görevi kurtarma çalışmaları olan Priz'in teknik özellikleri şöyle 

Uzunluk 13,5 metre En 3, 8 metre Yükseklik 4,6 metre Dalış menzili 1000 metre Hız 3,3 knot Personel 4 kişi Yolcu kapasitesi 20 kişi Dipte kalma süresi 120 saat 

</TEXT>
</DOC>
