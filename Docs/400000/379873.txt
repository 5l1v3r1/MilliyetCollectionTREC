<DOC>
<DOCNO> 379873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun04.html </URL>
<DATE> 2005/09/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ABD'de yine fırtına paniği... 
</HEADLINE>
<TEXT>

     Katrina kasırgasının vurduğu ABD'nin Louisiana eyaleti, daha yaralarını saramadan yeni kasırga tehdidi altına girince, vali halkın yeni tahliyeye hazır olmasını istedi. 
     Vali Kathleen Blanco, Rita adını verdikleri tropikal fırtınanın vurabileceği Meksika körfezi kıyılarındaki halkın bölgeyi boşaltmak üzere hazırlık yapması gerektiğini söyledi. "Rita'yı ciddiye alıyoruz" diyen kadın vali, halka hitaben, "Tahliyeye hazırlıklı olmalıyız. İlle de gitmelisiniz, gideceksiniz demiyorum gitmek gerekirse bunu yapabilmelisiniz" ifadesini kullandı. 
     Tehlikeli kasırgaya dönüşme riski bulunan Rita fırtınası, bugün Florida'nın güney ucunu tehdit ediyor. Rita'nın en erken perşembe günü Meksika körfezi kıyılarına ulaşması bekleniyor. 
     Katrina kasırgası, esip geçtiği eyaletlerde onbinlerce kişiyi evsiz bıraktı. Son resmi verilere göre, kasırgada ölenlerin sayısı 970'e yükseldi. 
     
</TEXT>
</DOC>
