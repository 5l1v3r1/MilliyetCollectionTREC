<DOC>
<DOCNO> 357953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/spor/spo03.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan son durak 
</HEADLINE>
<TEXT>


Galatasaray'ın başarılı savunma oyuncusu Tomas, "Hiçbir zaman parayı sorun yapmadım. Sadece bana verilen sözlerin tutulmasını bekledim. Futbolu Sarı - Kırmızılı forma altında bırakmak istiyorum" ifadelerini kullandı 

ERHAN TELLİ 


Galatasaray'da Hollanda kampının tek yabancı oyuncusu olan Tomas, Milliyet'e konuştu. Yeni sezon öncesinde sözleşmesini üç yıl daha uzatan Hırvat yıldız, futbolu Sarı - Kırmızılı forma altında bırakmayı arzuladığını söyledi, "Burada kendimi çok iyi hissediyorum. Adeta evimde gibiyim. Burası benim yuvam gibi. Türkiye'yi çok seviyorum" ifadelerini kullandı. 

Tavır çok önemliydi 
Tomas, yeni sezon öncesinde yapılan ve sonu anlaşmayla noktalanan görüşmeleri de şöyle açıkladı "Daha önce de konuştuğumuzda teklifler olduğunu ancak Galatasaray'da kalmak istediğimi söylemiştim. Yöneticilerin tavrı çok önemliydi. Onlarla görüştük, benden memnun olduklarını ve kalmamı istediklerini söylediler. Biz de bunun üzerine oturup konuştuk ve anlaştık. Ben hiçbir zaman parayı sorun yapan bir oyuncu olmadım. Sadece geçen yıl ben buraya gelirken bana bazı sözler verilmişti. Onların yerine getirilmesini bekledim. Şartlar oluşunca da mukaveleyi imzaladım. İyi ki de Galatasaray'da kalmışım." 

Farklı bir takım 
Yeni sezonu da değerlendiren Hırvat oyuncu, "Çalışmalara çok hırslı ve istekli başladık. Sanıyorum herkes farklı bir Galatasaray seyredecek. Daha hırslı, daha heyecan verici bir takım olma yolundayız. Güzel futbol oynamak istiyoruz. Yeni hocamız Eric Gerets'in de gerçekten hırslı bir yapısı var. Ben de çok hırslı bir futbolcuyum. Bu nedenle sorun yaşayacağıma inanmıyorum. Tabii ki her takıma transfer şart. Önemli olan ihtiyaç duyulan bölgelere çabuk uyum sağlayabilecek oyuncular bulabilmek. Ama bizim için farketmez. Transfer yöneticilerin ve teknik heyetin işi. Kim gelirse gelsin, bu takımın başarısı için hep birlikte savaşacağız" diye konuştu. 

Balayı sona erdi 

Kampın üçüncü gününde Teknik Direktör Eric Gerets iyice dişini göstermeye başladı. Antrenmanlarda agresif tavırlarıyla dikkat çeken ve sık sık eliyle çaldığı ıslıklarla çalışmayı kesen Gerets'in hata yapanları da sert bir dille uyarması dikkat çekti. Gol atan ve iyi hareket yapan oyuncularını ise yine aynı babacan tavırlarla sık sık tebrik eden teknik adamın, antrenmanları müthiş bir tempo ve hırs katarak yaptırması da gözlerden kaçmadı. 

Özgürcan'a teklif var 

Avrupa Şampiyonu olan U-17 Milli Takım'da ortaya koyduğu performansla tüm dikkatleri üzerinde toplayan Galatasaray'ın genç yıldızı Özgürcan'a İngiltere'nin dev kulübü Chelsea ile İtalya'nın köklü ekibi Juventus'tan transfer teklifi geldiği öğrenildi. Galatasaray'ın iki kulübün teklifine de teşekkür ettiği ve Özgürcan'ı bırakmaya niyetlerinin olmadığını ilettiği öğrenildi. 

Eric Gerets'i sıkıntı bastı 

Belçikalı hocanın, transfer çalışmalarından henüz sonuç alınamadığı için keyifsiz olduğu öğrenildi 

Cim - Bom'da yabancı transferinde bir türlü somut adımlar atılmaması Teknik Direktör Eric Gerets'i sıkıntıya soktu. Belçikalı hocanın yönetimin söz vermesine rağmen h l 10 numara sorununu çözememesi nedeniyle endişe yaşadığı belirtildi. 
Özellikle Insua konusunda büyük hayal kırıklığı yaşadığı ifade edilen Gerets'in oyun planını bile Arjantinli yıldıza göre hazırladığı öğrenildi. Insua'nın Boca Juniors ile anlaşması üzerine morali bir hayli bozulan Belçikalı çalıştırıcının bu transfere çok güvendiği için başka alternatifler düşünmediği ortaya çıktı. Piyasadaki tüm kaliteli oyuncuların birer birer kulüp değiştirmesi nedeniyle Galatasaray büyük sıkıntıya düşerken, soruna Gerets'in takım içinden çözüm bulmaya çalışacağı kaydedildi. Ancak Hollanda kampında Hasan Şaş ve Ayhan'ın sürpriz sakatlıkları her şeye tuz biber ekti. 

Pires atağı sonuç vermedi 

Yönetim, Arsenal'in Fransız yıldızına teklif yaptı, ama olumlu yanıt alamadı 

Galatasaray Yönetimi'nin gizli bir operasyonla Arsenal'in Fransız yıldızı Pires'e teklif yaptığı öğrenildi. 
Transferde el attığı tüm oyunculardan ağır hasar alan Sarı - Kırmızılı kulübün uzun süredir sır gibi sakladığı Pires harekatında da umduğunu bulamadığı belirtildi. 
Yönetimin görevlendirdiği menajerlerin geçtiğimiz günlerde bu oyuncu ile temas kurduğu ve Galatasaray'ın önerisini ilettiği bildirildi. Ancak Fransız oyuncunun "Türkiye'ye gelmeyi kesinlikle düşünmüyorum" karşılığını verdiği ifade edildi. 
Bu arada Bülent Tulun, Insua konusunda ilginç açıklamalar yaptı. Tulun, "Independiente bize h l oyuncularını Boca Juniors'a vermediğini söylüyor. Görüşmelerimiz sürüyor. Boca Juniors'la Independiente arasında bir sorun var. Independiente bu futbolcuyu satmayacak" ifadelerini kullandı. 

GÜNLÜK 
Ekstra maç alındı 
Sarı - Kırmızılı ekip için Hollanda'da ekstra bir hazırlık maçı daha ayarladı. 10 Temmuz'da Mülheim ile oynanacak karşılaşmadan Galatasaray'ın 35 bin Euro alacağı belirtildi. Bu arada GS Eurocard'ı olanların maçı para ödemeden izleyeceği bildirildi. 

Ofsayt itirazı 
Çalışmada Hakan Şükür ile teknik heyet arasında ofsayt tartışması yaşandı. Yan hakem Stumpf'un, Hakan'ın pasına ofsayt kaldırması nedeniyle yıldız oyuncu Teknik Direktör Gerets'e itirazda bulundu. Hakan daha sonra attığı müthiş kafa golleriyle dikkat çekti. 

Yerliler isyanda 
Aslan'da hazırlık kampına Tomas dışında hiçbir yabancının katılmaması yerlilerin isyanına neden oldu. Futbolcuların kendi aralarında yaptıkları konuşmalarda rahatsızlıklarını dile getirdikleri bildirildi. 

Ergin'e kanca 
Galatasaray, Trabzonspor'la sözleşme yenilemediği için İsviçre kampına götürülmeyen Ergin Keleş'le ilgilenmeye başladı. 20 Yaşaltı Milli Takımı'nda da oynayan genç golcü için girişimlerin hızlandığı öğrenildi. 

Mülayim sakatlandı 
Cim - Bom'da, Hasan Şaş'tan sonra dün sabah çift kale maç sırasında sağ ayak arka adalesinde çekme hisseden Mülayim de antrenmanı yarıda bıraktı. Bu arada sakatlığı süren ve bugün MR'ı çekilecek olan Hasan Şaş ise idmana çıkmayarak, otelde dinlendi. 


</TEXT>
</DOC>
