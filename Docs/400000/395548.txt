<DOC>
<DOCNO> 395548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur17.html </URL>
<DATE> 2005/11/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
'Cep'te yeni teknolojiler yolda .. 
</HEADLINE>
<TEXT>

     
     Suat Karabıyık 
     
Dünyada mobil iletişimde yeni bir çığır açan 3. Nesil haberleşme sistemi 3G , Türkiye’de de interaktif oyunlardan video konferanslara, görüntülü görüşmelerden televizyon ve radyo yayınlarına birçok yeniliği cep telefonu abonelerinin hizmetine sunacak. 
     Yeni teknolojiyle ilgili test çalışmalarını sürdüren GSM operatörlerinden Turkcell Genel Müdürü Muzaffer Akpınar ve Telsim Genel Müdürü Mehmet Taşaltın, GSM sektöründeki yeni teknolojileri ve Türkiye’de cep telefonu pazarındaki artışın önünde bulunan engelleri AA’ya değerlendirdi. 
     Turkcell Genel Müdürü Akpınar, Türkiye’deki cep telefonu operatörlerinin yüksek vergilerden şikayet ettiği, cep telefonu abone sayısının büyük bir hızla arttığı anımsatılarak, görüşlerinin sorulması üzerine, Türkiye’nin makro ekonomik gerçeklerine dikkati çekti. 
     
     "VERGİLER DİZGİNLİYOR" 
     Türkiye’nin cep telefonu aboneliğindeki yüzde 55’lik penetrasyonun artış hızı Avrupa’da yüzde 120’lere ulaşan ülkelerle karşılaştırılmasının doğru olmayabileceğini ifade eden Akpınar, benzer ekonomik yapıya sahip ülkelerle kıyaslama yapıldığında Türkiye’deki artış hızının daha geride olduğunu söyledi. 
     Türkiye’nin, vergilerden dolayı bir ölçüde dizginlendiğini ifade eden Akpınar, abonelerin ayda konuştukları dakika oranlarına bakılmasının daha yararlı olacağını kaydetti. 
     Akpınar, "Türkiye’de bunun da yakından izlenmesi lazım. 
     Türkiye’de aylık konuşma 65-70 dakikadır. Bu rakam Avrupa’da 170-200 dakika, ABD’de 300 dakikalardadır. Burada makro ekonomik gerçekleri dikkate almak lazım ama vergilerin de çok önemli bir etkisinin olduğunu yaptığımız denemelerde çok iyi hissediyoruz ve altını çiziyoruz" diye konuştu. 
     Akpınar, 3G diye adlandırılan yeni teknolojilerin Türkiye’de cep telefonu aboneliğinin artışında etkili olacağını zannetmediğini söyledi. Akpınar, 3. jenerasyon servislerin üst düzey, öncü ve teknolojiye meraklı kullanıcılardan başlayarak zaman içinde aşağıya doğru yayılacağını dile getirdi. 
     
     "HABERLEŞME VAZGEÇİLMEZ BİR İHTİYAÇ" 
     Telsim Genel Müdürü Taşaltın ise aynı konuyu değerlendirirken, cep telefonu kullanımında vergilerin yüksekliğine rağmen bir zorunluluk bulunduğunu, bugün haberleşmenin insanların vazgeçemediği bir ihtiyacı haline geldiğini, bu nedenle vergi ne kadar yükselse de haberleşmekten vazgeçilemeyeceğini söyledi. 
     Haberleşmede hızın önem taşıdığını ve bu nedenle cep telefonunun tercih edildiğini dile getiren Taşaltın, Türkiye’deki cep telefonu aboneliğindeki artışın yüksek olduğunu ancak kullanım miktarının istenilenin seviyeye ulaşmadığını ifade etti. Taşaltın, "Vergi yüksekliği söz konusu olmasa, operatörler fiyatlarını daha aşağıya çekeceklerdir. Vergiden elde edilen farkı doğrudan müşterisine yansıtacaktır. Müşteriler daha az parayla daha fazla konuşmuş olacaktır. Bu, daha fazla kullanımdan daha fazla karlılığa neden olacaktır" dedi. 
     
     "HAYATI ZENGİNLEŞTİRECEK" 
     Turkcell Genel Müdürü Akpınar, yeni nesil haberleşme teknolojisinin vatandaşların hayatında ne gibi kolaylık sağlayacağını anlatırken, Turkcell’in vizyonunun kişilerin ve kurumların hayatını zenginleştirmek ve kolaylaştırmak olarak belirlendiğini, bu nedenle vatandaşın hayatını kolaylaştırmayı çok önemsediklerini ifade etti. 
     Geniş bant mobil teknolojiler sokağa arz edildiğinde, özellikle kurumlarda hızlı data iletişiminin ne gibi faydalar getireceğinin bilindiğini, bu teknolojilerle ticari ve sınai hayatın hızlanacağını, verilere mobil dünyada çok hızlı ulaşılacağını kaydeden Akpınar, şunları söyledi 
     "Dünyada göreceli rekabet avantajına bizim de kurumlarımız da kavuşacak. Video konferans yapabilmek, birçok endüstrinin insanın cebine açılan kapıdan geçebilmesi, bir televizyon altyapısını buraya kurabilmek çok önemlidir. 
     Televizyonu kurarken hangi yayını, hangi saatte izlemek istiyorsanız onu o anda izleyebilmenin fırsatını da verebilen bir teknolojiyi cepte tutabilmek çok ilginç bir teklif. Bunun yanında interaktif oyunlardan video konferanslara, ikili videolu görüşmelere kadar birçok yeni servisin hayatımıza geldiğini, hayatımızı zenginleştirdiğini ve kolaylaştırdığını göreceğiz." Akpınar, Türk halkının bu teknolojinin nimetlerinden ne zaman yararlanabileceğine ilişkin soruyu yanıtlarken, "2006’da lisansların verilmesi konusu Sayın Ulaştırma Bakanı ve Telekomünikasyon Kurumu yetkilileri tarafından dile getirildi. 2006’da eğer lisans ortamı yapılandırılırsa biz 2007’de bu servisleri halka arz etmeye başlarız" dedi. 
     
     "DENEMELER SÜRÜYOR" 
     Telsim Genel Müdürü Taşaltın ise 3G sisteminin cep telefonundan daha fazla veri sağlamaya yarayan bir mobil iletişim sistemi olduğunu söyledi. 
     Bu sistemle ilgili Telekomünikasyon Kurumu tarafından henüz lisansların verilmediğini ancak testlere izin verildiğini anımsatan Taşaltın, kendilerinin de denemelerini sürdürdüklerini belirtti. 
     Bu teknolojiyle kullanıcıların yüksek hızlı veri imkanından yararlanabileceğini, daha çok e-devlet ve e-ticaret uygulamalarının mobil teknolojilerle kesiştiği noktalarda bu teknolojinin daha yakından hissedileceğini ifade eden Taşaltın, ses kalitesinin de biraz daha artacağını kaydetti. 
     3G teknolojisinin getireceği yeniliklerden birisinin de cep’ten 
     görüntülü görüşme yapabilme imkanını anımsatan Taşaltın, bu noktada mutlaka bir cazibe oluşacağını ancak ne kadar yaygınlaşacağı konusunda müşterilerin tercihin belirleyici olacağını vurguladı. 
     
</TEXT>
</DOC>
