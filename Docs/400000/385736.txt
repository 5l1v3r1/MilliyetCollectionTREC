<DOC>
<DOCNO> 385736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun25.html </URL>
<DATE> 2005/10/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Pakistan ve Hindistan Nükleer tesislerimiz zarar görmedi... 
</HEADLINE>
<TEXT>

     Güneydoğu Asya'daki ''düşman kardeşler'' Pakistan'la Hindistan, cumartesi günkü şiddetli depremin nükleer tesislere zarar vermediğini açıkladı. 
     AFP'ye açıklama yapan Pakistan ordusu sözcüsü General Şevket Sultan, ''Deprem nükleer tesislerimize zarar vermedi'' dedi. 
     Sözcü, tesislere zarar verebilecek sarsıntının hangi büyüklükte olması gerektiğini ise söylemedi. 
     Hindistan Sivil Nükleer Enerji Kurumu da, depremden sonra hiçbir nükleer tesisten hasar raporu gelmediğini açıkladı. 
     Kurumun açıklamasında, ''Hindistan'daki 15 nükleer santralin, 2001 yılında Guceyrat eyaletinde meydana gelen büyük depreme de dayanmış olduğu'' hatırlatıldı. 
     Hintli yetkililer, nükleer silahlarla ilgili ise açıklama yapmadı. 
     Merkez üssü Pakistan'ın Keşmir bölgesi olan depremin büyüklüğü 7,6 olarak açıklanmıştı. 
     
</TEXT>
</DOC>
