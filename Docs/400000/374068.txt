<DOC>
<DOCNO> 374068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun30.html </URL>
<DATE> 2005/08/30/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
2004'te 37 milyar dolarlık silah satıldı... Kim ne sattı, ne aldı 
</HEADLINE>
<TEXT>

     Hindistan, Suudi Arabistan ve Çin gibi gelişmekte olan ülkelerle yapılan silah kontratları sebebiyle, 2004 yılında dünyada silah satışının 2000 yılından bu yanaki en yüksek seviyesine ulaştığı bildirildi. 
     New York Times gazetesinin ABD Kongresi için hazırlanan bir rapora dayanarak verdiği habere göre, 2004 yılında silah satışı ve silah transfer anlaşmalarının toplam değeri 37 milyar dolar civarında oldu. Bu rakamın, 2000 yılında 42,1 milyar dolar, 2003 yılında ise 28,5 milyar olduğuna dikkat çekildi. 
     Dünya genelinde yapılan silah satış kontratlarının yüzde 33,5'ini gerçekleştiren ABD, 12,4 milyar dolarlık silah satışıyla 2004 yılında da en fazla silah satışı yapan ülke olurken, bu rakamın 2003 yılında 15,1 milyar dolar olduğu belirtildi. 
     ABD'nin gelişmekte olan ülkelerle yaptığı silah satış kontratlarının 6,9 milyar dolar olarak gerçekleştiği 2004 yılında, bu tür satışların yüzde 31,6'sını karşıladığı, bu rakamın 2003 yılında ise 6,5 milyar dolar olduğu kaydedildi. 
     Silah satışında ikinci sırada yer alan Rusya, toplam satışların yüzde 16,5'ini karşılarken 6,1 milyar dolarlık satış yaptı. Rusya'nın 2003 yılındaki satış rakamının ise 4,4 milyar dolar olduğu belirtilirken, Rusya'nın 2004 yılında gelişmekte olan ülkelerle toplam 5,9 milyar dolarlık satış kontratı yaptığı ve bu alanda yüzde 27,1'lik bir paya sahip olduğu ifade edildi. Rusya'nın 2003 yılında gelişmekte olan ülkelerle yaptığı silah satış kontratlarının tutarı ise 4,3 milyar dolar oldu. 
     İngiltere'nin 2004 yılında gelişmekte olan ülkelerle yaptığı silah satış kontratlarının değerinin 3,2 milyar doları, dördüncü sıradaki İsrail'in 1,2 milyar doları, beşinci sıradaki Fransa'nın ise 1 milyar doları bulduğu kaydediliyor. 
     Rapor, gelişmekte olan ülkelere yapılan silah satışlarının 2004 yılında dünyadaki toplam silah satışlarının yüzde 58,9'unu teşkil ederek 21,8 milyar dolar olduğunu ortaya koyarken, bu rakamın 2003 yılında 15,1 milyar dolar seviyesinde bulunduğu bilgisini de içeriyor. 
     Son dört yıl içinde 10,4 milyar dolarlık silah alım kontratıyla en fazla silah alımı yapan ülkenin Çin olduğuna dikkat çekilirken, Hindistan aynı dönemde yaptığı 7,9 milyar dolarlık alımla ikinci, Mısır 6,5 milyar dolarla üçüncü sırada yer aldı. 
     Ancak Hindistan'ın, 2004 yılında yaptığı 5,7 milyar dolarlık toplam silah alımıyla Çin'i geçtiği ifade ediliyor. Suudi Arabistan da 2004 yılında 2,9 milyar dolarlık silah alımı yaparken, Çin'in aynı yıl için silah alımı 2,2 milyar dolarda kaldı. 
     Rapora göre, Batı Avrupa'nın dört silah ihraç eden ülkesi olan İngiltere, Fransa, Almanya ve İtalya'nın gelişmekte olan ülkelere toplam silah satışındaki payları arttı ve bu rakam 2003 yılında 830 milyon dolarken, 2004 yılında 4,8 milyar dolara yükseldi. 
     ''Gelişmekte Olan Ülkelere Konvansiyonel Silah Transferleri'' başlıklı raporun Kongre Kütüphanesi'nin bir birimi olan Kongre Araştırma Servisi tarafından yayımlandığı belirtiliyor. Her yıl yayımlanan rapor, akademisyenler arasında silah satışları konusundaki en doğru bilgileri içeren rapor olarak biliniyor. 
     
</TEXT>
</DOC>
