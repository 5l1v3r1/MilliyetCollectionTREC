<DOC>
<DOCNO> 395242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur32.html </URL>
<DATE> 2005/11/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Goodyear'da 109 işçinin işine son verildi 
</HEADLINE>
<TEXT>

     Goodyear Lastikleri TAŞ’nin İzmit ve Adapazarı fabrikalarında çalışan 109 işçinin, işine son verildiği bildirildi. 
     Goodyear Lastikleri TAŞ Halkla İlişkiler Müdürü Nedret Türkkuşu, yaptığı yazılı açıklamada, yüksek işçilik maliyetleri ve düşük üretkenlik nedeniyle Adapazarı’ndaki fabrikadan 80, İzmit’teki fabrikadan 29 işçinin işine son verildiğini bildirdi. 
     İzmit ve Adapazarı fabrikalarında bir işçinin yılda 48 bin 500 YTL’ye mal olduğu, bu rakamın şirketin Doğu Avrupa’daki fabrikalarındaki orandan çok daha yüksek olduğunu kaydeden Türkkuşu, ayrıca işe devamsızlık gibi çeşitli sebeplerle düşen üretkenliğin lastik maliyetini artırdığını belirtti. 
     Fabrikaların yaşayabilmesi için maliyette rekabetçi olunması gerektiğini bildiren Türkkuşu, şunları kaydetti 
     "Bu amaçla yeniden yapılanmaya gidildi. Bu konuya dikkat çekmek üzere, geçtiğimiz aylarda sendika temsilcileriyle çeşitli görüşmeler yapıldı. Daha önceleri Türkiye, yerli ve ihraç pazarları için nispeten düşük maliyetli bir üretim merkezi olarak yatırım için cazip bir konumda bulunuyordu. Ancak yıllar içinde sürekli artan işçilik maliyetleri ve düşük üretkenlik dolayısıyla maliyet avantajını kaybetti. 
     Otomotiv üreticileri,Türkiye’yi bir ihracat merkezi haline getirerek kapasitelerini artırıyorlar. Hepsi rekabetçi fiyattan iyi lastik istiyorlar. Otomotiv üreticilerinin ve diğer müşterilerin taleplerini karşılamak üzere, onlara rekabetçi düzeyde lastik tedarik etmeliyiz. Bunu maliyet açısından daha cazip diğer Goodyear fabrikaları ile çok daha iyi sağlayabiliyoruz." "Mevcut yeniden yapılanmanın, Goodyear Türkiye’yi, geçmişte olduğu gibi, maliyet açısından rekabetçi hale getireceğini ümit ediyoruz" diyen Türkkuşu, yapılanma çerçevesinde Adapazarı’ndan 80, İzmit’ten 29 işçi olmak üzere toplam 109 işçinin işine son verildiğini, işine son verilen işçilerin performans kriterlerine göre belirlendiğini, tazminatlarının hesaplarına yatırıldığını bildirdi. 
     
</TEXT>
</DOC>
