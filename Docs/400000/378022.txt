<DOC>
<DOCNO> 378022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun34.html </URL>
<DATE> 2005/09/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Rehn 16 Aralık'taki Orhan Pamuk davası provokasyon olmalı 
</HEADLINE>
<TEXT>

     AB'nin genişlemeden sorumlu üyesi Olli Rehn, yazar Orhan Pamuk'un davasının AB zirvesinin yapılacağı 16 Aralık'ta görülmeye başlayacak olmasının provokasyon olabileceğini öne sürerek, yazar hakkındaki kovuşturmanın insan hakları sözleşmesini ihlal ettiğini savundu. 
     Rehn, Avrupa Parlamentosu Dışişleri Komitesi'nde yaptığı konuşmada, Pamuk davasının, yeni TCK'nın yorumlanmasıyla ilgili olarak ciddi soruları da gündeme getirdiğini belirterek, ''16 Aralık sadece bir tesadüf olamaz. Bu bir provokasyon olmalı'' dedi. 
     Olli Rehn, davayla Avrupa İnsan Hakları Sözleşmesi'ni ihlal edildiğini de ileri sürdü. 
     AB Komisyonu'nun Türkiye'deki insan hakları konularını yakından izleyeceğini söyleyen Rehn, ancak AB'den Türkiye'nin Rum kesimini tanımamasına karşı yükselen seslere rağmen, Ankara ile katılım müzakerelerinin öngörüldüğü gibi 3 Ekim'de başlamasını beklediğini kaydetti. 
     Türkiye'nin katılım müzakerelerinin en az 10-15 yılda tamamlanabileceğini de ifade eden Rehn, müzakerelerin süratinin Ankara'nın Kıbrıs Rum kesimini tanımasına bağlı olduğunu savundu. 
     Rum kesiminin tanınmasının müzakerelere 3 Ekim'de başlamak için bir önkoşul olmadığını hatırlatan Rehn, ancak Türkiye'nin ek protokolün yanı sıra buna ilişkin bir deklarasyon yayımlamak zorunda kalmasının üzücü olduğunu söyledi. 
     Rehn, AB'nin, buna karşılık, Türkiye'nin yerine getirmesini bekledikleri yükümlülüklerle ilgili karşı deklarasyon yayımlayacağını belirtti. 
     
</TEXT>
</DOC>
