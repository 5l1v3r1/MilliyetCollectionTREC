<DOC>
<DOCNO> 361576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/yersen.html </URL>
<DATE> 2005/07/16/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Al bu vitamini iç Halil... 
</HEADLINE>
<TEXT>


Halil Mutlu kendisini doping illetine bulaştırdığını düşündüğü kişileri Gençlik ve Spor Genel müdür vekili Mehmet Atalay'a tek tek söyledi. 
Bu isimler başkentte kulaktan kulağa dolaşıyor. 
Önemli olan bunların bugün kamuoyuna açıklanması değil, onlara yüklenen çok ciddi suçlamaların tarafsız bir şekilde araştırılıp sonuçlandırılması. 
Genel müdür vekiline söylenen beş isimden dördü antrenör. Beşincisi ise... 
Halil Mutlu, Atalay'a verdiği isimlerin kendisine komplo hazırladıklarını ve dördüncü kez olimpiyat şampiyonu olmasını istemediklerini söyledi. 
Halter Federasyonu Başkanı Hasan Akkuş'un da tanıdığı bu beş ismi telaffuz etmek, soruşturma bitmeden hukuken mümkün değil. 
Ama yıllardır bu camiada barınmaya çalışan, her yönetim değişikliğinde milli takımlarda görev kapabilmek ve ödül yönetmeliğinin nimetlerinden yararlanabilmek için yapmadık cambazlık bırakmayan bu insanların, Halil'i bir şekilde yanılttığı ve yaktığı kesin 
Halil'in "Nandrolon" isimli yasaklı maddeyi bilerek almadığı konusunda onu tanıyan herkes hemfikir. 
Olayın korkunç yanı, İngiltere'den ithal edilen ilacın, farklı bir içerik taşıdığı söylenerek Halil Mutlu'ya "yutturulmuş" olması. 
Belki de yeni bir vitamin türevi olarak verilen bu hap, yazık ki Halil'in dünyasını değiştirmeye yetti. 
Şampiyon haltercinin bugünkü pişmanlığının ve kızgınlığının ardında işte bu komplo teorisi yatmaktadır. 
Hem yanılıp bu insanlara güvendiği için kendine kızmakta, hem de bunca yıllık sporculuk kariyerine doping lekesi bulaştırılmasını gururuna yedirememektedir. 
Halil Mutlu doping olayında suçu başkalarına yıkmaya kalkmayacak kadar ahlaklı ve şerefli bir sporcudur. 
Görev artık Gençlik ve Spor Genel müdür vekili sayın Mehmet Atalay ile halter federasyonu başkanı sayın Hasan Akkuş'a düşmektedir. 
Ellerinde gözardı edilmeyecek iddialar ve bilgiler vardır. 
Ya yaraya neşteri vurup halter sporunu kurtarma yolunda ciddi bir adım atacaklar, ya da yıllardır kişisel kin ve çıkarlarını tatmin için her yolu denemeye hazır bir grup insana teslim olacaklardır. 
Daha önemlisi, otel lobilerinde ve salon köşelerinde yapılan infazlara seyirci kalmanın sorumluluğunu taşıyacaklardır. 

Başkanın kibarlığı... 

Futbol Federasyonu'nun özerklik sürecini ilk günden bu yana yakından takip eden bir gazeteci olarak ilk defa bir Tahkim Kurulu başkanının istifasına tanık oluyorum. 
Prof.Dr. Samim Ünan başkanlığı bırakma nedenini özel işlerinin yoğunluğu olarak gösterse de, biraz kibarlığından, biraz da yeni bir tartışma yaratmak istemediğinden olsa gerek, onu bu kararı vermeye zorlayan asıl gerekçeyi açıklamaktan şimdilik kaçındı. 
Kamuoyunun yakından bildiği bazı olayların gündemi sarsan istifanın altyapısını oluşturduğu kesin. 
Orduspor - Eskişehirspor maçının tekrarı, Emre Aşık, Carew ve Song olaylarında televizyon görüntülerinin farklı değerlendirilmesi, sezon boyunca Disiplin Kurulu tarafından verilen bazı cezaların bozulması örnek gösterilebilir. 
Ancak bardağı taşıran damla, revize edilen ceza talimatıyla Tahkim Kurulu'nun etkinliğinin örselendiği düşüncesi oldu. 
İki maça kadar olan cezalara Tahkim yolunun kapatılması, televizyon görüntüleri ile ceza verilmesinin resmileştirilmesi, kurula karşı tavır olarak algılandı. 
Kurulun yeni başkanı, eski bakan Prof.Dr.Selçuk Öztek. 
Ama dikkat edin... 
Bugüne dek kurul kararlarının önemli bölümü oybirliği ile alındı. 
Yani başkan kim olursa olsun, federasyon ile yaşanan gerginlik gelecek sezona da yansıyacak gibi görünüyor. 
Federasyon sadece ilk raundu kazandı... 

Borsanızı sevsinler 

Dört büyük kulüp yayın gelirlerini borsaya çok önceden bildirdiklerini ileri sürüp yeni havuz sistemine girmemek için bin dereden su getirmeye devam ediyormuş. 
Yok efendim yatırımcıya mahçup olurlarmış... İMKB kulak çekermiş, söz konusu rakamın altına düşemezlermiş, falan filan... 
Ben de şimdi merakla bekliyorum. 
Bu kulüplerimiz, yeni sezonda transfere harcadıkları paraları da harfiyen borsaya bildirecekler mi Beşiktaş'a bu noktada söylenecek sözümüz yok, iki yıldır son derece titizler 
Yoksa milyonlarca dolar ödedikleri sanal yıldızların ücretini yine 25-30 milyardan göstermeye, devletten vergi kaçırmaya, haksız kazanç sağlamaya devam mı edecekler 
Sanıyorum havuzun suyunu bulandırmaya kalkan zihniyete artık Futbol Federasyonu da eskisi gibi "hoşgörülü" bakmayacak, resmi sözleşmelere yazılan "gerçek rakamları" Maliye müfettişleriyle paylaşmaya başlayacaktır... 

Sende mi Şenol Hocam 

Hadi Gerets'i anladık da, Şenol Güneş'in çıkışına şaşırmadık desek yalan olur. 
Tıpkı Belçikalı meslektaşı gibi kadronun yetersizliğinden yakınıp, "Defansa ve forvete takviye yapılmazsa başarılı olmamız zor" diyen Şenol hoca, belli ki yönetimini dolaylı yoldan uyarıp önlem alınmasını istiyor. 
Ancak bu iletişimin medya yoluyla kurulması ve verilmek istenen mesajın sabırsız taraftar tarafından yanlış anlaşılma riski, Trabzonspor için sıkıntı yaratabilir. 
Galatasaray'ın durumu ortada. Ne para, ne prestij, ne de imaj kaldı... 
Ama Bordo - Mavili kulübün teknik direktörünün istediği kalitede ve sayıda transfer yapabilme gücü var. 
Önemli olan Güneş ile yöneticilerin aynı dili konuşup, aynı hedefe odaklanması. Sezon başlamadan gereksiz diyaloglara girmemesi. Ve tabi ellerini çabuk tutması... 
Karadeniz insanı artık laf değil, icraat, başarı ve yıllardır hasret kaldığı şampiyonluk kupasını istiyor. 
Yoksa ligimize kalite gelecek derken, Galatasaray ve Trabzonspor'un daha sezon başında ring kenarından havlu sallaması, Beşiktaş'ın h l kombine sattıracak yıldız transfer peşinde koşması, meydanın yine Fenerbahçe'ye kalmasına mı yol açacak dersiniz 



</TEXT>
</DOC>
