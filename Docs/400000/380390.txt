<DOC>
<DOCNO> 380390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonyas13.html </URL>
<DATE> 2005/09/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Altın Portakal heyecanı başlıyor 
</HEADLINE>
<TEXT>

     Münire ÖZYOL DHA 

      42'İNCİ Antalya Altın Portakal Film Festivali ve 1'inci Uluslararası Avrasya Film Festivali, 24 Eylül'de başlıyor. 
     Bu yıl 42'nci yaşını kutlayacak olan Antalya Altın Portakal Film Festivali, Türkiye Sinema ve Audiovisuel Kültür Vakfı TÜRSAK ve Antalya Kültür Sanat Vakfı AKSAV işbirliğiyle, 24 Eylül- 1 Ekim 2005 tarihleri arasında düzenlenecek. Farklı bir içerik ve yeni bir anlayışla sinemaseverlerin karşısına çıkacak olan 42'nci Antalya Altın Portakal Film Festivali, 1'inci Uluslararası Avrasya Film Festivali’nin de eklenmesiyle birlikte, ulusal’ kimlikten uluslararası’ bir kimliğe geçiş yapıyor. 
     Kültür ve Turizm Bakanlığı, Başbakanlık Tanıtma Fonu ve Antalya Büyükşehir Belediyesi’nin desteğiyle gerçekleştirilecek 42'nci Antalya Altın Portakal Film Festivali ve 1'inci Avrasya Uluslararası Film Festivali, dünyada hem ulusal’ hem de uluslararası’ iki festivalin aynı anda düzenlendiği ender festivallerden biri olma özelliğini de kazanıyor. 
     
     YILDIZLAR GEÇİDİ 
     1'inci Uluslararası Avrasya Film Festivali bünyesinde dünyaca ünlü sinema ustaları Antalya’ya gelecek. Rezervuar Köpekleri’, Kill Bill’ serisi ve Sin City’deki rolleriyle Türk sinemaseverlerin yakından tanıdığı Michael Madsen, jüri üyesi olarak Altın Portakal’a katılacak. 
     Kung Fu’ dizisiyle dünyaca tanınan ve sonraki yıllarda pek çok önemli filmde rol alan David Carradine, Arabistanlı Lawrence’ filmiyle hafızalara kazınan Peter O’Toole, dünya sinemasının ünlü oyuncularından Mathilda May, yönetmen John Irwin, oyuncu Woody Harrelson, Charlie Chaplin Gecesi’nin sunuluculuğunu yapacak olan Chaplin’in torunu ünlü top model Kiera Chaplin de Antalya’ya gelecek isimlerden bazıları. 
     Günümüz Güney Kore sinemasının en özgün yönetmenlerinden olan Kim Ki-Duk, Altın Portakal’ı uluslararası platforma taşıyacak olan 1'inci Avrasya Uluslararası Film Festivali’nin onur konuğu olarak Antalya’ya gelecek. 
     Festivalin yarışmalı ve gösterim bölümlerine filmleriyle katılan yönetmenler Eric Khoo, Marc Rothemund, Wang Xiaoshuai, Kornel Mundruczo, Niki Karimi ve Dani Levy de Altın Portakal’ın konukları arasında yer alıyor. 
     
     DÜNYA SİNEMA USTALARI YARIŞACAK 
     1'inci Uluslararası Avrasya Film Festivali, dünya sinemasının ustalarına ait filmlerin katılımıyla hem yarışmalı hem de gösterim bölümünde iddialı bir başlangıç yapıyor. Festivalin, Yarışmalı Bölümünde 11 film yarışıyor. 
     Dancer in the Dark’ filmiyle 2000 yılında Cannes’da Altın Palmiye alan Danimarkalı usta yönetmen Lars von Trier, 2005 yılı yapımı Manderlay’ filmiyle yarışmaya katılıyor. Güney Koreli yönetmen Kim Ki-Duk, festivalin yarışmalı bölümünde The Bow-Yay’ filmiyle yer alıyor. 2005 Cannes Film Festivali’nde En iyi yönetmen’ ödülünü alan Michael Haneke, Cannes’da kendisine ödül getiren filmi Cache-Saklı’ ile Antalya’da da yarışıyor. Altın Portakal’ın uluslararası yarışma bölümünde yer alan bir başka film, ödüllü yönetmen Singapurlu Eric Khoo’nun imzasını taşıyor Be With Me-Benimle Ol.’ İlk uzun metrajlı filmi Pleasant Days’ ile 2002 Locarno’da Gümüş Kaplan ödülünü alan 1975 Macaristan doğumlu genç yönetmen Kornel Mundruczo, ikinci uzun metrajlı filmi Johanna’ ile, 2001 Berlin Film Festivali’nde Gümüş Ayı ödülünü alan Şangaylı yönetmen Wang Xiaoshuai ise Shangai Dreams-Şangay Düşleri’ adlı filmiyle katılıyor. Yarışmaya katılan İranlı genç yönetmen Niki Karimi’nin 2005 yılı yapımı One Night-Bir Gece’ ise, yönetmenin ilk kurmaca uzun metrajlı filmi. 
     2005 yılı Berlin Film Festivali’nden Gümüş Ayı’ ödülüyle dönen yönetmen Marc Ruthemund ise Sophie Scholl’ ile Antalya’da yarışacak. Festivale Rusya’dan katılan Ilya Khrzhanovsky, Moskova ve taşra hayatından kesitler sunan epizodlardan oluşan ilk filmi Four- Dört’ ile yarışmalı bölümde yer alacak. 40'ıncı Karlovy Vary Film Festivali’nde büyük ödül olan Kristal Küre’yi kazanan yönetmen Krzysztof Krauze’nin filmi My Nikifor’ da festival programında. Uluslararası Yarışmaya Türkiye’den Semih Kaplanoğlu Meleğin Düşüşü’ filmiyle katılıyor. 
     
     ALTIN PORTAKAL İÇİN 16 FİLM YARIŞACAK 
     Altın Portakal için yarışacak 16 film arasında Memduh Ün’ün Sinema Bir Mucizedir’, Cem Başeskioğlu’nun Sen Ne Dilersen’, Yavuz Turgul’un Gönül Yarası’, Ulaş İnaç’ın Türev’, Mustafa Altıoklar’ın Banyo’, Mesut Uçakan’ın Anne ya da Leyla’, Tayfun Güneyer’in Şans Kapıyı Kırınca’, Reha Erdem’in Korkuyorum Anne’, Atıf Yılmaz’ın Eğreti Gelin’, Ali Özgentürk’ün Kalbin Zamanı’, Oğuzhan Tercan’ın Hırsız Var’, Kutluğ Ataman’ın İki Genç Kız’, Mert Baykal’ın Pardon’, Ali Özgentürk’in Yolda’, Abdullah Oğuz’un O Şimdi Mahkum ve Yüksel Aksu’nun Dondurmam Gaymak’ bulunuyor. 
     
     ALTIN PORTAKAL’IN JÜRİSİ 
     Filmleri ile dünyanın pek çok ülkesinde ödüllendirilen usta yönetmen Ferzan Özpetek 42'nci Altın Portakal Ulusal Yarışmada’ Jüri Başkanı olarak Antalya’ya gelecek. Jürinin diğer üyeleri ise uluslararası alanda ismini duyurmuş genç yönetmen Nuri Bilge Ceylan, sinema sanatçısı Hülya Koçyiğit ve Aytaç Arman, sanatçı Kenan Işık, Yılmaz Erdoğan ve Zuhal Olcay, senarist Feride Çiçekoğlu ve sinema yazarı Tuna Erdem. 
     Uluslararası Avrasya Film Festivali’nin yarışmalı bölümüne katılan filmleri ise yönetmen John Irwin başkanlığında, Michael Madsen oyuncu , Aruna Vasudev Hindistan Sinema Dergisi Editörü , Max Tessier Fransız Eleştirmen , Karen Yedaya İsrailli Yönetmen , Dariush Mehruji İranlı Yönetmen ve Meltem Cumbul'dan Oyuncu oluşan jüri üyeleri değerlendirecek. 
     
     ALTIN PORTAKAL’IN ALTIN ÖDÜLÜ 
     42'inci Antalya Altın Portakal Film Festivali’nde bu yıl yapılan en büyük değişikliklerden birisi de ödül heykelciği. Ödül, mitolojide Mousa’lar olarak adlandırılan, tarih, lirik şiir, tragedya, destan, gökbilim gibi dokuz disiplini simgeleyen dokuz esin perisinden ilhamla tasarlandı. Ödülde ilk kez gümüş, bronz ve değerli taşlar kullanılırken, Altın Portakal’ın portakal’ı ise 18 ayar altından yapılıyor. 
     
     REKOR ÖDÜLLER 
     Altın Portakal’da verilecek para ödülleri de rekor sayılabilecek düzeyde. Ulusal çapta düzenlenen Uzun Metraj, Kısa Film ve Belgesel Film dallarında toplam 340 bin YTL ve Avrasya Uzun Metraj Film Yarışması’nda da 100 bin dolar dereceye girenlere ödül olarak verilecek. 
     42. Altın Portakal Ulusal Uzun Metraj Yarışması’nda en iyi filme 150 bin YTL para ödülü verilirken, en iyi ikinci filme verilen Dr. Avni Tolunay Jüri Özel Ödülü 100 bin YTL, en iyi üçüncü filme verilen Behlül Dal Jüri Özel Ödülü 50 bin YTL, en iyi yönetmen ödülü de 25 bin YTL olarak belirlendi. 
     1'inci Avrasya Uzun Metraj Film Yarışması’nda ise, en iyi film 75 bin dolar, en iyi yönetmen ise 25 bin dolar ile ödüllendirilecek. 
     KAPANIŞ ASPENDOS'TA Festivalin ödül töreni, Aspendos Antik Tiyatro’da yapılacak. Korhan Abay’ın sunuculuğunu üstleneceği gecede, dünyaca ünlü müzisyen Mercan Dede konser verecek. Kapanış Töreni’nde, Cem Yılmaz da Türk sinemasını konu edeceği bir stand-up gösterisi sunacak. 
     
</TEXT>
</DOC>
