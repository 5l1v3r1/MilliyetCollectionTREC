<DOC>
<DOCNO> 367081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo33.html </URL>
<DATE> 2005/08/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Denizlispor'a Polonyalı sol açık... 
</HEADLINE>
<TEXT>

     Denizlispor, sol açık eksiğini Polonyalı Piotr Brozek'in transferiyle giderecek. 
     Kulüp profesyonel futbol şubesi başkanı Turgut Dalaman, Polonya 1. Lig takımlarından Wisla Krakow'un 21 yaşındaki solaçığı Brozek'in transferinde sona gelindiğini, iki kulüp arasında anlaşmanın sağlandığını söyledi. 
     Bu futbolcuyu bonservisiyle almak istediklerini, ancak kiralama yöntemine de gidilebileceğini ifade eden Dalaman, Brozek'in uçak biletini gönderdiklerini, bu futbolcunun önümüzdeki hafta Denizli'ye geleceğini belirtti. 
     Öte yandan, yeşil-siyahlılar, ligin ilk haftasında kendi sahalarında oynayacakları Ankaraspor maçının hazırlıklarını sürdürüyor. 
     Bülent ve İbrahim dışında eksikleri bulunmadığını bildiren Dalaman, ''Rakibimiz geçen sezon başarılı bir grafik çizdi. Bu yıl da kadrosunu korudu. Ancak biz de lige galibiyetle başlamak istiyoruz. Taraftarımızın da desteğiyle kazanacağımıza inanıyoruz'' dedi. 
     Dalaman, bu maçın galibiyet priminin 2 bin 500 YTL olduğunu, takımın bu maç için cumartesi günü kampa alınacağını sözlerine ekledi. 
     
</TEXT>
</DOC>
