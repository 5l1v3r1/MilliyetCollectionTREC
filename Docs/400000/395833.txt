<DOC>
<DOCNO> 395833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo25.html </URL>
<DATE> 2005/11/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
NBA'de 8 maç oynandı... 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 8 maçla devam edildi. 
     Sahasında Indiana Pacers'ı 122-90 yenen Charlotte Bobcats, 5 maçlık yenilgi serisine son verdi. Yaklaşık 16 bin kişinin izlediği maçta Kareem Rush, 35 sayılık performansıyla hem maçın yıldızı oldu, hem de kariyerinin en yüksek rakamına ulaştı. 
     Çaylak oyuncu Raymond Felton, 18 sayı ve 10 asist, Emeka Okafor da 20 sayı ve 12 ribauntla ''double-double'' yaparak galibiyete katkıda bulundu. Charlotte Bobcats'in, ligde 3 galibiyet ve 6 yenilgisi bulunuyor. 
     Ligde 4 galibiyet ve 3 yenilgisi bulunan Pacers'da ise Ron Artest'ın 27 sayı, 7 ribaunt ve 6 asist, Stephen Jackson'ın 18 sayı, Jermaine O'Neil'ın da 17 sayı ve 8 ribaundu, yenilgiyi engelleyemedi. 
     
     76'ERS, ÜSTÜSTE 6. KEZ KAZANDI 
     Günün en bol skorlu maçı Philedelphia 76'ers ile Toronto Raptors arasında yapıldı. Toronto'da Air Canada Centre'da yapılan ve yaklaşık 17 bin kişinin izlediği maç, 121-115 konuk ekibin üstünlüğüyle sona erdi. 76'ers, üstüste 6. galibiyetini alırken Raptors, sezon başından beri boş olan galibiyet hanesini yine dolduramadı. Raptors, 11 yıllık NBA kariyerinde ilk kez 8-0'lık bir yenilgi serisine imza attı. 
     76ers'ı zafere ulaştıran en önemli isim 42 sayı ve 7 asistle sezonun en yüksek rakamını kaydeden Allen Iverson oldu. Kariyerinin en yüksek rakamına ulaşan Andre Iguodala, 26 sayı ve 10 ribaunt, Chris Webber da 21 sayı, 8 ribaunt ve 7 asistle Iverson'ı izledi. 
     Öte yandan 38 sayı ve 9 asistlik performansıyla kariyerinin en yüksek performansına ulaşan Mike James ile 21 sayı ve 10 ribauntla ''double-double'' yapan Chris Bosh'ın çabaları, galibiyeti getirmeye yetmedi. 
     
Günün diğer maçlarında alınan sonuçlar şöyle 
Boston Celtics-Seattle Supersonics 100-113 
New Orleans Hornets-Denver Nuggets 81-91 
Phoenix Suns-Memphis Grizzlies 103-115 
Portland Trail Blazers-Chicago Bulls 96-93 
Los Angeles Lakers-New York Knicks 97-92 
Golden State Warriors-Milwaukee Bucks 87-90 

Lige, yarın yapılacak 3 maçla devam edilecek. 
     
</TEXT>
</DOC>
