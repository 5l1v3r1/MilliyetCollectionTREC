<DOC>
<DOCNO> 376967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/yazar/altan.html </URL>
<DATE> 2005/09/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tren katarı yanlış makasa girdiğinde... 
</HEADLINE>
<TEXT>


2 çarpı 2'nin 4 etmesi, ne iyimser bir sonuçtur, ne de kötümser aritmetiksel bir saptamadır. 
Ve bendeniz size desem ki 
- Türkün ve İslamın gücü 2 çarpı 2'yi, 14 ettirecek kudrettedir. 
Sizler de afsunlanıp coşarak, yeri göğü inleten bir alkış patlatsanız. 
Sonra da devam etsem 
- Bunu ink r edenler, Türk milletinin düşmanıdır. 
Bir alkış daha patlasa... 
Tren katarı yanlış bir makasa girmiş olur mu, olmaz mı 

Şu dakikalarda başta Irak ve New Orleans olmak üzere, dünyada kim bilir kimlerin hayatı kezzap ırmaklarında kavrularak kahroluyor. 
Acaba önümüzdeki 20 yıl içinde Türkiye'de de, hayatı kezzap ırmaklarında kavrularak kahrolacakların oranı artacak mı, azalacak mı 
Eğer tren katarı yanlış bir makasa girmişse, hiç kuşkunuz olmasın artacaktır. 
Örneğin sokaklarda kargaşa yaratan gençler 30-40 yaşları arasında ihya olmaya doğru mu kanatlanacaklar, yoksa hızla değişen yaşam çarkları arasında ezile ezile kaybolup gidecekler mi 

Bu tür sorulara ne aileler yanıt verebilir, ne eğitimciler, ne de lokomotif makinistleri... 
Çünkü onlar, yolcu olmakla makinist olma arasındaki çekişmeler arasında tren katarının yanlış bir makastan sonra, kör bir hatta girdiğinin bile farkında değillerdir. 
Kendilerini uyarmaya kalkanlara, makinistlerle birlikte yolcular da bağırırlar 
- Trenimize dil uzatma... 

Ah ah, eksisi artısıyla objektif bir Osmanlı tarihi "2 çarpı 2, 4 eder" berraklığında toplum bilincine enjekte edilebilseydi. 
Osmanlı politikalarını, çağa ters düşmesinden ötürü eleştirmiş olanlar tekrar tekrar gözden geçirilse ve "Türk düşmanı" olarak ilan edilmeseydi... 

"Onlar-biz" ayrımına fazla abanılmasaydı. Hamasetçilik, iç politikada bir çimento olarak kullanılmasaydı. Hazine'den geçinmeli bir makam sahipliği, "önemli kişi" sayılmanın tek formülü olarak betonlaştırılmasaydı... 
Olmasaydı, bulmasaydı tren katarı yanlış makasa girmeseydi... 
Ama girmiş bir kez nutukların, demeçlerin özünde hep aynı garip mayonez. 
- Türkün ve İslamın gücü 2 çarpı 2'yi, 14 ettirecek kudrettedir... 
Şak şak şak, şak şak, şak... 

1868'de 32'nci Padişah Sultan Abdülaziz döneminde, Sadrazam li Paşa ikide birde baş kaldıran Girit'e bazı haklar tanıyarak kronik bir sorunu çözmek için adaya gittiği ve önce genel bir af ilan ettiği zaman sadrazamlığa göz dikmiş muhaliflerince, neredeyse "vatanı satan bir hain" olarak suçlanmıştı. 
Bugün İstanbul Vilayet binası olan Sadaret'in önünde, li Paşa'yı protesto etmek için toplanan gençler 
- Girit bizim canımız, feda olsun kanımız, diye bağırıyorlardı. 
Sonunda li Paşa kızmış ve bağırıp duran gençler için bir emir vermişti 
- Hepsini askere alın şunların... 
Gösteri yapmak için toplanan gençler, askere alınacaklarını öğrenince, çil yavrusu gibi dağılmışlardı. 

İttihatçılar, bin bir çeşit dil, köken ve inançtan oluşan Osmanlı mozaiğinde, ırkçı bir Asya imparatorluğu kurmaya kalktıklarında karmakarışık kanlı bir bulamaç çıktı ortaya... 
Durumu eleştiren kalemlerden Hasan Fehmi 1909'da, Galata Köprüsü'nden geçerken kurşunlanarak öldürüldü. 
1910'da da Ahmet Samim, Bahçekapı'da sokak ortasında, İttihatçıların önde gelen fedailerinden Abdülkadir tarafından öldürüldü vurularak. 
Abdülkadir de, 1926'da İzmir suikastına karıştığı gerekçesiyle idam edildi. 

Kemal Derviş'in başına getirildiği Birleşmiş Milletler Kalkınma Programı'nın hazırladığı "2005 İnsani Gelişim Raporu"nun özeti, dünkü Sabah'ta şu başlıkla yayımlandı 
"Cümle lem gelişti, biz geriledik - BM 2005 İnsani Gelişim Raporu'nda önceki yıllarda, 88. sıradaydık. Bu yıl ise 177 ülke arasında 94'üncü olduk" 

Ceren Akdağ ile Ceyda Karaaslan'ın Ankara'dan verdikleri haberde şöyle deniyordu 
"Raporda uzun ve sağlıklı yaşam, okuma-yazma oranı, gelir düzeyi, temiz suya erişim ve sağlıklı beslenme, kadın-erkek eşitliği, sağlığı tehdit eden küresel riskler, teknoloji, refah düzeyi, enerji ve çevre, işsizlik, suç oranları gibi kriterler ışığında ülkeler mercek altına yatırıldı." 

Türkiye, kadınlara seçme ve seçilme hakkını erkenden tanımış ülkeler arasında baş sıralara oturmuş. 
Baş sıralara oturmuş ama, Ruanda ile yapılan karşılaştırmada tuhaf bir durum çıkmış ortaya... 
Ruanda, kadınlara bu hakkı Türkiye'den çok daha sonra, 1961'de tanımış olduğu halde, en fazla kadın parlamentere sahip olan ülkeymiş... 
Türkiye ise bu alanda 154'üncü sırada... 

Kişi başına milli geliri en yüksek olan ülke, 62 bin dolar ile Lüksemburg... 
Türkiye'de ise bir yıl önce kişi başına milli gelir 6 bin dolar dolaylarındayken, son raporda 6772 dolar olmuş 772 dolar artmış yani ve 177 ülke arasında 75'inci basamağa oturmuş. 

Ancak genel klasmanda geçen yıla oranla 6 basamak daha gerilemişiz. Geçen yıl 88'inci sıradayken, bu yıl 94'üncü sıraya düşmüşüz... 

Tren katarı yanlış makasa girdiğinde... 
Değişik kesimlerde kendilerini, "Ali kıran baş kesen" görenler ve içten içe bir padişah tavrıyla, "dilediğini ihya, dilediğini imha edebileceğine" inananlar çoğaldıkça... 
Ayrıca onlara yaranmaya çalışanlarla, kendi boyutlarında özenenler de pıtıraklaştıkça... 
Prof. Neumark'ın tanımlamasıyla, "değersiz önemliler tepelere, önemsiz değerliler aşağılara" doğru kalburlanıp ayrıldıkça... 
Bu arada birtakım gizli taktiklere göre, sokak çalkantıları da yaygınlaştırıldıkça... 
Tanrı yardımcısı olsun, iyi niyetli değnekçi başıların... 

Enseyi karartmayın... 
21'inci yüzyıllı olmasını becerenler, çok daha rahat ve mutlu yaşayacak... Beceremeyenler ise, kimi suçlayacaklarını şaşırıp, kaderlerine küsecekler... 
Gitgide sıkıntıya düşmeye başlayan bazı siyasal parti liderleri gibi... 



</TEXT>
</DOC>
