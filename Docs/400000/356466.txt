<DOC>
<DOCNO> 356466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/siyaset/siy02.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Budak, ilanla halka başvurdu 
</HEADLINE>
<TEXT>


Eski DSP Milletvekili Rıdvan Budak, CHP'ye yaptığı üyelik talebinin kabul edilmemesini ilanla duyurdu. CHP'li yetkililer ise, 'İlçe reddetti' ve "Karar MYK'da verilir" gibi farklı açıklamalar yaptı 

ŞÜKRAN PAKKAN İstanbul 


Eski DSP Milletvekili ve eski DİSK Genel Başkanı Rıdvan Budak, üyelik talebini kabul etmeyen CHP'yi gazeteye verdiği ilanla halka şik yet etti. 
Budak, dünkü Cumhuriyet gazetesinde, "CHP Yönetimine Açık Mektup" başlığıyla yayımlanan tam sayfalık ilanla, 1973'te üye olduğu ancak 1999 seçimleri öncesi istifa ettiği CHP'ye geri dönmek istediğini, ancak Genel Başkan Deniz Baykal'ın başvurusunu kabul etmediğini öne sürdü. CHP'li yetkililer ise, ret kararıyla ilgili farklı açıklamalarda bulundular. 
Son seçim döneminde Baykal ile çeşitli telefon görüşmeleri yaparak partiye yeniden üye olmak istediğini anlatan Budak, şöyle devam etti 
"Sayın Genel Sekreter'den randevu alarak görüştüm. Genel Sekreter partiye dönmemin kendileri için bir onur olacağını söyledi. Üyelik konusunda bir yanıt alamayınca 22 Aralık 2003'te Bakırköy ilçesine gidip 4 yıllık aidatımı peşin yatırarak üyelik kaydını yaptırdım. Daha sonra defalarca ilçe başkanına üye kimlik kartımın gelip gelmediğini sordum ve 'Henüz gelmedi' yanıtını aldım. Bunun üzerine bu alandan sorumlu Genel Sekreter Yardımcısı Algan Hacaloğlu'nu aradım. Kendisi inceleyip yanıt vereceğini söyledi." 
Budak, bir gelişme olmayınca, Hacaloğlu'nu yeniden aradığını ve 'Sayın Baykal talebinizin bekletilmesini istedi' şeklinde bir yanıt aldığını söyledi. 

İlanı kaça vermiş 

CHP Genel Sekreter Yardımcısı Algan Hacaloğlu, Merkez Yürütme Kurulu'na Budak'la ilgili olarak bir talep gelmediğini ifade ederek, "Başvuru Bakırköy İlçe Teşkilatı tarafından reddedilmiştir. Ben ilanı kaça vermiş, onu merak ediyorum" dedi. CHP İstanbul İl Başkanı Şinasi Öktem ise, Budak'ın başvurusunun Bakırköy İlçe Teşkilatı'yla ilgili olmadığını, MYK tarafından başvurunun kabul edilmediğini söyledi. 


</TEXT>
</DOC>
