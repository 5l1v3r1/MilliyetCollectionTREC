<DOC>
<DOCNO> 357557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/bbas.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'de rota Goree 
</HEADLINE>
<TEXT>


Turuncu-Yeşilliler, İtalya'nın Benetton Treviso takımında forma giyen ABD'li power forvetin transferi için düğmeye bastılar 


Basketbolda Euroleague'deki iki temsilcimizden biri olan Ülkerspor, Efes Pilsen'e transfer olan Kerem Gönlüm'ün yerine arayışlarını sürdürüyor. 
Dinamo Moskova'da forma giyen milli forvet Mirsad Türkcan ile temasa geçen ancak fiyatının yüksek olması nedeniyle rotayı İtalya'ya çeviren Turuncu - Yeşilliler, Benetton'un 28 yaşında ve 2.04 boyundaki ABD'li power forveti Marcus Goree'ye teklif götürdü. Goree, İtalyan ekibinde geçtiğimiz sezon 31 dakika, 11.8 sayı, 5.9 ribaund, 2.1 asist ortalamalarıyla forma giymişti. 

Kartal'da iki transfer 

Siyah-Beyazlılar, basketboldaki dev hamlesine Darüşşafaka'dan Erdem ve Ülker'den Umut Yenice'yi transfer ederek devam etti 

Basketbolda transfer çalışmalarını sürdüren Beşiktaş, coach Murat Didin'den sonra Darüşşafakalı forvet Erdem Türetken ve Ülkerspor'un pivotu Umut Yenice ile de anlaştı. 
Darüşşafaka'nın altyapısından yetişen 26 yaşında ve 1.98 metre boyundaki Erdem Türetken ile 1 yıllık sözleşme imzalandığı, 26 yaşında ve 2.08 metre boyundaki Umut Yenice ile de 1 yılı opsiyonlu olmak üzere 2 yıllığına anlaşma sağlandığı bildirildi. 

Euroleague'e demir attılar 

Basketbolda zirveyi hedefleyen Ülkerspor, 2009 yılına dek ULEB Erkekler Avrupa Ligi'nde Euroleague mücadele edecek. Geçtiğimiz hafta Euroleague CEO'su Jordi Bertomeu'yu Barcelona'da merkez ofisinde ziyaret eden Turuncu - Yeşilli kulüp, ULEB ile olan sözleşmesini 2009'a kadar yeniledi. Ülkerspor Kulübü Başkanı Ali Doğan, "Hedefimiz, bu süre içinde Ülkerspor'u Avrupa Ligi'nde Final Four'a ulaştırıp, Avrupa Ligi şampiyonluğunu Türkiye'ye kazandırmaktır" dedi. 


</TEXT>
</DOC>
