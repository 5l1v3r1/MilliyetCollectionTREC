<DOC>
<DOCNO> 352900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun52.html </URL>
<DATE> 2005/06/17/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
El Cezire televizyonu, Eymen El Zevahiri’nin kasedini yayınladı... 
</HEADLINE>
<TEXT>

     El Cezire televizyonu, El Kaide örgütünün iki numaralı adamı olan Eymen El Zevahiri’nin konuşmasını içeren bir video kaset yayınladı. 
     Kasette, düz bir zeminde yanında otomatik bir silah bulunduğu görülen El Zevahiri, ABD’nin reform düşüncesini kınayarak, Arap dünyasına değişim getirmenin tek yolunun cihad olduğunu söyledi. 
     "Haçlılar ve Yahudi işgalcilerin, barışçı gösterilerle kovulamayacağını" belirten El Zevahiri, "Reform ve işgalcileri İslam ülkelerinden dışarı çıkarmak, Allah adına savaşmadan olmayacak" dedi. 
     Reformun, şeriata dayalı olması ve Müslüman ülkelerin, dışarıdan müdahale ve yabancı askerlerin varlığı olmadan kendi kendilerini yönetmeleri gerektiğini savunan El Zevahiri, "Ülkelerimiz, topraklarımıza yayılan haçlı güçleri tarafından işgal altındayken herhangi bir reformu hayal edemiyoruz" diye konuştu. 
     El Zevahiri kasette ayrıca 25 Mayıs’ta Mısır’da hükümete karşı yapılan gösterilerde kadınların taciz edilmesi ve Batı yanlısı yönetimlere sahip Pakistan, Suudi Arabistan ve Mısır’ı sert bir dille kınadı. 
     Eymen El Zevahiri, Filistinli militanlara da İsrail ile varılan ateşkes anlaşmasına son vermeleri, Gazze Şeridi ile Batı Şeria’da yapılacak seçimlerin dışında kalmaları ve laik bir anayasa için laik seçimler oyununa gelmemeleri çağrısında bulundu. 
     Bu arada, El Cezire’nin sözcüsü Cihad Ballut, kaseti nasıl elde ettiklerine ilişkin tartışmaya girmeyeceklerini belirtti. 
     Eymen El Zevahiri’nin, El Kaide örgütü lideri Usame Bin Ladin ile birlikte Afganistan-Pakistan sınırında saklandığı sanılıyor. 
     
</TEXT>
</DOC>
