<DOC>
<DOCNO> 395004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/yguven.html </URL>
<DATE> 2005/11/15/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Ümit tribünde 
</HEADLINE>
<TEXT>


Sahada kırımızı-beyazlı iki takım... Kenarda Fatih Terim... 
Biri sorsa... "Hangisi Terim'in takımı gibi oynuyor" dese "İsviçre" derim. 
Bugüne kadar Fatih Hoca "ne yaratmaya çalışmışsa", "neye niyet etmişse" hepsi İsviçre'de var. Takım oyunu, pres, çabukluk, hepsi... 
Bizimkiler, Terim'in talebesi değil de, İsviçre'ye hesap açtırmaya gitmiş taşra zengini gibi. Akşamdan kalmışlar sanki. 
Neyse, yarın maç var. Fazla ırgalamayalım. Umarız aynı suda ikinci defa "boğulmazlar". 
Boğulmamalılar... 
Mecburlar 
İşte bu nedenle "tribünlere sarıldı" Fatih Terim. Gözü korktu talebelerinden. Dehşete düştü. Herkes "Taktik kötüydü" diyor ama o kötü taktiği bile uygulamaktan acizdi bizimkiler. 
Peki yarın ne olacak 
Kesinlikle "daha iyi" oynayacak Milliler. 
Daha kötüsü olmayacağından değil... Çünkü, hayatının en büyük hayal kırıklıklarından birini yaşayan Hoca, onları tribüne emanet etti .. 
"60 bin kişiye ihtiyacımız var" dedi "Almanya'ya gitmek için"... Hiç ümitsizliğe kapılmadan futbolcuları itecek 60 bin kişi. Bizim çizgi ya da yazgı defans yerine İsviçre forvetlerini durduracak 60 bin kişi. 
Sıra dışı bir süreçteyiz şimdi. 
Ben, bugüne kadar böylesine aciz durumda bir "Fatih Terim Takımı" görmediğim gibi, maçı ve seyirciyi germekten sakınmayan bir Fatih Terim de görmemiştim. 
Kızgınlıkla yapılmadı bence... 
Bu takımdan iyice ümidini kestiğini anladım Hoca'nın. 

Islık ve çığlık 

Siz Milli Takım Sorumlusu sayın Davut Dişli'ye aldırmayın .. 
İsviçre Milli Takımı'nı doğduğuna pişman etmemize, ortalığı cehenneme çevirmemize, ilk maçta yaptıkları çamurlukları fitil fitil burunlarından getirmemize gerek yok. 
Onları geçelim yeter. 
Bu dert, dayak yemişten beter eder "medeni" konuklarımızı. 
"İntikam"ın en ağırı ve tabi "en asili" budur 
Korkutmadan, ürkütmeden, şaşırtıp dengesini bozmak ve Euro 2006 heveslerini kursaklarında bırakmak. 
Bakın, açık açık yazıyorum İsviçre takımı uçağı Türk toprağına indiği andan, maçın başlama düdüğü çalıncaya kadar kendilerine yapılacak herhangi bir hakaret, itip kakma, aşağılama hatta gıcıklık bile onları "motive" edecektir. Maçtan önce iyice bunalmış ve köşeye sıkışmış bir İsviçre, "sopalı adam" karşısındaki kedi gibi olacaktır. 
İnsanlar "çaresiz" bırakılarak sindirilemez. 
Ve çaresiz bırakmadan moralini düşürmek gibi "ince" operasyon, ajite edilmiş halk yığınlarına ihale edilemez. 
Siz aldırmayın sayın Davut Dişli'nin söylediklerine... Yolda, otelde, maça gelişte sakin olun... Taa ki, takımlar sahaya çıkana kadar. 
İşte o andan itibaren yapılacak iki "eylem" var 
Birincisi, top onlardayken ıslık ve protesto... İkincisi top bizdeyken çığlık ve coşku... 
Küfürdü, şarkıydı, bunlar hikaye. 
Seyircinin enerji denklemi ıslık çığlık . 

Neden şaşırıyoruz 

İsviçre'deki Türkler, bilet kurasına katılmak için ayakkabı numaralarına kadar uzayan formu dolduruyorlar. 
Türk Milli Takımı İsviçre'de baskılar görüyor. 
Teknik direktörümüze küfrediliyor. 
Hakem bizi ezmek için hiçbir fırsatı kaçırmıyor. 
Ve biz hayret ediyoruz. 
"Güya İsviçre Avrupa'nın en medeni yeri" diyoruz. 
Evet öyle... İsviçreli, "en Avrupalı"... 
O yüzden böyle davranıyor 
Futbol erkek oyunu... Delikanlı gibi dışa vuruyor niyetini. 
Avrupa Birliği maceramızda katlandıklarımız ise işin "siyaseti"... "Light hakaret" yani. 

"İyi Noeller" 

Ben de herkes gibi Telegol'de izledim Ailton'un patavatsızlığını. İzlerken de "derin derin" düşündüm. 
Malum, devir provokasyon devri... Gündem Şemdinli... 
Dolayısıyla hepimiz birer Mahir Kaynak'ız artık. Ünlü Prof'un "olay kime yarar sağlar" anahtarı elimizde her olayda deniyoruz. 
Gerçi henüz Şemdinli vakasında "Olay kime yarar sağlar" diye sorulmadı. Zaten sorulmasına da gerek yok. Dün de HADEP'li belediye başkanları Şemdinli'deydi. Barzani haddini aşan açıklamalar yaptı. Türkiye biraz daha sıkıştı köşeye. 
Neyse, bizim konumuz futbol... Telegol'ün yaptığı çok sıkı bir iş o ayrı. Ailton denen zat-ı muhterem, Kleberson namlı dostunu dolduruşa getiriyor ve "sen dünyanın zirvelerinde gez, sonra da Rize'ye düş" manasında küçümseyici, tahkir edici cümleler kuruyor. 
Bu ve buna benzer sohbetleri gurbet eldeki hangi insan yapmaz ki Ama dostlar arasında... 
Sağ tarafında, sesini bile kaydedebilecek kadar yakında koca bir kamera çalışırken değil. Böyle lafları dostlar arasında söylemek "dertleşmektir". Uluorta konuşmak, tahrik etmeye girer ki, büyük olasılıkla "kovulmayı" gerektirir. 
Uzun yıllar önce "yobaz" bir müessesede "ihtiyaçtan" çalışan devrimci bir arkadaşım vardı. Artık canına tak dediğinde, kendini kovdurmaya karar verdi. O sırada yılbaşı üstüydü. Tek tek firma yöneticilerini dolaşıp herkese "İyi Noeller" dilemiş ve amacına ulaşmıştı. Tazminatıyla birlikte ayrıldı hiç hazzetmediği yerden. 
Acaba Ailton'unki de böyle bir şey mi 
Umalım ki böyle olsun. Aksi halde Ailton'un aptal olduğunu düşünmemiz gerekir ki, ne kendine faydası olabilir ne de Beşiktaş'a. 



</TEXT>
</DOC>
