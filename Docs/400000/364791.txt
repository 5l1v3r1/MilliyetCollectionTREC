<DOC>
<DOCNO> 364791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur08.html </URL>
<DATE> 2005/07/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ÖSS'de tercih zamanı... İşte online tercih rehberi... 
</HEADLINE>
<TEXT>

     Tercih formunun arka yüzünde, üniversite eğitimi sırasında yurtta barınmak veya burs ve kredi almak isteyen adaylar için başvuru kısmı yer alıyor. Adaylar, eğer istiyorlarsa bu kısmı da dolduracaklar. Yurt istekleri sadece, öğrencinin ailesinin ikamet ettiği yer öğrenim göreceği yükseköğretim kurumunun bulunduğu şehrin belediye sınırları dışındaysa dikkate alınacak. 

YERLEŞTİRME ÜCRETİ 

Adaylar, Ziraat Bankası, Vakıflar Bankası, Yapı ve Kredi Bankası ve Halk Bankası şubelerinden birine T.C kimlik numaralarını söyleyerek, 20 YTL yerleştirme ücreti ödeyecekler. Adaylar, bankadan ücreti yatırdıklarına dair aldıkları dekontun bir örneği ile tercih formunu, 3 Ağustos’a kadar okul müdürlüklerine teslim edebilecekler. 
Adaylar, teslim sırasında da 2 YTL ödeyecekler ve karşılığında kendilerine "Tercih formu alındı belgesi" verilecek. 
Tercih formunu internet yoluyla gönderecek adayların da yerleştirme ücretini en geç 3 Ağustos’a kadar bankaya yatırmaları gerekiyor. Ücreti yatına adaylar, tercihlerini internetle en geç 4 Ağustos 2005 Perşembe günü saat 17.30’a kadar ÖSYM’ye iletecekler. 
Tercihleri için internet yolunu seçen adayların tercih formlarını ayrıca ÖSYM’ye teslim etmelerine gerek bulunmuyor. 
Tercihlerini hem internet yoluyla gönderen hem de okul müdürlüklerine teslim eden adayların, teslim ettiği form dikkate alınacak. 
Yerleştirme sonuçlarının, teslim süresi bittikten sonra iki hafta içinde açıklanması planlanıyor. 
ÖSYM PUANLAR YÜKSELECEK 
Öğrenci Seçme ve Yerleştirme Merkezi ÖSYM Başkanı Prof. Dr. Ünal Yarımağan, tercih yapma hazırlığındaki adaylara, üniversitelerin taban puanlarının bu yıl 2-6 puan artabileceği uyarısında bulundu. 
Yarımağan, 0.8 katsayıyla puanı hesaplanan adayların sayısının bu yıl geçen yıla göre yüzde 10 daha fazla olduğunu bildirerek, bunun sonucu olarak her yüzdelik dilimde yer alan aday sayılarının yüzde 10 arttığını, bu nedenle puanların yükselebileceğini belirtti. 
Yarımağan, yaptığı yazılı açıklamada, 2005 Y-ÖSS yerleştirme puanı puanlarının dağılımının 2004 Y-ÖSS puanlarının dağılımından farklı oluştuğuna işaret etti. 
Yarımağan, bu nedenle 2005 ÖSYS Yükseköğretim Programları ve Kontenjanları Kılavuzu’nda yer alan en küçük puan ve yüzdelik dilimler değerlendirilirken, adayların şu açıklamaları dikkate almalarını istedi 
- 2004 ve 2005’deki Y-ÖSS puan dağılımlarında yığılımlı sayılar eşitlendiğinde 2005 Y-ÖSS puanlarının 2004 Y-ÖSS puanlarından 2-6 puan daha yüksek olduğu görülmektedir. Bunun sonucu olarak da yükseköğretim programlarının 2005 ÖSYS’deki en küçük puanlarının 2004-ÖSYS’deki en küçük puanlardan daha yüksek olması beklenmekte ve artış miktarının 2-6 puan dolaylarında olacağı tahmin edilmektedir 
-2005 yılında Y-ÖSS puanı hesaplanan aday sayıları ile her yüzdelik dilimde yer alan aday sayıları, 2004 yılındakilere göre farklılıklar göstermektedir. 2005 yılında Y-ÖSS puanı hesaplanan aday sayıları 2005 ÖSS sınav sonuç belgelerinin arka yüzünde yer almaktadır. 2004 yılında Y-ÖSS puanı hesaplanan aday sayıları ise 2005 Yükseköğretim Programları ve Kontenjanları Kılavuzu’nun 17. sayfasında verilmiştir. Adayların bu sayıları karşılaştırarak, 2005 yılındaki yüzdelik dilimlerin 2004 yılındaki yüzdelik dilimlere göre ne yönde değiştiğini değerlendirmelerinde yarar vardır. 
- 2005 yılında özellikle 0.8 Ağırlıklı Ortaöğretim Başarı Puanlı AOBP Sayısal, Sözel ve Eşit Ağırlıklı Y-ÖSS puanı hesaplanan aday sayıları 2004 yılındakilerden yaklaşık yüzde 10 daha büyük olmuştur. 
Bunun sonucu olarak da 2005 ÖSYS’de bu puanlarla ilgili her yüzdelik dilimde yer alan aday sayıları 2004-ÖSYS’dekilere göre yaklaşık yüzde 10 artmıştır. Bu nedenle puan türü Sayısal, Sözel ve Eşit Ağırlıklı 
olan yükseköğretim programlarının 2005 ÖSYS’de özellikle 0.8 AOBP’li yüzdelik dilimlerinin 2004 ÖSYS’dekilere göre yaklaşık yüzde 10 daha küçük olması beklenmektedir. Buna göre örneğin 2004 ÖSYS’de 0.8 AOBP’li yüzdelik dilimi 20 olan bir yükseköğretim programının 2005 ÖSYS’deki yüzdelik dilimi 18 dolaylarında olabilecektir. 
     
</TEXT>
</DOC>
