<DOC>
<DOCNO> 371367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/siyaset/asiy.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'dan Aydar'a izin yok 
</HEADLINE>
<TEXT>


Belçika, Brüksel'de PKK adına açıklama yapmaya hazırlanan Aydar'a izin vermedi. Emniyet, 2004'ten beri 181 ülkede kırmızı bültenle aranan Aydar'ın yakalanması için Interpol'e uyarı mesajı göndermişti 

ANKARA BRÜKSEL Milliyet 


Sabancı Center'ı kana bulayan cinayetlerin sorumlularından Fehriye Erdal'ı "terörist" olarak kabul edip Türkiye'ye iade etmeyen Belçika, Türkiye'nin talepleri üzerine, AB'nin terör listesine aldığı PKK KONGRA-GEL'in Başkanı Zübeyir Aydar'ın basın toplantısı yapmasına izin vermedi. 
Toplantıya izin verilmesinin "örgüte verilmiş taviz" olacağını belirten Türkiye, Aydar'ın tutuklanmasını istemişti. Örgüte yakınlığıyla bilinen Mezopotamya Haber Ajansı'nın duyurusunda, Türkiye'nin baskıları sonucu Belçikalı yetkililerin Aydar'ın Brüksel'de dün yerel saatle 11.00'de yapacağı basın toplantısına izin vermedikleri ifade edildi. 
Emniyet Genel Müdürlüğü Sözcüsü Ramazan Er de, kasım ayından bu yana kırmızı bültenle aranan Aydar'ın yakalanması için Belçika Interpolü'ne uyarı mesajı gönderildiğini kaydetti. Er, aynı kapsamda Interpol Genel Sekreterliği'ne de mesaj gönderildiğini söyledi. 

181 ülkede aranıyor 
PKK'nın 130'a yakın üyesi kırmızı bültenle tüm dünyada aranıyor. Aydar hakkındaki ilk arama kararı, eski DGM Savcısı Nuh Mete Yüksel tarafından, "sürgündeki Kürt Parlamentosu"na üye olması nedeniyle çıkarıldı ve Avrupa'daki ülkelere bildirildi. Aydar hakkındaki ikinci karar da, Kandil Dağı'nda 2003'te gerçekleştirilen PKK kongresinden sonra çıkarıldı. Aydar 181 ülkede aranıyor. 
Bu arada Brüksel Basın Merkezi yönetimi, Aydar'ın basın toplantısının "terörizmle ilişkisi nedeniyle" ve Belçika İstihbarat Servisi'yle diyalog halinde iptal edildiğini açıkladı. 


</TEXT>
</DOC>
