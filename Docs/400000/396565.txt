<DOC>
<DOCNO> 396565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sontur17.html </URL>
<DATE> 2005/11/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ünal Ermeni iddialarıyla ilgili dosya, baskı yapmak için çıkarılıyor 
</HEADLINE>
<TEXT>

     Bilkent Üniversitesi Uluslararası İlişkiler Bölümü öğretim üyesi Doç. Dr. Hasan Ünal, Ermeni soykırımı iddialarıyla ilgili dosyanın, Avrupa'daki ülkelerin neredeyse tamamının dışişleri bakanlıklarında hazır bulunduğunu savunarak, ''Uygun ortam bulunduğu zaman dosya, servise konuyor. Bunun nedeni, siyaseten Türkiye'ye bir soykırım olduğunu kabul ettirmek için baskı yapmak'' dedi. 
     Asılsız Ermeni İddialarıyla Mücadele Federasyonu ASEF tarafından The Marmara Oteli'nde düzenlenen ''Millet-i Sadıka Ermeniler'' başlıklı konferans sona erdi. 
     Konferansta ''Üçüncü Ülkelerin Ermenistan Politikası'' başlıklı bir sunumda bulunan Doç. Dr. Ünal, aydınların sözde Ermeni soykırımıyla ilgili halka bilgi vermesine yönelik eleştirileri değerlendirdi. 
     Doç. Dr. Ünal, ''Türkiye'de yaygın bir laf var, 'Türk'ün Türk'e propagandası' diye. Bu propaganda değil. Aydınların haklı olunan bir konuda halkı aydınlatmasından doğal bir şey olamaz. Toplum bir konuda kendi haklılığına inanır ve bu konuda kararlılık gösterirse, bundan daha büyük bir güç olamaz. Kararlılık kadar büyük bir silah yoktur. Bunun için de halkın inanması lazım. Yaptığımız şu an budur. Küçümsemek yanlış'' diye konuştu. 
     Yaygın bir söylemin de ''Biz kendimizi uluslararası dünyada anlatamıyoruz'' olduğunu belirten Doç. Dr. Ünal, birçok diplomatın kariyerlerinin yarıdan fazlasının, Kıbrıs ve Ermeni konusunu anlatmakla geçtiğini söyledi. Doç. Dr. Ünal, ''Karşımızda bizim haklı olduğumuzu kabul etmek istemeyen, önyargılı devletler topluluğu var'' dedi. 
     Ermeni soykırımı iddialarının, daha önce ağırlıkla, özellikle de seçim zamanları ABD Kongresi ve Fransa Parlamentosu'nda gündeme geldiğini hatırlatan Doç. Dr. Ünal, şöyle dedi 
     ''Ancak son 1 yıldır Avrupa'da 8-10 ülkede sürekli sözde Ermeni soykırım tasarıları kabul ediliyor. Türkiye'ye karşı bu tasarılar, Avrupa içinde moda oldu. Ermeni soykırım iddialarıyla ilgili dosya, Avrupa'daki ülkelerin neredeyse tamamının dışişleri bakanlıklarında hazır bulunuyor. Uygun ortam bulunduğu zaman dosya indiriliyor, güncelleştiriliyor ve sonra servise konuyor. Bunun nedeni, siyaseten Türkiye'ye bir soykırım olduğunu kabul ettirmek için baskı yapmak. 1915'de neyin, nasıl olduğunu incelemeye kimse yanaşmıyor.'' 1915'de yaşananlara asla soykırım denilemeyeceğini ifade eden Doç. Dr. Hasan Ünal, ''Dünyada soykırımcı olmaktan daha büyük suç yoktur. Bu oyuna gelmemek lazım'' diye konuştu. 
     
     DAĞLIK KARABAĞ MESELESİ 
     Kütahya Dumlupınar Üniversitesi Uluslararası İlişkiler Bölümü öğretim üyesi Prof. Dr. Aygün Attar da, ''Dağlık Karabağ'ın İşgali ve Azeri Sürgünleri'' konulu konuşmasında, Dağlık Karabağ meselesinin 19. yüzyılın başlarında ortaya çıktığını belirterek, ''Dünya 1915'de olan tehciri bu kadar çok tartışırken, yüz binlerce insanın yerinden yurdundan kopartılmasına ses çıkarmadı'' dedi. 
     Prof. Dr. Attar, Anadolu'da yaşayan 18 bin gönüllü Ermeni'nin, tehcir öncesi dönemde Ruslar'la işbirliği yaparak Türkler'e karşı savaştığının arşivlerde yer aldığını da sözlerine ekledi. 
     
</TEXT>
</DOC>
