<DOC>
<DOCNO> 388293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy09.html </URL>
<DATE> 2005/10/20/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İşte AB Komisyonu'nun Türkiye ve kuş gribi raporu... 
</HEADLINE>
<TEXT>

     TÜrkiye’deki kuş gribi konusunda incelemelerde bulunan AB Komisyonu yetkilileri, raporlarında Türkiye’ye tam not verdi. 
     Manyas’a bağlı Kızıksa belgesinde kuş gribine rastlanmasının ardından bölgeye gelerek incelemeleri başlayan Avrupa Birliği Komisyonu uzmanları, inceleme sonucunda hazırladıkları raporu Brüksel’e ulaştırdı, Raporda Türkiye’ye tam puan verildi. 
     AB Haber’in ele geçirdiği raporda, kuş gribinin ortaya çıktığı andan itibaren sürecin nasıl işlediği ve bütün gelişmeler oldukça ayrıntılı bir biçimde ele alınıyor. 
     AB uzmanlarınca hazırlanan raporda, ilk etapta birkaç hindinin öldüğü ve hindilerin sahibinin veterinere başvurduğu ancak bir gün sonra 40’dan fazla hindinin ölmesi üzerine Bornova Veterinerlik Araştırma Enstitüsü’nün devreye girdiği belirtildi. 
     
     ENSTİTÜ ÇOK KISA SÜREDE TEŞHİS KOYDU 
     Enstitü’nün çok kısa bir sürede kuş gribi teşhisini koyduğu belirtilen raporda, bölgenin derhal karantinaya alındığı ifade edildi. 
     Raporda, gerekli önlemlerin zamanında alındığı ve bölgede yapılan etkin çalışma neticesinde kuş gribinin kontrol altına alındığı vurgulandı. 
     Türkiye’ye tam puan verilen raporun sonuç bölümünde de kuş gribinin Türkiye’de gayet başarılı bir biçimde erken teşhis edildiği ve gerekli önlemlerin zamanında alınarak yayılmasının önlendiği ifade edildi. 
     
     "SAKIN GEVŞEMEYİN" 
     AB Komisyonu uzmanlarınca hazırlanan raporda ayrıca, Türkiye’nin bundan sonra da gevşemeden sürdürmesi gerektiği belirtildi. AB uzmanları, Türkiye’nin Avrupa Birliği ile diyalog ve işbirliğini sürdürmesinin önemini de vurguladı. 
     
</TEXT>
</DOC>
