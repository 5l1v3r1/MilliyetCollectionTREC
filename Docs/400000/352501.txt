<DOC>
<DOCNO> 352501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun22.html </URL>
<DATE> 2005/06/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Irak'ta 36 asker rehin olduğu iddiası 
</HEADLINE>
<TEXT>

     Ebu Musab Zerkavi'nin lideri olduğu Irak'ta El Kaide Cihad örgütü, kadın tutsakların serbest bırakılması karşılığında rehin tuttuğunu öne sürdüğü 36 Iraklı askeri salıvermek için verdiği süreyi 72 saat daha uzattı. 
     Örgüt, bir internet sitesinde yayımlanan açıklamasında, ''36 asker için verdiği süreyi 72 saat daha uzattığını, İçişleri Bakanlığı'na bağlı cezaevleri ile diğer cezaevlerinde bulunan Müslüman kadınların serbest bırakılmasını istediğini'' bildirdi. 
     Zerkavi'nin grubu, daha önce yine bir internet sitesine gönderdiği açıklamada, 36 asker karşılığında cezaevlerindeki tüm kadın tutsakların serbest bırakılması için hükümete 24 saat süre tanımış, ardından askerleri sorgulamaya devam ettiği gerekçesiyle bu süreyi 72 saat uzatmıştı. 
     Irak polisi, 8 Haziran'da Kayim'deki üslerinden ayrılan 22 askerin kaçırıldığını bildirmişti. Bu olaydan 2 gün sonra Irak'ın batısında sivil giysiler içinde 16 ceset bulunmuş, ancak bunların asker olup olmadığı belirlenememişti. 
     
</TEXT>
</DOC>
