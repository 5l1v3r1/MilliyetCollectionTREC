<DOC>
<DOCNO> 393382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko20.html </URL>
<DATE> 2005/11/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Giyside boncuk modası ev hanımlarına yaradı... 
</HEADLINE>
<TEXT>

     Özellikle çocuk ve kadın giyim ürünlerinde boncuk işlemeli modellerin moda olması, evlerinde ücret karşılığında boncuk işleyen ev hanımlarına kazanç kapısı açtı. 
     Konya Ticaret Odası KTO Tuhafiye-Konfeksiyon Sektörü Komitesi Başkanı Halit Karakurt, kadın ve çocuk giyiminde konfeksiyon üretimi konusunda Konya'nın, ülkedeki önemli üretim merkezlerinden biri olduğunu söyledi. 
     Karakurt, sektörde faaliyet gösteren firmaların, her dönemin modasına uygun konfeksiyon malları ürettiğini, içinde bulunulan dönemde ise en fazla talep gören ürünlerin üzerinde boncuk işlemesi bulunan ürünler olduğunu vurguladı. 
     Konfeksiyon ürünleri üzerine boncuk işlemelerin fabrikalarda yapılmasının firmalar için zaman ve işgücü kaybına neden olduğunu anlatan Karakurt, şunları kaydetti 
     ''Kot ürünlerinden trikoya kadar çocuk ve kadın ürünlerinde boncuk işlemeli modellerin moda olması, ürünlerin üzerine boncukları ücret karşılığı işleyen ev hanımlarına kazanç kapısı açtı. Üzerine boncuk işlenecek olan ürünler ve kumaşa ya da ipliğe uygun renkteki boncuklar, imalatı yapan firmada görevli bir kişi tarafından, mahallelerde bunları işleyen ev hanımlarına dağıtılıyor. Sistem öyle oturdu ki artık boncuk işletmek isteyen firmaların mahalle sorumluları bile oluştu. Üzerine çeşitli desenler şeklinde boncuklar işlenerek satışa hazır hale getirilen ürünler, söz konusu firmanın elemanı tarafından toplanıyor.'' Karakurt, konfeksiyon ürünlerine boncuk işleme işinin, sadece Konya'da değil, kadın ve çocuk konfeksiyonu üretimi yapılan diğer kentlerde de oldukça yaygın olduğunu ifade etti. 
     Modele ve boncukların çeşidine göre, ev hanımlarına parça başı olarak belli bir ücret ödendiğini anlatan Karakurt, ''Ürünlerin üzerine boncuk işleyen bir ev hanımının geliri asgari ücretin çok çok üzerine çıkabiliyor. Bu gelir, kendilerini etkisiz gibi hisseden ev hanımları için iyi bir moral kaynağı da oluyor'' diye konuştu. 
     Karakurt, evlerde yapılan bu işi, KTO'nun hazırladığı bölgesel kalkınma projeleri kapsamında, AB fonu kaynaklı hibe destekli bir projeye dönüştürmek için çalışmaların sürdüğünü sözlerine ekledi. 
     
</TEXT>
</DOC>
