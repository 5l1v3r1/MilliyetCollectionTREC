<DOC>
<DOCNO> 375357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/soneko03.html </URL>
<DATE> 2005/09/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Komple yeni yatırımlarda yüzde 25 büyüme... 
</HEADLINE>
<TEXT>

     Hazine Müsteşarlığı tarafından yatırım teşvik belgesine bağlanan yatırımlarda geçen yıla göre yüzde 10.7 oranında bir azalma yaşandı. Ancak bu kapsamdaki komple yeni yatırımlarda yüzde 25’lik bir büyüme yaşandı. 
     Hazine Müsteşarlığı, temmuzda 1 milyar 833 milyon YTL’lik yatırımı teşvik belgesine bağladı. Teşvik belgesi alınan 377 ylatırımın gerçekleştirilmesiyle toplam 12 bin 317 kişiye yeni istihdam olanağı sağlanacağı bildirildi. Söz konusu yatırımların gerçekleştirilmesi için de 695.2 milyon dolarlık ithalat yapılması gerektiği hesaplandı. 
     Bu yılın ilk yedi ayında toplam tutarı 11 milyar 665 milyon YTL olan 2 bin 505 yatırım teşvik belgesine bağlandı. Teşvikli yatırımların sayısı geçen yılın aynı dönemine göre yüzde 2.5 artarken, yatırım harcamasında ise yüzde 10.7 oranında azalma yaşandı. 
     Teşvik belgesine bağlanan yatırımlarda genel olarak azalma yaşanırken, geçen yıla göre en dikkat çeken gelişme ise komple yeni yatırımlardaki yüzde 25’e varan büyüme oldu. 2003 ve 2004 yıllarında ağırlıklı olarak tercih edilen kapasite artırmaya ve kalite yükseltmeye yönelik tevsii, yenileme ve benzeri yatırım türlerinde azalma yaşanan bu yıl yeni yatırımlar yüzde 25 büyüyerek 7 milyar 922 milyon YTL’ye ulaştı. 
     Özellikle imalat sanayiinde kapasite kullanım oranlarının yapılan kapasite artırımı yatırımlarına rağmen yüzde 80’lerde seyretmesinin beklendiği gibi komple yeni yatırımları gündeme getirdiği gözleniyor. 
     Söz konusu dönemde 2 milyar 385 milyon YTL’lik tevsi yatırımı teşvik belgesine bağlandı. Tevsi yatırımlarında geçen yıla göre yüzde 46 oranında bir düşüş gözlendi. 
     Tamamlama yatırımları ise 692 milyon YTL’den 3 milyon YTL’ye indi. 

ANKA 
     
</TEXT>
</DOC>
