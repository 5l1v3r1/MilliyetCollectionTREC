<DOC>
<DOCNO> 353576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/spo15.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadere bak 
</HEADLINE>
<TEXT>


Collina'nın son kez düdük çaldığı maçta doğduğu şehrin takımı Bologna küme düştü 


Türk takımlarının uğuru Pierluigi Collina yaş haddinden emekli olarak aktif hakemlik yaşamına son verdi. 45 yaşındaki ünlü hakemin son kez düdük çaldığı Bologna - Parma maçı kendisi açısından dramatik bir sonla bitti. Play - Out ilk karşılaşmasında rakibini deplasmanda 1-0 yenen Collina'nın doğduğu şehrin takımı Bologna evinde 2-0 kaybedince İtalya 1. Ligi'ne veda etti. Collina, İtalya Hakem Atama Komitesi'nde teknik danışmanlık yapacak. 
Rakibini Cardone ve Gilardino'nun golleriyle yıkan Parma adeta bir mucizeye imza atarak, hayal kırıklıklarıyla geçen sezonu kurtarmayı bildi. Ancak Beşiktaş'ın eski futbolcusu Giunti'nin de forma giydiği Bologna dramatik bir şekilde Serie B'nin yolunu tuttu. Ligin son sekiz haftasında sadece 4 puan alarak, adeta kendi sonunu hazırlayan Kırmızı - Lacivertliler'de maç sonu taraftarlar isyan etti. Sahaya inmek isteyen seyircileri polis göz yaşartıcı gaz kullanarak, önlemeye çalıştı. Olaylar bununla da bitmedi ve soyunma odasının camlarını kıran Bolognalı seyirciler, takım otobüsüne de saldırdı. 

Almanya şampiyon 

Avrupa Bayanlar Futbol Şampiyonası finalinde Norveç'i 3-1 mağlup eden Almanya mutlu sona ulaştı. İngiltere'nin Blackburn kentinde oynanan maça hızlı başlayan Panzerler ilk 24 dakika içinde Mittag ve Lingor ile bulduğu gollerle 2-0 öne geçti. Kuzey temsilcisi, 41'de Mellgren ile farkı bire indirdi. 63'te Prinz son sözü söyleyip, Almanya'nın şampiyonluğunu ilan etti. Üst üste ikinci kez zafere ulaşan Almanlar büyük sevinç yaşadı. 


</TEXT>
</DOC>
