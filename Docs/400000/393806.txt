<DOC>
<DOCNO> 393806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy26.html </URL>
<DATE> 2005/11/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
"Helal gıda" tartışmaları TBMM gündeminde 
</HEADLINE>
<TEXT>

     CHP İzmir Milletvekili Erdal Karademir, "İslami usullere göre gıda tüketimine ilişkin standardın, Türk Standartları Enstitüsü TSE tarafından uygulamaya konulmasının, şeriat hükümlerinin devlet eliyle uygulanması anlamına gelip gelmediğini" sordu. 
     Karademir, Başbakan Recep Tayyip Erdoğan’ın yanıtlaması istemiyle TBMM Başkanlığı’na sunduğu önergede, basında, TSE’nin islami esaslara uygun gıda tüketimini sağlamak amacıyla "helal gıda" standardı hazırlığı yaptığı haberlerine yer verildiğini kaydetti. 
     TSE’nin yürüttüğü çalışmanın, "İslami Özel Sektörünün Geliştirilmesi Kurumunu Kuran Anlaşmanın Onaylanmasının Uygun Bulunduğuna Dair Kanun Tasarısı" ile bir ilgisi olup olmadığını öğrenmek isteyen CHP’li Karademir, önergesinde şu sorulara yer verdi 
     "İslami usulllere göre gıda tüketimine ilişkin standardın TSE tarafından uygulamaya konulması, şeriat hükümlerinin devlet eliyle uygulanması anlamına gelmekte midir 
     Ekonomide ortaya çıkacak helal gıda satan işletmeler ve diğer işletmeler ayrımı, Anayasa’nın eşitlik ilkesine uygun mudur 
     Türkiye’de bazı dernekler tarafından helal gıda sertifikası düzenlendiği ve bunlardan Gıda ve İhtiyaç Maddeleri Denetleme ve Sertifikalandırma Derneği’nin GİMDES talep eden firmaların ürünlerine yönelik düzenlediği ’Helal Sertifası’nın yasal dayanağı nedir 
     TSE, başta Tarım ve Köyişleri Bakanlığı olmak üzere ilgili kurum ve kuruluşlardan, meslek odalarından ve akademik çevrelerden görüş almış mıdır Helal gıda standardına sahip olan kişi ve işletmelere yatırım veya işletme teşviki sağlanacak mıdır 
     TSE’nin helal gıda çalışması ve gıda mühendislerinin görev ve yetkilerinin din görevlilerince yerine getirilmek istenmesi TSE’nin, bilimsel değerlendirme ve denetimi terk edeceği anlamına mı gelmektedir 
     AKP iktidarı, gıda standardına ilişkin bir düzenleme ile din adamlarına yeni istihdam alanı mı açmak istemektedir " 
     
     "ŞERİAT DÜZENİ İÇİN ADIM..." 
     SHP Genel Sekreteri Ahmet Güryüz Ketenci de yaptığı açıklamada, AK Parti hükümetinin "Helal Gıda Standardı" konusundaki çalışmasıyla, şeriat düzeni için bir adım daha attığını savundu. 
     İktidarın, giderek şeriat yönetimine geçişi kolaylaştırmak ve bu anlamda toplumsal düzeni biçimlendirmek istediğini öne süren Ketenci, geçmişte hiçbir Cumhuriyet hükümetinin böyle bir girişime izin vermediğini kaydetti. 
     
</TEXT>
</DOC>
