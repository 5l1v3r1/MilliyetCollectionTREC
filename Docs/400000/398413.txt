<DOC>
<DOCNO> 398413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko16.html </URL>
<DATE> 2005/11/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Marmaray'da arkeoloji rötarı... 
</HEADLINE>
<TEXT>

     İstanbul ulaşımının can damarını oluşturması beklenen Marmaray, arkeolojik kazılar nedeniyle gecikme tehlikesiyle karşı karşıya kaldı. 
     İstasyonların yapımını üstelenen GAMA'nın Yönetim Kurulu Başkanı Erol Üçer, ''Marmaray tüp geçişinde arkeolojik kazılar nedeniyle sıkıntı var. Bunu by-pas etmek mümkün değil'' dedi. 
     Japon firma tarafından denizde yapılan tüpgeçit çalışmalarında sorun bulunmadığını vurgulayan Üçer, ancak özellikle Yenikapı'da çıkan tarihi eserler nedeniyle kendi işlerinin oldukça yavaşladığını söyledi. 
     Konu üzerinde Kültür Bakanlığı'nın çalıştığını kaydeden Üçer, ancak arkeolojik kazıların doğası nedeniyle yavaş yürüdüğünü, kazıların hızının artırılması ile bu gecikmenin önünün alınabileceğini kaydetti. 
     Kazılar nedeniyle gecikmenin 1 yılı bulabileceğini belirten Üçer, ''Ancak belki sonradan bu gecikme telafi edilebilir'' diye konuştu. 
     Gecikme konusunda Ulaştırma Bakanlığı'na bilgi verdiklerini de ifade eden Üçer, ek süre talebinde bulunduklarını açıkladı. 
     Arkeolojik kazıların özellikle Yenikapı istasyonunda fazla olduğunu anlatan Üçer, Üsküdar da ise durumun çözülme noktasına geldiğini bildirdi. 
     
     GAMA'NIN MÜTEAHHİTLİK HİZMETLERİ 
     GAMA'nın Türkiye'de ve yurtdışında şu an itibariyle üstlendiği iş tutarının 2 milyar doları bulduğunu söyleyen Üçer, enerji işindeki çalışmaların da sürdüğünü kaydetti. 
     Ürdün'de gerçekleştirmekte oldukları ve yaklaşık 180 milyon dolarlık doğalgaz santralında işin niteliğinde değişiklik yapıldığını belirten Üçer, buranın yaz aylarında faaliyete geçmesini beklediklerini ifade etti. 
     
     İRLANDA SANTRALI FAALİYETE BAŞLIYOR 
     İrlanda'da kurulan ve yap-işlet usulü ile işletilecek 400 megawatlık santralın da yaklaşık 15 gün sonra deneme üretimine başlayacağını açıklayan Üçer, Ocak ayında da tam kapasite üretime geçeceğini bildirdi. 
     Yüzde 80'i GAMA'ya ait olan santralın 315 milyon avroya mal olması bekleniyor. 
     
</TEXT>
</DOC>
