<DOC>
<DOCNO> 386084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonsiy05.html </URL>
<DATE> 2005/10/12/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Merve Kavakçı'nın olay türbanı, ABD'de sergilenecek 
</HEADLINE>
<TEXT>

     Merve Kavakçı’nın 1999 yılında TBMM’ye birlikte girdiği türbanı ABD Kongresi ve Avrupa Güvenlik ve İşbirliği Komisyonu’nun katkılarıyla "Dinler İçin Becket Fonu" tarafından hazırlanan "İnancın Vücudu" adlı sergide bu kez Washington’da izleyici karşısına çıkacak. 
     Merve Kavakçı’nın, 2 Mayıs 1999’da İstanbul Milletvekili olarak TBMM Genel Kurulu’na girmesi büyük tepki yaratmıştı. Özellikle DSP’lilerin tepkisine neden olan ve dönemin Başbakanı Bülent Ecevit’in kürsüden "Bu hanıma haddini bildirin" diye eleştirdiği bu türban daha önceki Cenevre ve New York durağından sonra şimdi Washington’da sergilenecek. 
     
     24-27 EKİM’DE ABD’DE 
     ABD Kongresi ile Avrupa Güvenlik ve İşbirliği Komisyonu’nun katkılarıyla hazırlanan sergi "Dinler İçin Becket Fonu" tarafından gerçekleştiriliyor. Sergi, Washington’da ABD meclislerinin bulunduğu Capitol Hill’deki Russel Senato Ofisi Binası’nda 24-27 Ekim tarihlerinde görülebilecek. 
     
     "İNANCIN VÜCUDU" 
     Sergi davetiyesinde, "Biz vücudumuzu kapatan semboller ve kıyafetlerle inancımızı ortaya koyuyoruz. Ancak pek çok ülke şimdi kamu binalarında ya da okullarda inancın gösterilmesini yasaklıyor. Hatta bazıları işyerlerinde de yasaklıyor" ifadelerine yer verildi. 
     Serginin adı bu nedenle "İnancın Vücudu" olarak belirlendi. 
     Sergi davetiyesinde Amerika Birleşik Devletleri ve Helsinki Komisyonu’na da çabalarından dolayı teşekkür edildi. 
     
     BECKET FONU NEDİR 
     Becket Fonu, Uluslararası bir hukuk şirketinin "Bütün Dinler İçin Özgür İfadeyi Korur" sloganını ile ortaya çıkan uluslararası bir oluşum. Oluşum, ismini, 1118-1170 yıllarında İngiltere’de yaşayan Thomas Becket’ten alıyor. 
     Bir dönem İngiltere Başbakanlığı da yapan Becket Kilise ile devlet işlerinin birbirinden ayrılmasına yönelik düşünceleri ile tanınıyor. 
     
     KAVAKÇI’NIN OLAY YARATAN BAŞÖRTÜSÜ 
     Merve Kavakçı’nın 2 Mayıs 1999’da Meclis’e girdiği ünlü başörtüsü lacivert rengindeydi. Başörtüsünün üzerinde ayrıca kırmızı ve gri şekiller bulunuyordu. Kavakçı, daha sonra hiçbir yerde takmadığı bu başörtüsünü bir sergi dizisi için sandıktan çıkardı. 
     
</TEXT>
</DOC>
