<DOC>
<DOCNO> 369484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sondun06.html </URL>
<DATE> 2005/08/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye'ye iyi haber, Merkel'in işleri yolunda değil 
</HEADLINE>
<TEXT>

     The Independent AFP 

      Doğu Alman kökenli Merkel'in oyları düşerken, ortağı Stoiber yeni bir gaf yaptı Doğu Almanlar yeni başbakanı belirlemesin... 
     18 Eylül'de erken seçime gidecek Almanya'da, merkez sağdaki Hıristiyan Demokrat Birlik Partisi'nin CDU lideri Angela Merkel'in ilk kadın başbakan ünvanı almasının çantada keklik olmadığı ortaya çıkıyor. Üst üste gaflarıyla tepki çeken Doğu Almanya kökenli Merkel'in anketlerdeki oy oranı düşüşe geçerken, kadın lidere son darbe CDU'nun kardeş partisi Hıristiyan Sosyal Birlik'in CSU lideri Edmund Stoiber'den geldi. 
     CSU'nun Bavyera eyaletinin başbakanı da olan lideri, önceki gün bir parti toplantısında ülkenin doğusunun seçimlerde haddinden fazla rol oynadığını savunup, "Doğunun bir kez daha şansölyeyi belirlemesini kabul edemem. Başırısızlığa uğramışların Almanya'nın kaderini belirlemesi kabul edilemez" dedi. Stoiber, bununla yetinmeyip, "Her yer Bavyera gibi olsaydı neredeyse hiç sorunumuz olmazdı. Fakat ne yazık ki, her yerde Bavyera'daki gibi zeki vatandaşlar yok" ifadelerini kullandı. 
     2002 seçiminde Sosyal Demokrat Başbakan Gerhard Schröder karşısında kılpayı farkla yenilip, bu seçimde adaylığı Merkel'e bırakmış olan Stoiber tepki çekince, CSU liderliği dün bu sözlerin doğu Almanların 'ikinci sınıf vatandaş' görüldüğü anlamına gelmediği açıkladı. Ancak son gaf bir yana ekonomiyi yoluna koyamayan Schröder karşısında eylüldeki seçimi kazanmalarına kesin gözüyle bakılan Hıristiyan Demokratlar için işler pek yolunda gitmiyor. Infratest Dimap'ın anketine göre, CDU-CSU ile Hür Demokrat Parti'nin FDP toplam oy oranı yüzde 48'e inerek mutlak çoğunluğu yakalamanın gerisinde kalıyor. İktidardaki SPD-Yeşiller koalisyonu ile yeni kurulan Sol Parti'nin toplam oy oranı yüzde 48 görünüyor. Bir diğer ankete göre, Almanların yüzde 50'sinin gönlü, hükümetin değişmesine el vermiyor. Ayrıca hangi parti kazanırsa kazansın, başbakan koltuğuna yakışan kişi olarak Schröder sekiz puan önde gidiyor. 
     Bu gidişatta, Merkel'in gaflarının payı büyük. Geçen hafta net ve brüt gelir oranlarını karıştırarak bir kez tepki çeken Merkel, Schröder'le birden fazla televizyon münazarasına çıkmayı reddedince korkak bir profil çizdi. Schröder ise işsizlikle mücadelede nakavt olsa da her gün 'prime time'da halkın sorularına yanıt yetiştiriyor. 
     Yine de SPD-Yeşiller'in üçüncü kez iktidar olması zor. İşsizlikle mücadelede anlaşmazlık yüzünden SPD liderliği ve maliye bakanlığından istifa eden 'Kızıl' lakaplı Oscar Lafontaine'in kurduğu Sol Parti, ortaklığa sıcak bakmıyor. Anketlerin ülke çapında yüzde 11-12'lik oy oranı biçtiği Sol Parti'nin, işsizlikle malul Doğu'da oyların yüzde 33'ünü alacağı öngörülüyor. 
     
</TEXT>
</DOC>
