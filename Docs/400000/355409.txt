<DOC>
<DOCNO> 355409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko08.html </URL>
<DATE> 2005/06/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Sara Lee'yi Çinlilerden önce alırsak 10 yıllık ihracatımız garanti 
</HEADLINE>
<TEXT>

     Türkiye İç Giyim Sanayicileri Derneği TİGSAD Başkan Yardımcısı Özcan Sümer, iç giyim sektöründe Çin gibi rakiplerle rekabet edebilmek için Avrupa'daki dağıtım şirketlerinin alınması gerektiğini belirtti. 
     Sümer, 2005 yılı başında tekstil ve hazır giyim sektörlerinde gümrüklerin kaldırılmasının, iç giyim sektörünü olumsuz etkilediğini, ancak alınacak bazı önlemlerle Çin'e kayan uluslararası müşterilerin yeniden Türkiye'ye dönmelerinin sağlanabileceğini ifade etti. 
     Küresel pazar koşulları ve ucuz işgücüyle tüm dünyayı etkileyen Çin ekonomisinin, Türk iç giyim sektörüne olan olumsuz etkilerinin azaltılmasıyla, bu yılın ikinci yarısında iç giyim ihracatında yüzde 15'lik artış sağlanabileceğini kaydeden Sümer, günümüzde rekabetin boyut değiştirdiğini, üretimin yanı sıra dağıtım kanallarının da büyük önem kazandığını anlattı. 
     
     PAZARLAMA YÖNTEMLERİ DEĞİŞİYOR 
     Tüm dünyada iç giyim sektöründeki pazarlama yöntemlerinin değişmeye başladığını, Türkiye'nin de bu değişime ayak uydurması gerektiğini vurgulayan Sümer, şunları söyledi 
     ''Tüm dünyada iç giyim ürünlerinin tüketiciye ulaşmasında bir dönüşüm yaşanıyor. Daha önce markaların ön planda olduğu 'brand label' denilen satış yöntemi yaygındı. Şimdi 'store label' denilen mağaza ürünleri dönemi başladı. Bu yöntemle H M, C A, Sara Lee Intimates UK Limited, Newyorker gibi mağazalar, dünyaca ünlü markaları biraraya getirip satışa sunuyorlar. Türkiye'den Avrupa ülkelerine ihracat yapan firmalarımız, brand label zincirlerinde satılan Gossard, Dim, Playtex ve Lovable gibi markalar için üretim yapıyor. İhracat oranlarımızın istenilen seviyelere yükselmesi için pazarlama yöntemindeki bu değişim rüzgarına ayak uydurmamız gerekiyor. Bunun için küresel pazarda Çin gibi rakiplerimizle rekabet edebilmemiz için Avrupa'daki yabancı dağıtım şirketlerini almalıyız.'' Store label yönteminin önemli merkezlerinden olan ve dünyaca ünlü birçok iç giyim markasını biraraya getiren Sara Lee Intimates UK Limited şirketinin satışa çıkarıldığını bildiren Sümer, merkezi Fransa'da bulunan şirkete Çin'in de talip olduğunu hatırlattı. 
     Çin ile rekabet için bu fırsatın kaçırılmaması gerektiğini ve Türk sanayicisinin el ele vererek bu şirketi satın almasının kaçınılmaz hale geldiğini kaydeden Sümer, şöyle devam etti 
     ''Sara Lee şirketi, Dim, Playtex, Cacharel, Pretty Polly, Hanes, Beefy-T, She Bear, Nur Die, Wonderbra, Princesa, Sol ve Ritmo gibi dünyaca ünlü pek çok markayı bünyesinde bulunduruyor. Satışa çıkarılan ve Çinliler'in de talip olduğu bu şirketi el ele verip alırsak, 10 yıllık iç giyim ihracatımız garanti olur. 1 milyar dolar gibi fiyata, uzun vadede ödeme ile satın alınabilecek olan şirket sayesinde ülkemize her yıl 5-6 milyar dolar para girer. Şirket için vereceğimiz parayı 1 yılda karşılayabiliriz. Bunun için İstanbul Ticaret Odası, Sanayi Odası, İstanbul Tekstil ve Konfeksiyon İhracatçı Birlikleri ve Borsa gibi kuruluşların ele ele vermesi gerekiyor. Devletimizin de bize bu konuda destek olmasını bekliyoruz.'' Sümer, geçen yıl iç giyim söktöründe, 687 milyon dolar ihracat gerçekleştiren Türkiye'nin, yüzde 8'lik payla dünyanın üçüncü üretici ve ihracatçısı konumunda olduğunu da sözlerine ekledi. 
     
</TEXT>
</DOC>
