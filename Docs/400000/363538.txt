<DOC>
<DOCNO> 363538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/ekonomi/eko05.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Coca Cola, yine 'en değerli global marka' 
</HEADLINE>
<TEXT>


Coca Cola, BusinessWeek'in yaptığı en değerli marka araştırmasında bu yıl da 67.5 milyar dolarlık değeriyle ilk sırada geldi 

EKONOMİ SERVİSİ 

BusinessWeek dergisinin Interbrand araştırma şirketi ile her yıl birlikte yaptığı 'Yılın en değerli 100 markası' araştırmasında, Coca Cola yine birinci oldu. 2001 yılından bu yana ilk sırayı kaptırmayan Coca Cola, bu yıl da 67.5 milyar dolarlık marka değeriyle zirveyi korudu. Coca Cola'nın marka değeri geçen yıl da 67.3 milyar dolar olarak gerçekleşmişti. 
Coca Cola'dan sonra en değerli ikinci marka 59.9 milyar dolarlık marka değeriyle Microsoft olurken, IBM, 53.3 milyar dolarlık marka değeriyle üçüncü sırayı aldı. Geçen yıl da listeye ikinci sıradan giren Microsoft'un marka değeri geçen yıl 61.1 milyar dolar, IBM'in değeri ise 53.7 milyar dolar olarak açıklanmıştı. 

53'ü ABD markası 
Microsoft, ikinci sırayı korumasına karşın geçen yıla göre marka değerinde yüzde 2 düşüş oldu. IBM de aynı şekilde yerini korumakla birlikte marka değerinde kayıp yaşadı. 
Bu üç şirketin dışında ilk 10 içinde General Electric, Intel, Nokia, Walt Disney, Mc Donald's, Toyota ve Marlboro bulunuyor. İlk 10 içinde 8 ABD'li marka yer alırken Avrupa ve Japonya'dan birer şirket ilk 10'a girdi. Listede değeri en yüksek 100 markanın 53'ünü ABD'li markalar oluşturdu. 

Türkiye'den marka yok 
Türkiye'den hiçbir markanın yer almadığı ilk 100 marka listesine ABD, Fransa, İtalya, Almanya, İspanya, Japonya, Hollanda, İngiltere, İsviçre, Güney Kore ve Finlandiya'dan şirketler girebildi. 
Listeye bu yıl ilk defa giren markalar arasında ABD'den UPS 32. sıradan, Google 38. sıradan, İsviçre'den Novartis 42. sıradan İspanya'dan Zara 77. sıradan, Güney Kore'den Hyundai 84. sıradan, İtalya'dan Bvlgari 94. sıradan, yine Güney Kore'den LG 97. sıradan girdi. 
Derginin yaptığı ilk 100 listesine girebilmek için markaların yıllık cirosunun 1 milyar doların üstünde olması ve yaptıkları satışların yüzde 30'unu ülke dışında gerçekleştirmeleri şartı aranıyor. 

En değerli ilk 10 markanın 8'i ABD'li Marka Değeri Ülke 1. Coca Cola 67.5 milyar ABD 2. Microsoft 59.9 milyar ABD 3. IBM 53.3 milyar ABD 4. General Elec. 46.9 milyar ABD 5. Intel 35.5 milyar ABD 6. Nokia 26.4 milyar Finlandiya 7. Walt Disney 26.4 milyar ABD 8. Mc.Donald's 26 milyar ABD 9. Toyota 24.8 milyar Japonya 10. Marlboro 21.1 milyar ABD 


</TEXT>
</DOC>
