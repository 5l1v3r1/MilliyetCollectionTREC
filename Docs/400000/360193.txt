<DOC>
<DOCNO> 360193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur53.html </URL>
<DATE> 2005/07/11/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Tunceli-Pülümür'de teröristler 40 aracı soydu, bir askeri kaçırdı... 
</HEADLINE>
<TEXT>

     Tunceli-Pülümür karayolunu kesen bir grup teröristin 40 kadar aracı bir süre alıkoydukları, sürücü ve yolcuları soydukları bildirildi. 
     Tunceli Valisi Mustafa Erkal, Tunceli-Pülümür karayolu 35. kilometresindeki Zağge mevkiinde bir grup silahlı teröristin, araçları durdurarak bir süre eylem yaptıklarını, sürücü ve yolcuların para ve değerli eşyalarını aldıklarını söyledi. Eylemden sonra Tunceli’ye gelen araçları Mamiki mevkiinde karşılayan Vali Erkal, burada yaptığı açıklamada, 5 kişi oldukları öğrenilen teröristlerin, saat 18.30 sıralarında başladıkları eylem sırasında yaklaşık 40 kadar aracı silah zoruyla durdurarak, soygun ve eylem yaptıklarını belirtti. Erkal, teröristlerin daha sonra, bir kişiyi yanlarına alarak götürdükleri yönünde ihbar aldıklarını, teröristlerin yakalanması için bölgede başlatılan operasyonun sürdürüldüğünü bildirdi. Kaçırılan kişinin Adıyaman’da vatani görevini yapmakta olan ve izinli olarak memleketi Trabzon’a giden Coşkun Kıran adlı jandarma eri olduğu öğrenildi. 
     
</TEXT>
</DOC>
