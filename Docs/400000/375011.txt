<DOC>
<DOCNO> 375011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun27.html </URL>
<DATE> 2005/09/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erdoğan Türkiye'ye engel olanlar faturasını ödeyemezler 
</HEADLINE>
<TEXT>

     Başbakan Recep Tayyip Erdoğan, Türkiye’nin AB ile müzakerelere başlamak için gereken herşeyi yaptığını, artık Türkiye’den istenecek hiçbirşey kalmadığını ve Türkiye katılmadıkça AB’nin bir değerler bütünü olamayacağını söyledi. Erdoğan Türkiye’nin 1.5 milyarlık İslam dünyası ile Batı dünyası arasında köprü rolü oynayabileceğini de belirterek, bunun adımlarını attıklarını belirtti ve "Bütün olumsuzluklara rağmen siyasi bedeli ne olursa olsun iktidarımız bu adımı atmıştır" dedi Başbakan Erdoğan Akdeniz Vakfı’nın Kurumlar Ödülü için düzenlediği törende yaptığı konuşmada küresel teröre karşı mücadelede Türkiye’nin AB üyeliğinin önemi konusunda mesajlar verdi. 
     Erdoğan dünyanın şu anda adeta terörün izleyicisi konumuna geldiğini belirtirken, bunu durdurabilmek için hep birlikte küresel barışyın aktörleri olarak hareket etmek gerektiğini söyledi. Türkiye’nin yaklaşık 30 yıldır terörden çok acı çektiğini ve teröre 30 binin üzerinde kurban verdiğini anlatan Erdoğan, 11 Eylül ve sonrasındaki Madrit, İstanbul, Şarm el Şeyh saldırılarından sonra ise insanlığın dikkatlerinin terör üzerine yoğunlaştığını ifade etti. 
     Erdoğan, şunları söyledi 
     "Arzumuz şudur. Bu bir medeniyetler çatışması olarak başlık bulmasın. Arzumuz bunu bir medeniyetler ittifakına dönüştürmektir. Aslolan bir barışı dünyada gerçekleştirmektir ama bu medeniyetlerin barışı olsun, çünkü medeniyetlerin içeriği çok zengindir. Eğer bu medeniyetler anlamında ittifakı sağlayabilirsek inanıyorum ki, her gün televizyon ekranlarında bu kara haberleri izlemeyiz. Bunu başarmak her insanın boynunun borcudur. Biz siyasiler olarak bu noktada sorumluluğumuzun çok daha büyük olduğuna inanıyoruz." 
     
     TÜRKİYE’YE ENGEL OLANLAR FATURASINI ÖDEYEMEZLER 
     Erdoğan, hala birkaç ülkenin farkında olmadan ve anlaşılmayan nedenlerle AB’yi Hristiyan Kulübü olarak gösterme gayreti içinde olduğunu söyledi. Erdoğan, "Bu çok yanlış birşey. Bir defa AB bir Hristiyan Kulübü değildir, olmamalıdır, olamaz. Biz AB’nin başından beri hep bir değerler bütünü olarak gördük" dedi. Erdoğan konuya değerler bütünü olarak yaklaşılması durumunda medeniyetler ittifakının da gerçekleştirilebileceğini belirterek şöyle konuştu. 
     "Buna engel olanlar insanlık karşısında faturasını ödeyemezler. Türkiye oraya katılmadıkça bu bir değerler bütünüdür denilemez. Türkiye AB içerisinde yerini aldığı zaman ’evet şimdi değerler bütünleşmesi gerçekleşti’ denilebilir. Ve biz aslında islam ve demokrasi kültürünün Türkiye’de örneğini verdik. Şimdi de diyoruz ki Batı dünyasıyla İslam dünyası arasında Türkiye gayet güzel bir köprü rolü oynayabilir ve bu köprü rolünü oynamak suretiyle de 1.5 milyarlık İslam dünyasıyla Avrupa’yı bütünleştirme imkanı yakalayabiliriz. Bu bana göre çök önemli bir fırsattır. Bu fırsatı kaçırmamamız gerekir ve Türkiye şu anda bunun adımlarını atmıştır. Ve atmaya da devam edecektir. Bütün olumsuluklara rağmen siyasi bedeli ne olursa olsun iktidarımız bu adımı atmıştır ve ben bunun neticesinin isabetli olacağına inandığım için arkadaşlarımla bu yola bu şekilde koyulduk. Ama Avrupalı dostlarımız bu konuda bizlere desteklerini artırmazlarsa bu yolda netice almamız zor olacaktır. Şu anda birkaç ülke bu noktada sıkıntı unsuru oluyorlar" 
     
     TÜRKİYE ARTIK HİÇBİR ŞEY VEREMEZ 
     Erdoğan, 3 Ekim’de müzakeresürecininbaşlayacağını yolculuğunsüresinin bu aşamada takdir edilemeyeceğini belirtirken, Türkiye’nin 1996’daki Gümrük Birliği ile birlikte kurumlarını oluşturarak AB’ye hazır duruma geldiğini söyledi. Erdoğan, Türkiye’nin AB’ye katılan zson 10 ülkeden bile hazır durumda olduğunu kaydetti. Erdoğan, 
     "Ve göreceksiniz ki Türkiye’nin AB içerisinde, üyelik ve müzakere sürecini ifade ederek söylüyorum buraya katacağı renk çok farklı olacaktır" diye konuştu. Erdoğan Türkiye’den müzakeresüreci için artık daha fazla bir şey istenemeyeceğini belirterek şunları söyledi 
     "3 Ekim’de bizler müzakerelere başlayarak bunu zaten göstereceğiz. Fakat bizlerden hala farklı şeyler bekleme gayretinde olanlar varsa bunlar bir yanlışın içindedirler. 
     Artık Türkiye’nin vereceği hiç birşey kalmamıştır. Kopenhag siyasi kriterleriyle ilgili ne yapılması gerekiyorsa hepsi yapılmıştır. 17 Aralık’ta ne istenmişse o da yapılmıştır. 
     Bundan sonra yapacağımız hiç birşey yoktur. Yapması gerekenler Konseyin üyeleridir. Ve Konseyin üyeleri de büyük çoğunlukla bu işe evet demektedir. Ama birkaç ülke ne yazık ki ya kendi iç politikaları gereği bir yanlışın içendedir ya da ben eski bir futbolcu olmam sebebiyle tribünlere oynamanın gayreti içindedirler. Tribünlere oynamayı bırakalım netice almaya bakalım." 
     
</TEXT>
</DOC>
