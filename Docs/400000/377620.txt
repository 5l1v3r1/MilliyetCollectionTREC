<DOC>
<DOCNO> 377620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/guncel/axgun02.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bin Ladin ile Öcalan aynı' 
</HEADLINE>
<TEXT>


11 Eylül saldırılarının 4. yıldönümünde PKK şehitleri için dikilen anıta çelenk koyan ABD Maslahatgüzarı McEldowney, Öcalan'ı Bin Ladin'e benzetti, "O teröristleri birlikte yok edeceğiz" dedi 

ANKARA Milliyet 

ABD'nin Ankara Büyükelçiliği Maslahatgüzarı Nancy McEldowney, ABD'li komutanların Kuzey Irak'taki PKK varlığıyla ilgili yaptığı görüşmelerin ardından önemli bir jest yaptı ve kritik mesajlar verdi. McEldowney, ülkesinin uğradığı en büyük saldırılar olan 11 Eylül'ün 4. yıldönümünde, Türkiye'de PKK ile mücadelede şehit düşenler için dikilen anıta çelenk bıraktı. 
Ankara-Keçiören'deki Şehitler Anıtı'na çelenk koyan McEldowney, konuşmasına Türkçe başladı ve "Bugün sizinle bütün kalbimle konuşmak istiyorum. Çünkü bugün sizin ve Türkiye'nin yakın ve sadık dostu olarak buradayım" dedi. "11 Eylül öyle bir trajediydi ki, yüreklerimiz h l yanıyor" diye İngilizce devam etti. 

'Aramızda ayrılık yok' 
"Bu acı günde sadece kendimizi düşünmüyoruz. Çünkü başkaları bu acıyı bizden daha fazla çekti" diyen McEldowney, dünyayı kana boğan El Kaide'nin lideri Usame Bin Ladin ile terörist Öcalan'ı aynı kategoride değerlendirdi. 
Türk halkının onlarca yıl boyunca "bir cinayet şebekesinin" terörüne maruz kaldığını ve "büyük değer verdiği demokratik cumhuriyetini korumak için hem kanıyla, hem canıyla büyük bedeller ödediğini" vurgulayan McEldowney, Türk halkının olağanüstü bir yükün altından kalkmakta olduğunu anlattı. 
ABD'li diplomat, şöyle devam etti 
"Şehitlerin acısını hisseden tüm ulusunuzla beraberim. Aramızda hiçbir ayrılık, sözlerimizde, eylemlerimizde çifte standart olamaz. Bomba ister New York'ta, ister İstanbul'da patlamış olsun, teröristler hangi nefret ya da yanıltma sloganının arkasına saklanırsa saklansın, ister Zarkavi, ister Murat Karayılan olsun. Birlikte böyle bir anıtta bir arada durarak, son derece açık ve kararlı bir mesaj vermiş olalım, hiçbir kafa karışıklığı olmasın. Amerikalılar, PKK terör örgütünün ve PKK'nın cinayetlerinin lanetlenmesinde Türk kardeşlerinin yanındalar, aynen El Kaide'ye olduğu gibi." 
Teröristlerin saklanabilecekleri hiçbir yerin kalmayacağı mesajını veren McEldowney, "Birlikte o teröristleri yakalayacağız ve yok edeceğiz. O teröristler bizim ortak değerlerimizi ve bizi hedef alıyorlar. Bizim halklarımızın hak ettiği barış, güvenlik ve demokrasiyi birlikte sürdüreceğiz" dedi. 
Keçiören Belediye Başkanı Turgut Altınok da, 11 Eylül saldırılarında yaşamını yitiren tüm ABD'lilere rahmet diledi. 

Komutanın uyarısı 

McEldowney'nin konuşmasını Türkçe'ye çeviren görevli, bazı bölümleri, "Türk halkı" bazı bölümleri de "Türkiye halkı" diye tercüme etti. Törene katılan Ankara Merkez Komutanı Tuğgeneral Abdullah Kılıçarslan'ın uyarısıyla Keçiören Belediye Başkanı Altınok bir açıklama yaptı. Altınok, McEldowney'den sonra "Komutanın uyarısıyla belirtiyorum. Türkiye'de Türk halkı ve üniter bir devlet vardır. Belki tercüme hatasından böyle söylendi" diye konuştu. Belediye başkanlığından yapılan yazılı açıklamada da, "McEldowney'nin konuşmasında 'Türkiye halkı' şeklinde bir ibare yer almamıştır. Konu bir tercüme hatasından kaynaklanmıştır" denildi. 


</TEXT>
</DOC>
