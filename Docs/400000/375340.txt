<DOC>
<DOCNO> 375340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun31.html </URL>
<DATE> 2005/09/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Saddam Hüseyin'in ailesi yeni bir savunma ekibi oluşturdu 
</HEADLINE>
<TEXT>

     Irak'ın devrik lideri Saddam Hüseyin'in ailesi, savaş suçlarından yargılanacak devrik lider için yeni bir uluslararası savunma ekibi oluşturdu. 
     Saddam Hüseyin'in en büyük kızı Raghad'ın yasal danışmanı avukat Abdülhak Alani, güçlü savunma yapabilecek Amerikalı, Avrupalı, Asyalı ve Arap avukatlardan oluşan yeni bir savunma ekibi kurduklarını söyledi. 
     Alani, bu hafta Amman'daki buluşmalarında Raghad'ın, babasının savunmasını yapacak ekipte değişiklik yapılmasını onayladığını söyledi. Alani, yeni avukatların isimlerini açıklamadı. 
     Iraklı bir yetkili, Saddam Hüseyin'in ve yardımcılarının yargılanmasına 19 Ekim'de başlanacağını söylemişti. Saddam'ın, iktidarı döneminde işlemekle itham edildiği suçlarla ilgili bir düzine davadan yargılanması bekleniyor. 
     
</TEXT>
</DOC>
