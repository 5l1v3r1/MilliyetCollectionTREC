<DOC>
<DOCNO> 383670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur16.html </URL>
<DATE> 2005/10/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yağışlı hava etkili olmaya devam edecek 
</HEADLINE>
<TEXT>

     Yurdun kuzeydoğu kesimlerinde bugün akşam saatlerinden itibaren ve yarın, etkili yağış bekleniyor. 
     Özellikle Doğu Karadeniz, Doğu Anadolu’nun kuzeyinde görülecek yağışların oluşturacağı su baskını, sel ve taşkın gibi olumsuz şartlara karşı ilgililerin ve vatandaşların tedbirli olmaları istendi. 
     Devlet Meteoroloji İşleri Genel Müdürlüğü’nden yapılan "Meteorolojik Değerlendirme"ye göre, yağışlı hava halen Batı ve Orta Karadeniz ile İç Anadolu’nun kuzeydoğusunda etkili oluyor. 
     Bu sabah yapılan ölçümlere göre metrekarede, Fethiye’de 60, Antalya-İbradı ve Kumluca’da 43, Finike’de 36, Kemer ve Manavgat’da 31, Yenişehir ve Dalaman’da 27, Ankara’da 24, Denizli ve Burdur’da 19, 
     İstanbul-Sabiha Gökçen’de 18 kilogram yağış kaydedildi. 
     Sağanak ve gök gürültülü sağanak şeklinde devam eden yağışlar, bugün Karadeniz, İç Anadolu’nun doğusu, Doğu Akdeniz ile Doğu ve Güneydoğu Anadolu bölgelerinde, yarın Orta ve Doğu Karadeniz ile Doğu Anadolu’nun kuzey ve doğusunda görülecek. 
     Yağışlar, bugün akşam saatlerinden itibaren Batı ve Orta Karadeniz ile İç Anadolu’nun kuzeydoğusunda, yarın da Doğu Karadeniz ile Doğu Anadolu’nun kuzeydoğusunda etkili olacak. 
     Yağışlı hava, 5 Ekim Çarşamba ve 6 Ekim Perşembe günleri Doğu Karadeniz ile Doğu Anadolu’nun kuzeydoğusunda etkili olduktan sonra yurdu terk edecek. Yağışla birlikte azalan hava sıcaklıkları, yarından itibaren batı bölgelerden başlayarak tekrar artacak. 
     Yurdun kuzey kesimlerinde genellikle sağanak şeklinde görülecek etkili yağışların oluşturacağı su baskını, sel ve taşkın gibi şartlara karşı ilgililerin ve vatandaşların tedbirli olmaları gerekiyor. 
     
</TEXT>
</DOC>
