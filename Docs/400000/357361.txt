<DOC>
<DOCNO> 357361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko54.html </URL>
<DATE> 2005/07/01/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Oger ''Telekom ihale bedelini taksit taksit ödeyeceğiz'' 
</HEADLINE>
<TEXT>

     Türk Telekom’un yüzde 55 hissesinin özelleştirilmesine ilişkin ihalede 6 milyar 550 milyon dolar ile en yüksek teklifi veren Oger Telecoms Ortak Girişim Grubu’nun OGG Mali İşler Üst Yöneticisi CFO Muhammed Hariri, Telekom’un ihale bedelini vadeli olarak ödemeyi düşündüklerini açıkladı. 
     İhale sonrasında gazetecilere, beraberinde konsorsiyum yetkilileriyle birlikte açıklamalarda bulunan Hariri, Özelleştirme İdaresi, diğer ilgili kuruluşlar ile Türk hükümetine teşekkür etti. 
     Hariri, Oger Telecoms OGG olarak bunun Türkiye’de yaptıkları ilk yatırım olacağını belirterek, "Bizi heyecanlandıran bir proje" diye konuştu. 
     Türk Telekom’un kendileri için önemi ve ilk planda yapılması düşünülenlere ilişkin gazetecilerin sorusu üzerine Hariri, Türk Telekom’a olan ilgilerinin grubun dünyadaki telekom stratejisi çerçevesinde olduğunu söyledi. 
     Hariri, Güney Afrika ve Avrupa’da telekom yatırımları olduğunu hatırlatarak, Türk Telekom’un da bunlara çok önemli katkıda bulunacağını vurguladı. 
     Hariri, hedeflerinin ilk planda şirkete katma değer sağlamak ve şirketin karlılığını artırmak olduğunu ifade etti. 
     
     OGER TELECOMS YETKİLİLERİ 

     Bir gazetecinin Türk Telekom’un imtiyaz sözleşmesini hatırlatarak, 21 yıl sonra mülkiyetin kimde kalacağı sorusuna karşılık ise Oger Telecoms yetkilisi, "Hukuki dokümanlar, lisans süresinin bitiminde şebekenin sahipliğinin başka bir tarafa geçmesini açık bırakıyor" cevabını verdi. 
     Sorunun yeniden 21. yılın sonunda mülkiyetin kimde kalacağı şeklinde tekrarlanması üzerine yetkili, "Diğer cep telefonu şirketlerinde olduğu gibi buna benzer bir şekilde sürenin bitiminde yenilenmesi mümkündür. Bu ya yenilenebilir ya yenilenmez veya ekstra bir ücret karşılığında da olabilir" diye konuştu. 
     
     TELEKOM İTALYA YETKİLİSİ 

     Telecom İtalya’nın bundan sonraki süreçteki rolüne ilişkin soruyu da Telecom İtalya’nın Başkan Yardımcısı Giampaolo Zambeletti yanıtladı. 
     Zambeletti, bu aşamada Türk Telekom çerçevesinde Telecom İtalya ve Saudi Oger arasında yeni bir stratejik beraberliğin başladığını belirterek, şöyle devam etti 
     "Telecom İtalya, Oger Telecoms ile Avea şirketini beraberce yönetecek ve dünyada da gözlemlenen sabit hat ve cep telefonu işlemlerinin bir ortak noktada buluşmasını bu özelleştirme çerçevesinde gözlenmesini bekliyoruz." Bu arada Etisalat Int’l üst yönetici CEO Obaid bin Mesor de gazetecilerin sorularını cevaplandırırken, söz konusu ihalenin şeffaflığından dolayı özelleştirme idaresi ve hükümeti kutladıklarını söyledi. 
     Mesor, ihaledeki ilk tekliflerinin 4.2 milyar dolar olduğunu da sözlerine ekledi. 
     
</TEXT>
</DOC>
