<DOC>
<DOCNO> 374694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun44.html </URL>
<DATE> 2005/09/01/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
AB'nin yayınlayacağı deklarasyon üzerindeki tartışmalar devam ediyor 
</HEADLINE>
<TEXT>

     AB Dışişleri Bakanları gayrı resmi toplantısında Türkiye konusunda ele alınan taslak üzerindeki çalışmalar devam ediyor. 
     Konferans merkezinde Yunanistan ve Kıbrıs Rum kesimi tarafından hazırlandığı tahmin edilen ve basına sızdırılan bir taslakta, Kıbrıs’la ilgili 8 maddeye yer veriliyor. 
     AB Dönem Başkanı İngiltere’nin sahiplenmediği taslakta, Türkiye’nin uyum protokolünü imzalamasının ardından Kıbrıs konusunda tek taraflı deklarasyon yayınlama ihtiyacı duymasından üzüntü duyulduğu bildiriliyor. 
     Türkiye’nin deklarasyonunun tek taraflı olduğuna işaret edilen taslakta, deklarasyonun uyum protokolünün bir parçası olmadığı ve Türkiye’nin yükümlülüklerine ilişkin yasal bir etki yaratmayacağı belirtiliyor. 
     AB’nin, Türkiye’den, uyum protokolünü bütün üye ülkeleri de kapsayacak biçimde, ayrımcılık gözetmeden uygulamasını beklediği ifade edilen taslakta, ulaşım imkanları da dahil olmak üzere malların serbest dolaşımı üzerindeki engellerin kaldırılması çağrısında bulunuluyor. 
     Taslakta, uyum protokolünün uygulanmasının AB tarafından yakından izleneceği ve değerlendirileceği kaydediliyor. 
     AB’nin 1 Mayıs 2004 tarihinde Kıbrıs Rum kesimini üyeliğe kabul ettiği belirtilen taslakta, Birliğin adada tanıdığı ülkenin uluslararası hukuka göre Rum kesimi olduğu ifade ediliyor. 
     Taslakta, AB’nin, Türkiye’nin Birliğin tüm üyeleriyle ilişkileri en kısa sürede normalleştirmesine verdiği öneme atıfta bulunuluyor. 
     Türkiye’nin, BM Genel Sekreteri Kofi Annan’ın sorunun kapsamlı çözümü için göstereceği çabalara vereceği desteğin not edildiği taslakta, AB’nin de kalıcı çözümün bölgedeki ilişkilerin uyumuna, istikrara ve barışa katkıda bulunacağı konusunda hemfikir olduğu kaydedildi. 
     Türkiye’nin AB ile yükümlülüklerini yerine getirmemesi halinde ilgili bölümlerin müzakereler sırasında görüşmeye açılamayacağı belirtildi. 
     Diplomatik kaynaklar, taslakla ilgili görüşmelerin devam ettiğini belirtti. 
     
</TEXT>
</DOC>
