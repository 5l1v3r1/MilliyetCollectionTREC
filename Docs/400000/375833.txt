<DOC>
<DOCNO> 375833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur22.html </URL>
<DATE> 2005/09/05/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Mersin’de olaylı karşılama 
</HEADLINE>
<TEXT>

     Mustafa İNSAN MERSİN, DHA 

      BÖLÜCÜBAŞI Abdullah Öcalan’a destek amacıyla Mersin’den Gemlik’e giden grup, Mersin’e dönüşte olay çıkardı. Karşılama sonrası yürüyerek, bölücü başı lehine slogan atan grup, güvenlik önlemi alan polisi taşladı, lastik yakıp, yol kapattı. 
     Bugün saat 10.00 sıralarında Mersin’e dönen DEHAP üyelerinin de aralarında bulunduğu grup, Şevket Sümer Mahallesi’ndeki DEHAP Kadın Kolları binası önünde otobüslerden indi. Burada alkışlar ve zılgıtlarla karşılanan grup, partiden katılanlarla birlikte bölücü başı Öcalan’ın posterlerini taşıyıp, onun lehinde sloganlar atarak yürüyüşe geçti. Pazar sokağında yürüyerek gösteri yapan grup, bu sırada güvenlik önlemi alan polise taş yağdırdı. Polis, Özel Harekat ve çevik kuvvet ekiplerinin de bölgeye sevk edilmesinin ardından gaz fişeği atarak göstericileri dağıtmak istedi. Ancak, gösteri ve olaylar bitmedi. Yeniden toplanan grup, sokak aralarında lastik yakıp, bazı yolları kapattı. Panzerle su sıkılarak dağıtılmaya çalışılan grupla, polis arasındaki gerginlik bitmedi. Gösteriler sırasında yaralanan olmadı. 
     
</TEXT>
</DOC>
