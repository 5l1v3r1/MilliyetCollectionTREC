<DOC>
<DOCNO> 382133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/spor/axspo02.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sambacılar korksun 
</HEADLINE>
<TEXT>


Dünya Şampiyonası'nda adım adım kupaya koşan 17 Yaşaltı Milli Takımımız yarı finalde Brezilya ile eşleşti. Sambacılar çeyrek finalde, K.Kore'yi uzatmada devirebildi 


Dünya 17 Yaşaltı Gençler Şampiyonası'nın yarı finalinde rakibimiz beklendiği gibi Brezilya oldu. Ancak Sambacılar'ın tur biletini alması hiç de kolay olmadı. 
Brezilya normal süresi 1-1 eşitlikle geçilen maçın uzatma bölümlerinde bulduğu iki golle Kuzey Kore'yi 3-1 yenerek, ilk dörde ismini yazdırdı. 90 dakikalık süre içinde Ramon ile öne geçen Güney Amerika temsilcisine, Kyong cevap verdi. Uzatmada sahneye çıkan Celso ve Igor skoru belirledi. 
Türkiye - Brezilya yarı final maçı 30 Eylül Cuma sabaha karşı 03.00'te Trujillo'da oynanacak. Karşılaşma aynı zamanda 2002 Dünya Kupası'nda iki kez yenildiğimiz Sambacılar karşısında bir nevi rövanş niteliği taşıyor. 

NASIL GELDİLER 

Brezilya - Gambia 1-3 
Igor - Mansally, Ceesay, Jallow 
Brezilya - Hollanda 2-1 
Igor, Ramon - Sidnei k.k 
Brezilya - Katar 6-0 
Ramon 2, Denilson, Renato, Anderson 
D grubundan lider olarak çıktı. 

Çeyrek fİnal 
Brezilya - Kuzey Kore 3-1 
Ramon, Celso, Igor - Kyong 

İDEAL 11 

Felipe 
Leyrielton 
Sidnei 
Roberto 
Simoes 
Denilson 
Ramon 
Vinicius 
Renato 
Anderson 
Igor 

Ramon'a dikkat 

Brezilya Milli Takımı'nın turnuvaya gelmeden en çok isim yapan oyuncusu Anderson'du. Gremio forması giyen yıldız forvet, Güney Amerika elemelerinde attığı beş golle parlamıştı. Ancak Peru'da suskun kalan Anderson sadece Katar'a bir gol atabildi. Şampiyonada Sambacılar adına ön plana Ramon çıktı. 4 kez fileleri havalandıran Ramon orta sahada görev almasına rağmen hücum özellikleri ve ileri çıkışlarıyla rakip takımlar için büyük tehlike arzediyor. 

'Rakip olamaz' 

MEHMET ÇİFTÇİ-Iquitos 

Peru'da taraflı tarafsız herkesin şampiyonluk favorisi olan gençler, yarı finalde Brezilya ile eşleşmeye sevindiler. Abdullah Avcı ve teknik kadro, Brezilya-Kuzey Kore maçını birlikte izlerken, 1-1'lik normal süreden sonra uzatmada Sambacıları tuttular. Teknik kadronun rakip olarak Brezilya'yı gözüne kestirdiği gözlendi. 
Ay-Yıldızlı futbolcular da, Peru'daki maçlarda futbolunu beğenmedikleri Brezilya'nın kendilerine rakip olamayacağını savundular. Gençler, perşembe gece yarısı oynanacak yarı finalde galip gelerek, finale çıkacaklarını iddia ettiler. 
Bu arada gençler, Iquitos kentinde hayvanat bahçesini gezerek dinlenme fırsatı buldular. 

Nuri'ye 9 milyon YTL 

Chelsea'nin dolar milyarderi patronu Roman Abramovich'in yakından takip ettirdiği Nuri Şahin için İngiliz ekibi kesenin ağzını açtı. Daily Mirror gazetesi, Kulüp Direktörü Frank Arnesen'in Peru'daki turnuvada izleyip en beğendiği isim olan yıldız için Dortmund'a 3.5 milyon pound 9 milyon YTL teklif ettiğini yazdı. Arsenal'in 2 milyon poundluk önerisini sezon başında geri çeviren Alman ekibinin istediği bonservis ücreti ise 7 milyon pound 18 milyon YTL . 

Sağol Türkiye 

Peru gazeteleri dünkü baskılarında Türkiye sayesinde zengin olan bir Perulu'ya yer verdiler. Grupta oynanan Meksika-Türkiye maçında, tüm Perulular Meksika'yı desteklerken, Juan Leon isimli bir kişinin tüm parasını Ay-Yıldızlı ekibe yatırdığı ve zengin olduğu bildirildi. Gençlerin 2-1 kazandığı karşılaşma sonunda 1'e 6'lık oran nedeniyle Leon'un 300 bin Peru Yeni Solu 120 bin YTL kazandığı açıklandı. 

Maçlar NTV'de 

Dünya Şampiyonası'nda başarılı maçlar çıkartan 17 Yaşaltı Milli Takımımız'a NTV sahip çıktı. NTV, Ay-Yıldızlı ekibin yarın gece yarısı 03.00'te yarı finalde Brezilya ile oynayacağı maçı naklen yayınlayacak. Ayrıca final maçı da NTV'den naklen verilecek. 


</TEXT>
</DOC>
