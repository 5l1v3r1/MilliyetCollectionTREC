<DOC>
<DOCNO> 393678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun04.html </URL>
<DATE> 2005/11/10/ </DATE>
<TIME> 03.45 </TIME>
<AUTHOR>  </AUTHOR>
<HEADLINE>
Annan Ürdün ziyaretini erteledi, Bush ve Villepin saldırıları kınadı 
</HEADLINE>
<TEXT>

     Ürdün, başkenti Amman'da girişilen saldırılardan sonra kara sınırlarını kapattı. 
     Son bilançoya göre, ölü sayısını en az , yaralı sayısını 300 olarak açıklayan Ürdün Başbakan Yardımcısı Mervan Muaşer, saldırıların ardından ülkesinin kara sınırlarının belirsiz bir süre için kapatıldığını belirtti. 
     Muaşer, CNN televizyonuna yaptığı açıklamada da, saldırıların vücutlarına patlayıcıları bağlayan canlı bombalarca düzenlendiğini söyledi. 
     Bu arada, bugün Suudi Arabistan'ın Cidde kentinden Amman'a geçecek olan BM Genel Sekreteri Kofi Annan saldırıların ardından Ürdün ziyaretini iptal etti. 
     Amman'daki saldırılar ABD ve Filistin lideri Mahmud Abbas tarafından da sert şekilde kınanırken, ABD Dışişleri Bakanı Condoleezza Rice, saldırıları ''büyük trajedi'' olarak niteledi. 
     
     BUSH VE VILLEPIN'DEN KINAMA 

     ABD Başkanı George W. Bush ile Fransa Başbakanı Dominique de Villepin, Ürdün'ün başkenti Amman'da düzenlenen bombalı saldırıları yayınladıkları mesajlarla kınadılar. 
     Beyaz Saray sözcüsü Scott McClellan tarafından okunan bildiride Bush'un ''Amman'daki vahşi terörist saldırılarını şiddetle kınadığı'' belirtildi. Ürdün'ün ABD'nin yakın bir dostu olduğunu kaydeden McClellan, ''biz bu saldırıların soruşturulmasında ve teröristlerin adalet önüne çıkarılması çabalarına yardımcı olunmasında Ürdün ile mümkün olan her türlü işbirliğine gitmeyi teklif edeceğiz'' dedi. 
     Öte yandan Fransa Başbakanı Villepin de Amman'daki saldırıları kınayarak bu olayların terörizm ile mücadelede daha fazla uluslararası işbirliğine gidilmesine olan ihtiyacın altını çizdiğini belirtti. 
     Villepin saldırılar dolayısıyla Ürdün Başbakanı Adnan Badran'a yazığı mektupta başta kurbanların aileleri olmak üzere tüm Ürdün halkına başsağlığı dileklerini iletti. 
     
</TEXT>
</DOC>
