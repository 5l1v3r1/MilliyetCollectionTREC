<DOC>
<DOCNO> 367655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo25.html </URL>
<DATE> 2005/08/06/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Rıza Çalımbay "Bazı arkadaşlarımız olmaması gereken kartlar gördüler" 
</HEADLINE>
<TEXT>

     Kayseri Erciyesspor Teknik Direktörü Mustafa Uğur, "Büyük bir takımla oynayıp 3 puanı kaçırdığımız için üzüntülüyüm" dedi. 
     Uğur, yaptığı açıklamada, oynanan oyundan çok memnun olduğunu ve oyuncularını kutladığını söyledi. Uğur, şunları kaydetti 
     "Oynanan oyundan çok memnunum. Oyuncularımı kutluyorum. Gerçekten iyi mücadele verdiler. Hakkımız olan 3 puandı ama mücadele sonunda 1 puanla yetindik. Buna da şükürler olsun. Lig’e puanla başlamak bizim için güzel bir şey. Hakem kararları hakkında yorum yapmak istemiyorum. 
     Gördüğünü çalmıştır, kararlara saygılıyız." 
     
     RIZA ÇALIMBAY 
     Beşiktaş Teknik Direktörü Rıza Çalımbay da, ligin ilk maçı olduğu için çok iyi bir başlangıç yapmak istediklerini kaydetti. 
     Maçın başında Ali Tandoğan’ın atılması nedeniyle oyunda değişiklik yapmak zorunda kaldıklarını belirten Çalımbay, şunları söyledi 
     "Yaptığımız basit hatalar neticesinde yenik duruma düştük. Ancak, futbolcularım 10 kişi kalmalarına karşın mücadele etti, pozisyona girdi ve bir gol bulduk. Ligin ilk maçları her zaman çok zor olur. Bu sıcak havaya rağmen ben yine de takımımı kutluyorum. Kırmızı kart gören Ali Tandoğan ile devre arasında görüştük. Yaptığı yanlış. Ne olursa olsun hakemin verdiği karardan sonra gösterilen tepki, gerçekten çok yanlış. Bizde artık ona göre tedbirimizi alacağız, ona göre de cezalar gelecek. Bazı arkadaşlarımız olmaması gereken kartlar gördüler ama yapacak bir şey yok. Deplasmanda kazanılan puan, puandır. 
     Lig uzun bir maraton, yolumuza devam ediyoruz. Buradan alınan beraberlikle hiçbir şey bitmemiştir. Daha çok maçımız var. Önemli olan oynadığımız maçlardan dersler çıkarmak." Clederson’un transferiyle ilgili soruyu Çalımbay, "Şu anda benim haberim yok. Belki maç sırasında bir gelişme olmuştur" diye yanıtladı. 
     
     KIVANÇ OKTAY 
     Beşiktaş Futbol Şube Sorumlusu ve İkinci Başkanı Kıvanç Oktay ise Ali Tandoğan’ın kırmızı kart görerek oyun dışı kalmasının, oyun düzenlerini bozduğunu belirtti. 
     Oktay, "Ali Tandoğan bu hatayı yapmamalıydı. Herhalde yan hakeme kötü bir şey söyledi ki, oyun dışı kaldı. Yönetim Kurulu olarak Ali Tandoğan’a gereken cezayı vereceğiz. Hiçbir futbolcumuz böyle basit bir hata yüzünden kırmızı kart görmemeli. Gereken önlemleri alacağız" dedi. 
     Kıvanç Oktay, takımın 10 kişi kaldıktan sonra çok iyi mücadele ettiğini ve Sergen’in golüyle bir puan da olsa aldıkları için mutlu olduklarını söyledi. 
     Beşiktaşlı Veysel de soyunma odası çıkışında gazetecilere yaptığı açıklamada, "Oyun düzenimizi 3 puan için kurmuştuk. Lige galibiyetle başlamak istiyorduk. 10 kişi kaldık, 3 puan alamadığımız için üzgünüz. 
     Ancak bu ilk maçımız. Bundan sonra daha da iyi oynayacağız" diye konuştu. 
     Takımına 1 puan kazandıran golü kaydeden Sergen de "İyi mücadele ettik. 10 kişi kaldığımız için çok zor bir maç oldu. Futbolcu arkadaşlarımız çok iyi mücadele verdiler. Ali, ilk maçında gereksiz bir hata yaptı. Hakeme gereksiz yere tepki gösterdi" dedi. 
     Sergen, gazetecilerin sorusu üzerine, "Bana görev verildiği zaman çıkar oynarım. Görev verilmediği zaman da tribünde beklerim. Kadroya alınmadığım zaman tepki göstermem söz konusu olamaz. Lütfen bu konuda yanlış haberler çıkmasın" dedi. 
     
</TEXT>
</DOC>
