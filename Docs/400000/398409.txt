<DOC>
<DOCNO> 398409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko12.html </URL>
<DATE> 2005/11/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Sahte sigaraya darbe geliyor... 
</HEADLINE>
<TEXT>

     Sigara sektörünün en büyük sıkıntılarından olan ve devlet ile üreticilerin büyük gelir kaybına neden olan sahte ve kaçak sigaralara darbe, ısıya duyarlı bandrolle gelecek. 
     A.A muhabirinin edindiği bilgiye göre, ısıya duyarlı bandrollerin yılbaşından itibaren kullanıma girmesi öngörülürken, TEKEL bandrollerin basımına başladı. 
     TEKEL'in ambalaj fabrikasında 1 Ekim'de basımına başlanan ısıya duyarlı bandroller, ilk etapta sigara firmalarının 2-3 aylık ihtiyacını karşılayacak kadar üretilecek. 
     Yıl boyunca üretim firmaların talebine göre sürdürülerek, firmaların ihtiyaç duyduğu sayıda bandrol üretimi gerçekleştirilecek. 
     Türkiye'de geçen yıl yaklaşık 5.5 milyar paket civarında bir üretim olduğu göz önüne alındığında, yıl boyunca bu rakama yakın bir bandrolün üretilmesi gerekecek. 
     Üretici firmalar, bandrol taleplerini Tütün Kurumu'na bildirecek, Kurum da bunları TEKEL'e iletecek. Burada üretici firmalar Tütün Kurumu'na belirli bir hizmet bedeli öderken, TEKEL'e de bin adet bandrol başına 0.99 avro ödeyecekler. 
     
     BANDROLÜN GÜVENLİK UNSURLARI 
     Bandrolün vatandaş tarafından ilk etapta tespitine yönelik unsur, ısıya duyarlı olması olacak. Tüketici bandrol üzerine elini koyduğunda vücut ısısı ile birlikte ''TAPDK'' logosunun rengi değişecek. 
     Bandrol ayrıca, sahte para kontrolünde kullanılan mor ötesi lambaların kullanılması ile de tanımlanabilecek. Buna daha çok kontrolörlerin kullanacağı bir enstrüman olarak bakılıyor. 
     Son olarak ise üretilen bandroller, yine kontrolörlerde bulunacak özel bir dedektör vasıtası ile kontrol edilebilecek. Bandrol bu dedektörde titreşim yaratacak. Söz konusu dedektörün, sigara firmaları, kontrolörler ve emniyete verilmesi planlanıyor. Bu güvenlik unsurunun şimdiye kadar uygulanmamış bir durum olduğu ifade ediliyor. 
     
     YİNE DE TAM ÇARE OLMAYACAK 
     Bu arada, bandrollerin özellikle sahte sigarayı teşhiste önemli rol oynaması beklenirken, yine de sektörde yüzde 10'ları bulan sahte ve kaçağa tam çare olamayacağı belirtiliyor. 
     Kaçak ve sahte sigaranın önüne geçilebilmesi için özellikle sınır kapılarında sıkı denetimin şart olduğu vurgulanıyor. 
     
</TEXT>
</DOC>
