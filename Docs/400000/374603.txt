<DOC>
<DOCNO> 374603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/spor/aspo.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye 
</HEADLINE>
<TEXT>


Fatih Terim, Danimarka basınının "Türkiye kaybederse ne olur " sorusuna "Üç maçlık değil, beş yıllık imza attım. Ama bu ülkede her şeyin olabileceğini gördüm" dedi 

ÖZEL HABER İRFAN KURTULMUŞ Danimarka 


Milli Takım Başdanışmanı Fatih Terim dün sabah yapılan çalışmadan önce Danimarka basını ile bir araya geldi. Terim, misafir gazetecilerin kritik 90 dakika ile ilgili sorularını yanıtlarken, birbirinden çarpıcı açıklamalar yaptı. 
B.T. Gazetesi muhabirinin "Türkiye kaybederse ne olur " şeklindeki sorusuna tecrübeli teknik adam, "Ben üç maçlık değil, beş yıllık imza attım. Ancak burası Türkiye, daha önce çalıştırdığım kulüplerden bu ülkede her şeyin olabileceğini gördüm" yanıtını verdi. 
Danimarka'nın kendisinde özel bir yerinin olduğunu da açıklayan Fatih Terim, "1996 Avrupa Futbol Şampiyonası'ndan sonra Milli Takım'dan ayrılmadan önce, son maçımızda Danimarka'ya karşı 3 - 0 kaybetmiştik. Milli Takım eski Teknik Direktörü Piontek'in veda maçında Kopenhag Parken Stadı'nda teknik direktör bendim. 2000 yılında UEFA Kupası'nı kazandığımızda Parken Stadı'ndaki finalde teknik direktör yine bendim" dedi. 
Fatih Terim, Türkiye - Danimarka karşılaşmasının savaş olarak görülmemesi gerektiğini de dile getirdi. Terim, "Futbolda savaş kelimesini kullanmayalım. Futbol kuralları içinde bir mücadele yapılacak. Danimarka'yı yenersek grupta ikinci olacağımıza inanıyorum. Danimarka değil, biz baskı altında olacağız. Bu baskı doğal, çünkü kendi seyircimiz önünde oynayacağız. Bu maçta seyircimizin çok sabırlı olacağına inanıyorum. Danimarka'da 8 - 9 iyi futbolcu var. Kopenhag'daki ilk maçta kilit isim Gravesen'di. Futbolcularımız onu oynatmadı. Bu maçta Gravesen'in yıldız olup olmayacağını bilmiyorum" ifadelerini kullandı. 
Milli Takım Başdanışmanı, kendisi için çok özel bir insan olan Sepp Piontek'i de Danimarka karşılaşmasını izlemek için İstanbul'a davet ettiğini sözlerine ekledi. 


Olsen'i kızdırdılar 

Danimarka, kritik 90 dakikanın hazırlıklarını sürdürürken, Teknik Direktör Olsen medya ile ilişkilerini dondurdu. Olsen, taktiksel antrenmanların basına yansıması ve ilk on birde oynayacak isimlerin deşifre edilmesi üzerine dün sabah yapılması gereken idmanı iptal etti. Tecrübeli teknik adam akşam çalışmasına da basını almadı. 
Olsen, "Çalışmalarında bazı değişiklikler olması gerektiği kanısına vardık. Basınla konuşmak istiyoruz, ama kendimiz hakkında rakibimize gereğinden fazla bilgi hediye etmenin gereksiz olduğunu düşünüyoruz. Oyuncularımla baş başa kalmalıyım" dedi. 
Libero Per Nielsen'in sakatlığı nedeniyle Türkiye maçında forma giyemeyecek olması teknik kadronun hesaplarını alt üst etti. Olsen takıma Genç Milli Takım'dan iki oyuncu takviye etti ve kafileyi 22'ye yükseltti. 

Bugün geliyorlar 
Danimarka A ve Ümit milli takımları özel bir uçakla bugün Türkiye'ye gelecek. Öğle saatlerinde İstanbul'a inecek olan Danimarka, Florya Metin Oktay Tesisleri ve maçın oynanacağı İnönü Stadı'nda iki çalışma yapacak. Olsen, 15'er dakikalık sürelerin dışında hiçbir basın mensubunun çalışmaları izlemesine izin vermeyecek. 

Galibiyete dev prim 

Dünya Kupası Finalleri'ne katılabilme yolunda Danimarka ve Ukrayna ile iki kritik mücadeleye çıkacak olan A Milli Takımımız'da gözler 6 puana çevrildi. Futbol Federasyonu Yönetimi de oyuncuların motivasyonunu yükseltebilmek için kesenin ağzını açtı. Ay - Yıldızlı ekibimizin, cumartesi günü Danimarka engelini üç puanla kapatması durumunda futbolculara 60'ar bin YTL'lik özel prim verilmesi kararlaştırıldı. Play - Off'a kalınması halinde de Milli Takım'a özel bir ödeme yapılacak. 

'Hayata döndüm' 

MEHMET DEMİRCAN 

Galatasaray forması altında bu sezona fırtına gibi başlayan ve yeniden A Milli Takım aday kadrosuna davet edilen Hasan Şaş, Fatih Terim'e çok şey borçlu olduğunu açıkladı. 9 ay sonra yeniden Milli Takım'a döndüğünü hatırlatan Hasan, "Kendimi yeniden doğmuş gibi hissediyorum. Milli Takım'a seçilememek bir futbolcu için gerçekten kötü. Ve ayrı kaldığım dönemde Ay - Yıldızlı formasız olmadığını hissettim. Şimdi yeniden arkadaşlarımla birlikteyim. Bu şansı değerlendireceğim" dedi. 

'Strese alışkınız' 
Hasan Şaş, önlerinde üç kritik maçın olduğunu ve hepsinden zaferle ayrılmayı hedeflediklerini de sözlerine ekledi. Yıldız futbolcu şunları söyledi "Herkes Türkiye'nin büyük maçlara alışkın olduğunu iyi biliyor. Bu yüzden üç maçın altından da kalkacağımızı düşünüyorum. Strese alışkın bir ekibiz ancak Danimarka maçını kaybedersek, Almanya'ya gidemeyeceğiz. Sıradan bir maç değil. Bunun bilincindeyiz. El ele vererek hedefe ulaşmalıyız." 

Emre'ye davet 

Danimarka maçı öncesinde alt arka adalesinden sakatlandığı için İstanbul'a gelemeyen Emre Belözoğlu, kampa davet edildi. Milli Takım doktoru Cengiz Dinç, teknik kadronun kararı doğrultusunda yıldız futbolcunun tedavisinin kampta sürdürülmesini kararlaştırdıklarını açıkladı. Dinç, "Oynayamasa bile kampta bizimle birlikte olmasını istiyoruz. Takımın ona ihtiyacı var" diye konuştu. Sakatlığı devam eden Serhat'ın kesin durumunun ise bugün netleşeceği öğrenildi. Yıldız futbolcunun yarın akşam yapılacak çalışmaya katılıp, kendini test edeceği açıklandı. 

Savunmaya özel ilgi 

Ay - Yıldızlı ekibimiz, Danimarka maçının hazırlıklarını dün yaptığı iki çalışmayla sürdürdü. Sabah taktiksel hazırlıkların ardından çift kale maç yapılırken, Başdanışman Fatih Terim, yıldızları yakın takibe aldı. Terim özellikle defans oyuncularıyla sık sık görüşerek, yapılan hataları anlattı ve daha fazla konsantre olunmasını istedi. Sakatlığı devam eden Serhat takımdan ayrı olarak çalıştı. Akşam yapılması planlanan idman ise otele alındı. Milli Takım oyuncuları kondisyon salonunda özel çalışmalar yaptı. Ay - Yıldızlılar bugün 18.00'de Dereağzı'nda hazırlıklarını sürdürecek. 

Kadro şekilleniyor 

Danimarka sınavı için geri sayım başlarken, non - stop çalışmalarını sürdüren A Milli Takımımız'da kadro giderek şekilleniyor. İnönü Stadı'ndaki mücadelede kaleyi Volkan koruyacak. Dörtlü savunmada uzun aradan sonra Alpay şans bulurken, Fatih Akyel'in de on birde forma giyme ihtimali yüksek gözüküyor. Akyel'i zorlayacak isimlerin başında ise son haftaların formda ismi Serkan geliyor. İbrahim Toraman ve Ümit Özat da bankolar arasında gösteriliyor. Selçuk, dörtlü savunmanın önünde görev yaparken, orta sahadaki üçlünün ise Hamit, Yıldıray ve Hasan Şaş'tan oluşması bekleniyor. Forvette ise Fatih Tekke, Hakan ve Halil arasında kıyasıya yarış var. 

'Fatih hoca başarır' 

EDİP ADANIR 

Futbol kariyerini İngiltere'nin Blackburn Rovers Kulübü'nde sürdüren Tugay Kerimoğlu, Fatih Terim'in yenilgiyi kabul etmeyen yapısıyla Milli Takım'ı özlenen başarılara ulaştıracağını iddia etti. Tugay, "Fatih hocayı 14 yaşından beri tanıyorum. Kendisinden çok şey öğrendim. Fatih hocayla birlikte Almanya'ya gitmek hayal değil" dedi. 40 yaşına kadar futbol oynamayı hedeflediğini söyleyen yıldız futbolcu, "Türkiye'de insanı 30 yaşından sonra yok saymaya başlıyorlar. Ben şu anda kendimi 18 yaşında gibi hissediyorum ve 40'a kadar futbol oynamaya kararlıyım. Bu sezon sonunda sözleşmem bitecek. Kuveyt veya Katar'a gitmeyi düşünüyorum" dedi. Tugay, Bülent Korkmaz gibi Milli Takım'a veda için kadroya alınacağı yolunda kendisini herhangi bir teklifin gelmediğini de sözlerine ekledi. 

Yayın için ihale günü 

Futbol Federasyonu, A Milli Takımı'nın Türkiye'de yapacağı 2008 Avrupa Şampiyonası ve 2010 Dünya Kupası Eleme Grubu maçlarının yurtiçi yayın haklarının satışı için bugün açık artırma düzenleyecek. Federasyondan yapılan açıklamaya göre, saat 16.00'da başlayacak açık artırmaya, ulusal yayıncı olduklarını RTÜK onayıyla belgeleyen ve öngörülen şartnameye uygun olarak daha önce açılan ihaleye teklif verip katılan Merkez ATV - Kanal 1 ortak girişimi ile DTV Haber ve Görsel Yayıncılık A.Ş. katılacak. 


</TEXT>
</DOC>
