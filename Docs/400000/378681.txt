<DOC>
<DOCNO> 378681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy04.html </URL>
<DATE> 2005/09/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Almanya seçimlerini AKP adına Zapsu izliyor 
</HEADLINE>
<TEXT>

     Almanya’da bu hafta yapılacak olan ve Türkiye’nin AB süreci açısından da çok kritik bir öneme sahip olan seçimleri, AKP adına Başbakan Recep Tayyip Erdoğan’ın danışmanı Cüneyd Zapsu izliyor. 
     Başbakan Erdoğan’ın da büyük önem verdiği Almanya seçimlerini yerinde izlemek için partinin Seçim İşleri Başkanlığı’nca bir organizasyon yapılmaması dikkat çekti. 
     Daha önce AB ülkelerinde ve başka bazı ülkelerdeki seçimleri, hem kampanya sürecindeki tekniklerle ilgili bilgi edinmek, hem de hangi partinin kazanacağı ve iktidara hangi görüşlerin geleceğini belirlemek amacıyla partinin Seçim İşleri Başkanlığı’nın organize ettiği heyetler izlemişti. 
     Ancak edinilen bilgiye göre Almanya seçimlerinin bizzat kampanya süreciyle birlikte parti adına izlenmesi için görevlendirmeyi bizzat Başbakan Erdoğan yaptı. Erdoğan, Almanya seçimlerinin izlenmesi görevini doğrudan danışmanı Cüneyd Zapsu’ya verdi. Başbakan Erdoğan’ın geçtiğimiz hafta Alman gazetecilerle yaptığı görüşmede de bulunan Zapsu, Almanya seçimlerini kendi organize ettiği bir heyetle izlemeye başladı. 
     İşadamı ve politikacı kimliğiyle Almanya’da yaygın ilişkileri bulunan Zapsu’nun Almanya’daki kampanyasının yanı sıra anketlerde sürekli değişim gösteren oy oranları çerçevesinde seçimde ortaya çıkacak sonucu kestirmeye çalıştığı öğrenildi. Bu çerçevede parti yetkilileriyle de görüşmeler yapan Zapsu, elde ettiği sonuçlarla ilgili olarak doğrudan Başbakan Erdoğan’a bilgi ulaştırıyor ve değerlendirmelerde bulunuyor. 
     Anketlerde Başbakan Schröder’in ve partisinin desteğinin seçime çok kısa bir süre kala artış göstermesi, Başbakan Erdoğan ve AKP yönetiminde memnuniyetle karşılanıyor. AKP’de seçimlerde Almanya’daki Türklerin de büyük oranda Schröder’i destekleyecekleri değerlendirmeleri yapılıyor. 
     
</TEXT>
</DOC>
