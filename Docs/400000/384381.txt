<DOC>
<DOCNO> 384381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/spor/spo04.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra geldi çözüme 
</HEADLINE>
<TEXT>


Trabzon'un yeni hocası Halilhodziç, takımda arkadaşlık bağlarının zayıf olduğu, disiplin ve kolektif bütünlüğün yerleşmediğini tespit etti 


Karadeniz ekibinin Şenol Güneş'in yerine göreve getirdiği Teknik Direktör Vahid Halilhodziç, Galatasaray maçını izledikten sonra yaptığı tesbitler ve tutumuyla yönetimin içine su serpti. 
Halilhodziç, ilk görüntü olarak takım içindeki arkadaşlık bağlarının zayıf olduğunu, kolektif anlayışın yerleşmediğini, bireysel oynamanın öne geçtiğini, disiplinin sağlanamadığını belirtirken, futbolcularla ilgili tek tek değerlendirmelerde de bulundu. Trabzonsporlu yöneticiler, "Takımda 1.5 yıldır konuşulan ama bir türlü çözülemeyen sorunları tek tek sıraladı. Bir maçta takımdaki futbolcuların durumunu, ilişkilerini bu kadar iyi analiz edebilmesi bizi şaşırttı" dediler. 
Halilhodziç'in ortaya koyduğu sorunlar konusunda icraat yapmasını beklediklerini kaydeden yöneticiler, "Hem Ziya Doğan, hem de Şenol Güneş neşteri vuramadı. Halilhodziç'in bu işi yapmasını bekliyoruz" diye konuştular. 

Hasan sönüyor 

Geçen sezon ilk 8 haftada sadece 7 gol yiyen Trabzonspor, bu sezon kalesinde 11 kez gol gördü. Jefferson performansıyla eleştiri konusu olurken, son olarak Galatasaray önüne çıkan Tolga Zengin de 4 gol yiyerek, ilk maçında hüsrana uğradı. Geçen sezon Petkoviç'in alternatifi olan Hasan Sönmez ise henüz forma şansı bulamadı. 29 yaşındaki eldiven geçen sezon 7 maçta 5 gol yemiş, Trabzon bu dönemde kaybetmemişti. 

Young başladı 

Bordo - Mavililer'de sakat Lee Yong dün düz koşu yaparak, çalışmalara start verdi. Szymkowiak ise Erciyes maçından sonra idmanlara başlayacak. Ayağı kırılan Polonyalı Szymkowiak'ın alçısı cuma ülkesinde alınacak. Bu arada Trabzon, hazırlıklarını dün sabah alt yapı koordinatörü Mustafa Akçay gözetiminde sürdürdü. Milli takımdan dönen Fatih salonda çalıştı. İzin alan Erdinç yine çalışmaya katılmadı. Kürşat, Emrah ve Ufukhan hafif sakatlıkları nedeniyle düz koşu yaptı. 


</TEXT>
</DOC>
