<DOC>
<DOCNO> 371347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/ekonomi/eko07.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Petrol fiyatları dünya ekonomisi için daha da tehlikeli bir hale geldi 
</HEADLINE>
<TEXT>



Uluslararası Para Fonu IMF rekor düzeydeki petrol fiyatlarının "dünya ekonomisi için daha büyük bir risk unsuru oluşturduğunu" bildirdi. 
Almanya'da yayımlanan ekonomi gazetesi Handelsblatt'ın, IMF'nin gelecek ay yayımlanacak Dünya Ekonomik Görünümü raporunun taslağına dayandırdığı haberinde, kuruluşun "yüksek petrol fiyatlarının dünya ekonomisi için daha da tehlikeli hale geldiği" düşüncesinde olduğu belirtildi. Haberde, IMF'nin petrolün varili için bu yıl ve gelecek yıl için yaptığı ortalama fiyat tahminlerini de yukarı çektiği kaydedildi. 
Gazeteye göre IMF, bahar başlangıcında yayımladığı Dünya Ekonomik Görünümü raporunda 46.5 dolar olarak yaptığı 2005 yılı ortalama fiyat tahminini 51 dolara çıkardı. 
Kuruluş aynı şekilde, 2006 yılı için bir varil petrolün ortalama fiyatının 43.75 dolar olacağını öngörmüşken, aynı raporun güz versiyonunda bu tahmini 53 dolara yükseltti. 


</TEXT>
</DOC>
