<DOC>
<DOCNO> 392487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/siyaset/siy01.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka devamlı top dolaştırıyor 
</HEADLINE>
<TEXT>


Adalet Bakanı Cemil Çiçek, Danimarka'nın Roj TV'yle ilgili Türkiye'yi oyaladığını söyledi 


Adalet Bakanı Cemil Çiçek, Danimarka'dan yayın yapan Roj TV'nin terör örgütüyle ilişkisini gösteren belgelerin bu ülkeye gönderildiğini belirterek, "En son Başbakanımız da bu bilgileri Danimarka'ya verdi. Bu bizim hükümetten hükümete, devletten devlete talebimizdir" dedi. 
İsveç Dışişleri Bakanı Laila Freivalds'in davetlisi olarak, Stockholm'de düzenlenen "Çocuk kaçırma suçları" konulu toplantıya katılan ve bir konuşma yapan Çiçek, düşünce özgürlüğüyle ilgili bir soru üzerine, eleştiri hududu içinde kalan hiçbir düşünce açıklamasının suç sayılmadığını belirtti. 

'Orhan Pamuk' iması 
Bu konuda haklarında dava açılan kişilerin sergilediği tutarsızlığın da görülmesi gerektiğine dikkat çeken Çiçek, isim vermeden yazar Orhan Pamuk'u ima ederek şöyle konuştu "Bir konuyla ilgili biri bir yerde bir açıklama yapıyor. O konuyla ilgili 2 ay hiç sesini çıkartmıyor, öyle bir açıklama yapmanın avantajını, primini kullanıyor, reklamını yaptırıyor. Sonra kendi beklentileri dış dünyadan karşılanmayınca, 'Ben onu dememiştim' diyor. 'Ben böyle bir şey demedim'i 2 ay evvel söyleseydin, zaten bu dava açılmayacaktı. Demek ki orada işin içerisine biraz da reklam giriyor. Çiçek, bu sözlerinin ardından Pamuk'u kastetmediğini de sözlerine ekledi. 

'Danimarka 2 yıldır oyalıyor' 
Danimarka'dan yayın yapan Roj TV'nin terör örgütüyle ilişkisini gösteren belgelerin Danimarka'nın Dışişleri ve Adalet Bakanlığı'na gönderildiğini kaydeden Çiçek, "Ama her defasında, 'Bu bizim yetkimiz değil, filanca makamın yetki alanında' deniyor. Yani top devamlı dolaşıyor" dedi. Çiçek, şöyle devam etti "Siz etnik teröre destek veren bu televizyonu kapatmıyorsunuz. İki senedir bizi oyalıyorsunuz, Bu AB müktesebatına da aykırı. Bizim ilave vereceğimiz bilgi yok. Ayrıca ben bu terör örgütünün yönetim kurulunda olan birinin, o televizyonda yaptığı konuşmanın resmini verdim. Kimse 3 maymunu oynamasın" diye konuştu. 





</TEXT>
</DOC>
