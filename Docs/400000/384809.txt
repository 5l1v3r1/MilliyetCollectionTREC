<DOC>
<DOCNO> 384809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko44.html </URL>
<DATE> 2005/10/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Güler Kayıp kaçak oranı yüzde 18'in altına indi... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, herhangi bir yatırımın 6 ay gecikebileceğini ama elektrik altyapısı hizmetlerinin 6 saniye bile gecikemeyeceğini bildirdi. 
     Bakan Güler, TEDAŞ'ın yatırım programları ile ilgili il müdürlerinin ve müteahhit firmaların da katıldığı bir toplantı düzenledi. 
     Güler, burada yaptığı konuşmada, elektrik altyapısının iyileşmesi için önemli ödenekler ayrıldığını kaydederek, bu yıl bütçe ödeneğinin 450 trilyon olarak belirlendiğini, ancak bu rakam yeterli görülmeyerek, 300 trilyon lira daha eklendiğini hatırlattı. 
     10 Ekim'de, 200 trilyon liralık daha yatırım yapılacağını belirten Güler, ''200 trilyon liralık, kabloların yeraltına indirilmesi için 10 Ekim'de ihale yapılacak. Ayrıca, toplam 700 trilyon liralık kaynak da önümüzdeki 2 sene için ayrıldı'' diye konuştu. 
     Toplantıya bütün il müdürlerini ve müteahhitleri davet ettiklerini kaydeden Güler, şöyle devam etti 
     ''Bunun sebebi, biz sizin zamana karşı çok ciddi bir yarış içinde çalışmanızı bekliyoruz. Bazı arkadaşların biraz ağırdan aldığını hissediyorum, zamana karşı biraz ağırdan alarak bir dahaki seneye aktararak, birim fiyatlarında değişiklik olur beklentisi taşıyorlar. 
     Elektrik yatırımlarının beklemeye tahammülü yok. Onun için aldığınız işi zamanında bitireceksiniz. Aldığınız parayı kullanacak ve yatırımları gerçekleştireceksiniz, bunları günü gününe takip ediyoruz. Biraz önce düşük yatırım yapan il müdürlerinin dikkatini çektik. Şimdi siz müteahhit arkadaşların dikkatini çekiyoruz, bunu zamanında lütfen bitirin eğer zamanında bitmezse biz de ona göre önlemlerimizi alırız. Herhangi bir yatırım 6 ay gecikebilir ama elektrik altyapısı hizmetleri 6 saniye bile gecikemez.'' Bakan Güler, kayıp kaçak oranları ile ilgili bir soru üzerine de yüzde 25 kayıp kaçak oranı ile görevi devraldıklarını kaydederek, ''Şu anda yüzde 18'in altına indi. Çok yoğun bir çalışma içindeyiz, 850 bin kaçak tespit ettik ve bunlarla ilgili yoğun bir çalışma yürütüyoruz'' dedi. 
     
</TEXT>
</DOC>
