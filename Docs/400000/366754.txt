<DOC>
<DOCNO> 366754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo24.html </URL>
<DATE> 2005/08/03/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
UNIVERSIADE 2005'te 1341 adet madalya dağıtılacak... 
</HEADLINE>
<TEXT>

     İzmir'de 11-21 Ağustos 2005 tarihleri arasında 23.'sü gerçekleştirilecek Dünya Üniversiteler Yaz Spor Oyunları'nda UNIVERSIADE 2005 İZMİR , 430 altın, 430 gümüş, 481 bronz olmak üzere toplam 1341 adet madalya dağıtılacak. 
     AA muhabirinin edindiği bilgiye göre, İzmir'de güzel sanatlar eğitimi veren üniversitelerin öğrencileri arasında açılan ''Madalya Tasarım Yarışması''nda birinciliğe değer bulunan tasarımla müsabakalarda derece alan sporcular ödüllendirilecek. 
     Madalyaların üzerinde İzmir'in simgesi tarihi Konak Saat Kulesi ile UNIVERSIADE 2005 İzmir'in amblemi yer alıyor. 
     
     MADALYA DAĞILIMI 
     Erkeklerde 217 altın, 217 gümüş, 246 bronz olmak üzere toplam 680, bayanlarda ise 213 altın, 213 gümüş ve 235 bronz olmak üzere toplam 661 adet madalya verilecek. 
     11 gün sürecek organizasyonda dereceye giren sporculara, 430 altın, 430 gümüş, 481 bronz olmak üzere toplam 1341 adet madalya takılacak. 
     
     TASARIM 
     İzmir'de güzel sanatlar eğitimi veren üniversitelerin öğrencileri arasında açılan ve geçen yıl temmuz ayı sonunda sonuçlanan yarışmaya katılan 18 eser, yarışma jürisi tarafından plastik olgunluk ve uygulanabilirlik açısından değerlendirildi. Yarışmada, Barış Ünlü'ye ait eser birinciliğe değer bulundu. 
     Üzerinde İzmir'in simgesi olan tarihi Saat Kulesi ile UNIVERSIADE 2005 İzmir'in amblemi bulunan madalyaların tasarımı, Dünya Üniversiteler Spor Federasyonu'nun FISU onayı doğrultusunda gerçekleştirilerek tamamlandı. 
     
</TEXT>
</DOC>
