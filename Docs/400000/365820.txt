<DOC>
<DOCNO> 365820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/yasam/ayas.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Helikopter denize çakıldı 
</HEADLINE>
<TEXT>


Sahil Güvenlik'e ait bir helikopter denize çakıldı. İçinde 4 personel bulunan helikopterin düşüş nedeni bilinmiyor 

ANTALYA DHA 

Antalya'nın Kumluca ilçesi yakınlarındaki Markiz Koyu ile Suluada arasında bir Sahil Güvenlik helikopteri bilinmeyen bir nedenle düştü. Helikopterdeki 4 askeri personelden 2'si şehit olurken, 2'sikayboldu. 

Cesetleri balıkçılar buldu 
Alınan ilk bilgilere göre, dün saat 22.00 civarında Antalya'dan havalanan Deniz Hava Pilot Yüzbaşı Süleyman Satı'nın kullandığı "AB - 412" tipi Sahil Güvenlik helikopteri, bir süre sonra bilinmeyen bir nedenle açık deniz üzerindeyken düştü. 
Helikopterdeki 4 askeri personelden teknisyenler Deniz Astsubay Başçavuş Mevlüt Tekdemir ile Deniz Astsubay Başçavuş Aydın Canpolat şehit oldu. Tekdemir ve Canpolat'ın cesetleri bölgedeki balıkçılar tarafından bulundu. 

Araştırma başlatıldı 
Kaybolan Satı ve Deniz Üsteğmen Bülent Sarıkan'ın bulunması için geniş çaplı araştırma başlatıldı. 
Türkiye'de sadece Sahil Güvenlik Komutanlığı'nın kullandığı AB - 412 helikopterler 2002'de satın alındı. 
Çift motorlu, arama ve kurtarma amaçlı kullanılan askeri helikopterin tasarımı Amerikan Bell firmasına ait olup İtalyan Agusta Şirketi tarafından imal ediliyor. Helikopter içinde kızılötesi kamera sistemi, gece görüş sistemi ve bir vinç yer alıyor. 


</TEXT>
</DOC>
