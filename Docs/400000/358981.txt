<DOC>
<DOCNO> 358981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko20.html </URL>
<DATE> 2005/07/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Oger Telekom Türk Telekom'dan işçi çıkarmayı düşünmüyoruz 
</HEADLINE>
<TEXT>

     Türk Telekom'un yüzde 55 hissesinin özelleştirilmesi ihalesinde, 6 milyar 550 milyon dolarla en yüksek teklifi veren Lübnanlı Hariri ailesinin sahibi olduğu Oger Telecom'un Genel Müdürü Paul Doany, Türk Telekom çalışanlarının endişesini giderdi. 
     Lübnan'da yayınlanan Daily Star Gazetesi'ne demeç veren Doany, devir gerçekleştiğinde, Türk Telekom çalışanlarının sayısını azaltma gibi bir niyetlerinin olmadığını söyledi. 
     Türk Telekom'da 19 milyon aboneye hizmet veren 55 bin çalışan olduğuna işaret eden Doany, ''bu büyüklükteki bir sektör için bu kadar çalışan insan sayısı, diğerlerine göre iyi bir rakam. Pakistan'da 4 milyon sabit ve mobil hat hizmeti veren şirkette 65 bin kişi çalışıyor'' dedi. 
     Doany, şirketlerinin son teknolojiyle iş yapabilmeleri için, Türk Telekom çalışanlarının eğitileceğini ve Oger Telecom'un Türk pazarını en son teknolojilerle tanıştıracağını belirtti. 
     Doany ayrıca, Türk Telekom'un 19 milyon sabit ve mobil hatta sahip olduğunu, yıllık gelirinin ise 1 milyar dolar seviyesinde olduğunu anlatırken, ''önümüzdeki dönemde, özellikle mobil markette önemli oranda büyüme bekliyoruz ama sabit hatlarda böyle bir beklentimiz yok'' diye konuştu. 
     Gazetede yer alan haberde Doany, Türk Telekom'un yüzde 55 hissesinin alınmasıyla birlikte, Oger Telecom'un bundan sonra Güney Afrika, Romanya ve Portekiz ile birlikte, toplam 4 ülkede 27 milyon sabit ve mobil hattı idare edeceğini sözlerine ekledi. 
     
     OGER TELECOM'DA OĞUL HARİRİ FAKTÖRÜ 
     Öte yandan Doany, Suudi Oger grubunun kurucusu olan ve geçtiğimiz mart ayında bombalı saldırı sonucu Lübnan'da öldürülen Refik Hariri'nin, 1994 yılında başbakan olduktan sonra şirketle olan ilişkilerini kestiğini söyledi. 
     Doany, ''Oger Telecom'un bugünkü hale gelmesini, bu teknolojinin geleceğine inanan oğlu Saad Hariri sağladı'' dedi. 
     
</TEXT>
</DOC>
