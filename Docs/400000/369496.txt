<DOC>
<DOCNO> 369496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sondun18.html </URL>
<DATE> 2005/08/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İtalya, Irak'tan kısmen çekilmeye başladı 
</HEADLINE>
<TEXT>

     İtalya, Irak'taki askerlerini kısmen çekmeye başladı. 
     İtalyan hükümeti, Antik Babil adlı misyon çerçevesinde Irak'ta görevlendirilmiş İtalyan askerlerinin yüzde 10'unun eylül ayında çekileceğini duyurmuştu. Ancak 5 ağustosta İtalya'ya dönen 130 İtalyan askerinin yerlerine yenilerinin gönderilmemesi, çekilme işleminin fiilen başladığının göstergesi olarak yorumlandı. 
     Reuters haber ajansı, İtalyan Savunma Bakanlığı'ndaki bir kaynağa atıfla bugün yayımladığı haberde, Irak'taki askerleri kısmen çekme işleminin fiilen başladığını duyurdu. 
     Haberde, 29 Mart 2005'te Irak'a giden ve San Marco taburuna mensup 130 askerin 05 Ağustos İtalya'ya döndüğü kaydedildi. Dönenlerin yerine başka asker gönderilmemesi konusundaysa İtalyan Savunma Bakanlığı yetkilisinin şöyle konuştuğu belirtildi 
     ''San Marco taburundaki 130 askerin, oradaki normal görevleri sona ermişti. Sağlık gerekçesiyle orada daha fazla kalabilmeleri mümkün değildi. Eylül ayında Irak'tan 300 askerimizin çekileceği göz önünde tutularak, böylesine kısa bir zaman diliminde gelenlerin yerine başkalarının gönderilmesine gerek görülmediği yönünde karar alınmış bulunmaktadır.'' İtalya'nın, Temmuz 2005 itibarıyla Irak'ta yaklaşık 3000 askeri bulunuyor. İtalya Başbakanı Silvio Berlusconi, bölgeden aşamalı olarak çekilme planı çerçevesinde, eylül ayında Irak'taki İtalyan askerlerinin sayısında yüzde 10'luk bir azaltma yapılacağını açıklamıştı. İtalyan parlamentosuysa geçen ay aldığı bir kararla Irak'taki İtalyan askerlerinin görev süresini 31 Aralık 2005'e kadar uzatmıştı. 
     İtalya, Irak'taki çatışmalarda şu ana dek 27'si asker ve istihbarat elemanı, 6'sı da sivil olmak üzere toplam 33 vatandaşını kaybetti. 
     
</TEXT>
</DOC>
