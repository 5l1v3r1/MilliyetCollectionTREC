<DOC>
<DOCNO> 370322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo35.html </URL>
<DATE> 2005/08/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Gençlerbirliği futbolcuları, Beşiktaş maçı için iddialı... 
</HEADLINE>
<TEXT>

     Turkcell Süper Ligi'nin ilk 2 haftası geride kalırken, gol atamayan ve yemeyen tek takım olan Gençlerbirliği, hafta sonunda Beşiktaş ile yapacağı maçın hazırlıklarını sürdürdü. 
     Beştepe İlhan Cavcav Tesisleri'nde, teknik direktör Ziya Doğan yönetiminde yapılan ve yaklaşık 1.5 saat süren antrenmana, sakatlıkları bulunan Sertan, Brezilyalı futbolcu Marcio Oliveria ve genç oyuncu Gökhan Gönül katılmadı. Bu futbolcular doktor ve masörlerin gözetiminde saha kenarında çalıştı. Fenerbahçe maçında sakatlanan kaleci Ömer ise hafif koşu yapmakla yetindi. 
     Antrenmanın ilk bölümünde, Ankaraspor maçında oynayan oyuncular ilk olarak ortada top kapmaca oynadı. Karşılaşmada forma giyemeyen oyuncular ise kalecilerin koruduğu kalelere bol bol şut attı. Daha sonra her iki gruptan futbolcular, çapraz koşuların ardından kanatlardan yapılan ortalarla gol çalışması gerçekleştirdi. Kırmızı-siyahlı futbolcular, idmanın son bölümünde yarım alanda çift kale maç yaptı. Bu bölümde teknik direktör Ziya Doğan, sık sık oyunu keserek, futbolcularını uyardı. 
     
     BASIN TOPLANTISI 
     Gençlerbirliği'nin orta alan oyuncusu Eyyüp Hasan Uğur, Beşiktaş'ın Ankara'ya moralli geleceğini, ancak 3 puanı alan tarafın kendileri olacağını savundu. 
     Beştepe İlhan Cavcav Tesisleri'ndeki basın toplantısına katılan Hasan, Fenerbahçe maçında da gol pozisyonları bulduklarını, ancak değerlendiremediklerini belirterek, ''Beşiktaş maçında golcülerimizin golleri gelecektir. Beşiktaş moralli gelecek, ancak bu sefer 3 puanı alan taraf biz olacağız. Ailton'u Almanya'dan tanıyorum. Kendisi çok iyi bir santrfor. Elimizden geleni yapacağız'' diye konuştu. 
     Ankaraspor maçını da değerlendiren Hasan, maçta ilk yarıda çok iyi oynadıklarını ifade ederek, ''Bu devrede gol pozisyonları bulduk, ancak değerlendiremedik. İlk yarıda Ankaraspor'u sahasına hapsettik. Ersen Martin girince, biraz üstümüze geldiler. Maçın hakkı 0-0 beraberlikti'' dedi. 
     Toplantıya katılan oyunculardan İsveçli Christian Jardler ise Beşiktaş maçıyla ilgili olarak Kleberson ve Ailton'un iyi oyuncular olduğunu vurgulayarak, şöyle konuştu 
     ''Beşiktaş'i izleyemedim. Biz hazırız ve bekliyoruz. İsveç Ligi ile karşılaştırdığımızda, Türkiye Ligi daha kaliteli takımlardan oluşuyor. Gençlerbirliği de Fenerbahçe ve Beşiktaş kadar kaliteli bir takım. Ligi iyi bir yerde bitireceğimize inancım sonsuz.'' Başkent derbisinde, Ankara'nın 2 iyi takımının karşı karşıya geldiğini ifade eden Jardler, ''Karşılaşmanın ilk yarısında biz, ikinci devresinde de onlar iyi oynadı. Maçın hakkı beraberlikti'' dedi. 
     İsveçli futbolcu, 20 yıl İsveç Ligi'nde oynadıktan sonra hemen adapte olmasının zor olduğuna dikkati çekerek, yedek kalmasının teknik direktörünün takdiri olduğunu sözlerine ekledi. 
     
</TEXT>
</DOC>
