<DOC>
<DOCNO> 356232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko36.html </URL>
<DATE> 2005/06/28/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Hazine Müsteşarı Çanakcı Yabancı şirket sayısı 10 bin 692'ye yükseldi 
</HEADLINE>
<TEXT>

     Hazine Müsteşarı İbrahim Çanakcı, yeni Yabancı Sermaye Kanunu'nun yürürlüğe girmesi ile birlikte Türkiye'de faaliyette bulunan yabancı sermayeli şirket sayısının, 2005 yılı Haziran ayı itibarıyla 10 bin 692 adete yükseldiğini bildirdi. 
     Hazine Müsteşarı Çanakcı, AB-Türkiye Mali İşbirliği Programı kapsamında yürütülmekte olan, Yatırım Ortamının İyileştirilmesi Eşleştirme Projesi'nin, Halk Bankası Genel Müdürlüğü binasındaki açılış toplantısında yaptığı konuşmada, özellikle yeni Yabancı Sermaye Kanunu'nun yürürlüğe girmesi ile birlikte, Türkiye'deki yabancı sermayeli şirket sayısının, hızla artış gösterdiğini vurguladı. 
     2003 yılı Haziran ayı itibarıyla 6 bin 378 adet olan yabancı sermayeli şirket sayısının, yeni Yabancı Sermaye Kanunu ile birlikte neredeyse iki katına çıkarak, 10 bin 692'ye ulaştığını ifade etti. 
     Çanakcı, ''Türkiye'de yatırım ortamını hem yerli hem de yabancı yatırımcılar için cazip hale getirme çabaları, somut sonuçlarını vermeye başlamıştır'' şeklinde konuştu. 

     
</TEXT>
</DOC>
