<DOC>
<DOCNO> 378307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun21.html </URL>
<DATE> 2005/09/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AİHM, yine Türkiye'yi mahkum etti 
</HEADLINE>
<TEXT>

     Avrupa İnsan Hakları Mahkemesi AİHM , yargısız infaz suçlamasıyla yapılan ortak bir başvuruda, Türkiye'nin maddi tazminat ödemesini kararlaştırdı. 
     Türkiye, ortak şikayet başvurusunda bulunun sekiz kişiye, mahkeme masrafları da içinde olmak üzere yaklaşık 82 bin avro maddi tazminat cezası ödeyecek. 
     Hamiyet Kaplan, Beşir Bayram, Suphiye Altun, Fatma Kaya, Halil Altun, Naciye Kavak, Sabri Altun ve Azize Altun isimli vatandaşlar, AİHM'ye yaptıkları başvuruda, yakın akrabaları Ömer Bayram ve Rıdvan Altun'un, Adana'da 1996'da güvenlik güçleri tarafından yargısız infaza uğradıklarını iddia etmişlerdi. 
     Türkiye ise yapılan duruşmalarda, terör örgütüyle yapılan bir silahlı çatışmada bu kişilerin hayatlarını kaybettiğini savunmuştu. 
     Ortak şikayet başvurusunu değerlendiren AİHM, ''Türkiye'nin Avrupa İnsan Hakları Sözleşmesi'nin AİHS yaşam hakkıyla ilgili 2. maddesini ve etkili başvuru hakkıyla ilgili 13. maddesini ihlal ettiği'' görüşüne vardı. 
     Türkiye'nin başvuruları etkili bir biçimde soruşturmadığına hükmeden AİHM, AİHS'nin kötü muamele ve işkencenin yasaklanmasıyla ilgili 3. maddesinin ihlal edildiği yolundaki iddiayıysa kabul etmedi. 
     
</TEXT>
</DOC>
