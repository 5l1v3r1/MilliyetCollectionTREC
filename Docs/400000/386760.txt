<DOC>
<DOCNO> 386760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur25.html </URL>
<DATE> 2005/10/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İşte üniversiteleri müzakere edecek 8'ler 
</HEADLINE>
<TEXT>

     YÖK Başkanı Erdoğan Teziç, AB’yle üniversiteler konusunda müzakere yürütecek ekibi açıkladı. 
     İTÜ Rektörü Prof. Dr. Faruk Karadoğan, ODTÜ Rektörü Prof. 
     Dr. Ural Akbulut, Muğla Üniversitesi Rektörü Prof. Dr. Şener Oktik, Sakarya Üniversitesi Rektörü Prof. Dr. Mehmet Duman, Bilkent Üniversitesi Rektörü Prof. Dr. Ali Doğramacı, Boğaziçi Üniversitesi Öğretim Üyesi Prof. Dr. Ali Baykal ve YÖK üyeleri Hacettepe Üniversitesi Rektörü Prof. Dr. Tunçalp Özgen ile Prof Dr. Fikret Şenses’in ismi üniversitelerle ilgili AB mevzuat taramasını gerçekleştirmek üzere Başmüzakereci Ali Babacan’a gönderildi. 
     Erdoğan Teziç Üniversitelerarası Kurul toplantısının ardından bir basın toplantısı düzenledi. Toplantıda, müzakere çerçevesinde konuşulacak ilk konuların eğitim ve kültür olduğunu anımsatan Teziç, müzakerelerde bulunacak 8 kişilik tarama ekibinin belirlendiğini isimlerin ise Ali Babacan’a gönderildiğini belirtti. 
     YÖK Başkanı Teziç müzakerelerle ilgili, "YÖK olarak eksik olmak istemiyoruz" dedi. 
     
     "TÜBİTAK YASAL ZEMİNE KAVUŞTURULMALI" 
     Toplantıda TÜBİTAK konusunun da görüşüldüğünü belirten Teziç, TÜBİTAK’ın yasal durumunun "hayli zafiyet" gösterdiğini kaydetti. Türkiye’nin önemli bir bilim mekanının yasal bir statüsünün olmamasının sıkıntı yarattığına değindi. Teziç, TÜBİTAK’ın yasal zemininin oluşturulmamasının yaratacağı sıkıntıların değerlendirildiği ve kanunda değişiklik yapılmasının şart olduğunu bildirdi. 
     Erdoğan Teziç, müzakereler öncesinde Türkiye’nin kendisini hukuki eksiklik ile temsil etmemesi gerektiğini bunun bir devlet sorunu olduğunu ifade etti. 
     Teziç, gazetecilerin "Tübitak bu haliyle müzakerelere girerse, çekilmeyi düşünüyor musunuz " sorusuna, "Zaman ne gösterir bilmiyorum" yanıtını verdi. 
     
     "ÖSYM MALİYE BAKANLIĞI’NA BAĞLANMAMALI" 
     ÖSYM’nin genel bütçe dahilinde Maliye Bakanlığı’na bağlanmak istendiğini söyleyen Teziç, bu durumun kurumun çalışmalarını zaafa uğratacağına işaret etti. Teziç, ÖSYM’nin siyasi etkilenmelerden arınmış bir kurum olduğunu belirterek, sistemin devlet genel bütçesine katılmasının, sınavların politik karar merkezlerince düzenlenmesinin kapısını aralayabileceğini savundu. "Bu sisteme dokunmayın" diyen Teziç, aksi halde sınav sisteminin telafisi güç biçimde yara alacağını söyledi. Teziç, ÖSYM Başkanının "dükkanı bırakır gideriz" sözlerini anımsattı. 
     Teziç, üniversite yabancı dil sınavlarının sadece Ankara’da ve Mart-Aralık aylarında yapıldığını yeni bir kararla bundan böyle 15 ilde Mart-Ekim aylarında gerçekleşeceğini kaydetti. Teziç, bu kararın alınmasında ulaşımda çekilen güçlükleri örnek gösterdi. 
     Teziç, yatay geçişler konusunda ise öğrencilerin kendi tercihleri bulunduğunu ve bu tercihlere dokunulmaması gerektiğini belirterek, MEB’in katsayı engelini aşmaya çalıştığını ifade etti. 
     Gazetecilerin sorularını da yanıtlayan Teziç, TÜBİTAK ve YÖK’ün alanlarının ayrı olduğunu ancak ortak bir çerçeveye getirilmek istenmesi halinde rahatsızlıklarını belirtmek istediklerini anlattı. 
     Teziç, tanıtıcı taramanın Brüksel’de 20 Ekim günü, ayrıntılı taramanın ise 26 Ekim’de gerçekleşeceğini belirtti. Teziç, 19 Aralık’ta ise bir rapor hazırlanacağını, bu sürece sıkıntılı girmemek gerektiğini kaydetti. 
     
</TEXT>
</DOC>
