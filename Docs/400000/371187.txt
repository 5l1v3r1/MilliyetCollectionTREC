<DOC>
<DOCNO> 371187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko46.html </URL>
<DATE> 2005/08/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
AB ülkeleri 700 ton sebze ve meyveyi geri gönderdi 
</HEADLINE>
<TEXT>

     Tarım ve Köyişleri Bakanı Mehdi Eker, 2003 ve 2004 yıllarında ihraç edilen yaklaşık 700 ton sebze ve meyvenin geri gönderildiğini açıkladı. 
     Eker, DYP Hatay Milletvekili Mehmet Eraslan'ın yazılı soru önergesine verdiği yanıtta, 2003 yılında, taze kırmızı biber ve soğan olmak üzere 85 bin 868 kg, 2004 yılında ise hıyar, domates, sarımsak, patlıcan, dolma biber ve sakız kabağı olmak üzere 196 bin 240 kilogram sebzenin geri gönderildiğini belirtti. 
     2004 yılında limon, mandarin, hurma, karpuz, kavun, greyfurt ve nar olmak üzere 402 bin 976 kilogram meyvenin geri gönderildiğini ve iki yılda geri gönderilen toplam ürün miktarının 685 bin 084 kilogram olduğunu bildiren Eker, şunları kaydetti 
     ''Avrupa Komisyonu Sağlık ve Tüketicinin Korunması Genel Müdürlüğü tarafından yaş meyve ve sebze ile ilgili olarak hızlı alarm sistemi kapsamında Bakanlığımıza 2002 yılında 20 adet, 2003 yılında 4 adet, 2004 yılında 3 adet, 2005 yılı için ise Mayıs ayı itibariyle 3 adet bildirim gönderilmiştir. 
     İhraç edilen yaş meyve ve sebzeler ile ilgili bilgiler, Dış Ticaret Müsteşarlığı'nda, geri dönen yaş meyve ve sebze miktarları hakkında kesin bilgiler ise Gümrük Müsteşarlığında bulunmaktadır. 
     Ülkemizden ihraç edilen yaş meyve sebzeler, Avrupa Birliği ilgili gümrüklerinde ve markette yapılan kontrolleri sonucunda, kabul edilebilir limitlerin üzerinde pestisit kalıntısı tespit edilmesi nedeniyle geri gönderilmiştir. Alınan tedbirler sonucunda geri gönderilme sayısı çok azalmıştır.'' Mehdi Eker, ihraç edilen yaş meyve ve sebzelerle ilgili gümrüklerde yapılan kontroller sonucunda, kabul edilebilir limitlerin üzerinde pestisit kalıntısı tespit edilmesi sebebiyle geri gönderilen ürünler ile ilgili olarak, Türkiye'ye giriş aşamasında ilgili gümrük müdürlüğü tarafından durumun bildirilmesi halinde mevzuata göre gerekli kontrollerin yapıldığını ve uygun olması durumunda girişine izin verildiğini belirtti. Eker, ihracatçı tarafından bu limitlerdeki geri dönen ürünü kabul edeceğini bildiren başka bir ithalatçı ülkeden uygunluk belgesi getirmek kaydıyla o ülkeye ihracat yapılabileceğini de kaydederek, şunları söyledi 
     ''Ayrıca, insan sağlığını tehdit etmeyen ve gıda güvenliği tehlikesi içermeyen ve ticari anlaşmazlıktan dolayı dönen partiler Bakanlığımız kontrolüne tabi tutulmadan yurt içine alınmaktadır. 
     Geri dönen ürünler, 5179 sayılı yasa kapsamına göre insan sağlığını tehlikeye sokan tehlike içeriyor ise gümrüklerde tekrar kontrole tabi tutulmakta ve bu ürünlerin yurt içine girişine izin verilmemektedir. Uygun olmaması durumunda, insan sağlığına zararlı ise gümrük mevzuatına göre gümrük müdürlüklerince imha edilmektedir.'' 
     
</TEXT>
</DOC>
