<DOC>
<DOCNO> 378501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonyas13.html </URL>
<DATE> 2005/09/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Genelev patroniçesi, papaz kızı çıktı 
</HEADLINE>
<TEXT>

     Lefkoşa’nın Rum kesiminde bir evin genelev haline getirildiği yönündeki şikayetler üzerine polisin baskınında, genelevin işletmecisinin bir papazın kızı olduğu ortaya çıktı. 
     Fileleftheros ve diğer Rum gazetelerinin haberine göre, genelev çalıştırıldığı yolunda 3 aydır şikayetler alan Rum polisi, bir süredir izlemeye aldığı eve dün akşam üzeri baskın yaparak, evde, genç "çalışanlar" ve "müşterilerini" suçüstü yakaladı. 
     Evde, papaz kızı olan "işletmeci" 35 yaşında bir Rum kadın dışında, para karşılığı fuhuş yapan Rus, Yunan ve Rum 3 kadın yakalandı. Genelevden çeşitli "emare" toplayan polis, 4 kadını tutukladı. 
     Rum basını, son aylarda fuhuşun apartman dairelerine kadar yayıldığını ve ilanlar aracılığıyla bulunan "müşterilere" para karşılığı "hizmet" verildiğini kaydetti. 
     
     KOMŞUSU PAPAZI VURDU 
     Rum basınında yer alan başka bir habere göre de, Lefkoşa’nın Rum kesiminde Akropolis semtindeki Ay. Dimitriu kilisesinin papazı, 78 yaşındaki komşusu Yorgos Loizu tarafından pompalı av tüfeğiyle kafasından vurularak ağır yaralandı. 
     Olay, papazın, kilisenin avlusuna inşa etmeye kalktığı şapelin küçük kilise bir bölümünün komşusuna ait evin arazisini ihlal etmesiyle başlayan tartışma sonucu meydana geldi. 
     Kısa mesafeden kafasına ateş edilen papaz, Lefkoşa Rum Hastanesi acil servisine kaldırılarak ameliyat edildi. Papazın yoğun bakımda tutulduğu ve durumunun ciddi olduğu belirtildi. Polis tarafından yakalanan Yorgos Loizu ise suçunu itiraf etti. 
     Komşusu ile papazın, bu arazi nedeniyle yıllardır ihtilaf içinde olduğu kaydedildi. 
     
</TEXT>
</DOC>
