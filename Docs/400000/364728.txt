<DOC>
<DOCNO> 364728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy09.html </URL>
<DATE> 2005/07/27/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
İtalyan asıllı Levanten, AKP İzmir İl Başkanlığı'na aday... 
</HEADLINE>
<TEXT>

     AK Parti İzmir İl Yönetim Kurulu’nda daha önce görev yapan İtalyan asıllı Levanten Policarpo Sergio, il başkanlığına aday olacağını açıkladı. 
     Sergio, AA muhabirine yaptığı açıklamada, 19 Temmuz 2003 tarihinde yapılan İl Kongresi’nde mevcut İl Başkanı Ali Aşlık’ın listesinden yönetime girdiğini, siyasi anlayışta bir değişiklik görmediği iddiasıyla 12 Ocak 2004 tarihinde partiden istifa ettiğini belirtti. 
     Liberal bir insan olduğunu ve 2002 genel seçimlerinde AK Parti’ye oy vermediğini kaydeden Sergio, siyasetteki anlayışı değiştirmek istediği için AK Parti İzmir İl Başkanlığı’na aday olacağını ifade etti. 
     Partide çok sevildiğini, milletvekili ve teşkilat üyeleriyle görüştüğünü ifade eden Sergio, şöyle konuştu 
     "Siyaset anlayışını değiştirmek için il başkanlığına aday olacağım. Şu anda partililer arasında nabız yoklaması yapıyorum. İl başkanı olursam 50 kişilik yönetim kurulu üyesinden en az 20’si kadın olacak. Alevisi, Sünnisi, her kesimden insan olacak. Şeffaf, katılımcı, paylaşımcı, üretken olacak." 
     
</TEXT>
</DOC>
