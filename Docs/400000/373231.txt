<DOC>
<DOCNO> 373231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonyas11.html </URL>
<DATE> 2005/08/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Jennifer Lopez'in yeni butiğinin açılış biletlerinden biri açık artırmada 
</HEADLINE>
<TEXT>

     Latin asıllı ünlü sanatçı Jennifer Lopez'in ''JLO'' adlı butik zincirinin yeni mağazasının açılış biletlerinden biri, hayır işlerinde kullanılmak üzere müzayedeye kondu. 
     Lopez'in Chicago'da açılacak yeni butiğinin açılış törenine sanatçının bir hayranının VIP biletle katılmasına imkan verecek müzayedeye katılım dün başladı. 
     Overstock.com adlı web sitesinde yapılan duyuruda, sitedeki müzayedeye katılarak en yüksek fiyatı veren kişinin iki kişilik bir VIP bileti kazanacağı belirtildi. 
     Duyuruda, bileti almaya hak kazanan kişinin mağazada yapılacak defileye katılma ve Lopez ile tanışma şansını da elde edeceği bildirildi. 
     Lopez'in şubat ayında New York Moda Haftası'nın kapanışını yapan ''Sweetface'' adlı ilk defilesinde yer alan ve aralarında zeytin yeşili kürklü bir panço, kahverengi şortlar, yüksek topuklu ve üzeri taşlı süet ayakkabıların bulunduğu bazı örneklerin de 7 günlük müzayede boyunca ilgililerin beğenisine sunulacağı kaydedildi. 
     Katılım hakkının 1 Eylül'de biteceği müzayededen elde edilen gelirin Los Angeles Çocuk Hastanesi'ne bağışlanacağı açıklandı. 
     Overstock.com şirketi başkan yardımcısı Holly MacDonald-Korth, ''Jennifer Lopez dünyada en çok tanınan ünlülerden biri. Bu faaliyet, hayranları ve moda tutkunları için unutulmaz bir tecrübe olacak'' diye konuştu. 
     Lopez'in Chicago'daki butiği 22 Eylül'de açılacak. 'JLO' adıyla kendi markasını oluşturan ve parfümden çantaya pek çok ürüne imza atan Lopez, bu ürünleri butik zincirinde hayranlarının beğenisine sunuyor. 
     Lopez, Moskova'da da ilk butiğini geçen sene açmıştı. 
     
</TEXT>
</DOC>
