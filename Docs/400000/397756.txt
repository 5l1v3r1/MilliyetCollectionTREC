<DOC>
<DOCNO> 397756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonyas09.html </URL>
<DATE> 2005/11/24/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Madonna'nın son albümü ABD'de bir numara... 
</HEADLINE>
<TEXT>

     Ünlü pop yıldızı Madonna'nın çıkardığı ''Confessions on a Dance Floor'' Bir Dans Pistinde İtiraflar adlı son albümü, ABD pop albüm satışları listesinde bir numaraya yerleşirken, söz konusu albümle Madonna müzik hayatı boyunca altıncı kez liste başı oldu. 
     Bundan önce çıkardığı 2 müzik albümü de liste başı olan 46 yaşındaki Madonna, bu başarısıyla ilerleyen yaşına rağmen performansından bir şey kaybetmediğini ispatlarken, Warner Bross'un çıkardığı albümün ilk hafta 350 bin adet sattığı bildirildi. Müzik piyasasını izlemesiyle tanınan Nielsen SoundScan kuruluşunun açıklamasına göre ise Madonna'nın albümlerinin satışlarının takibe alındığı son 14 yıl boyunca bir hafta içinde en fazla satış yapan üçüncü albüm oldu. 
     Madonna'nın aynı albümü ve 'Hung Up'' isimli 'single'ının İngiliz müzik listelerinde de 1 numarada bulunduğu belirtilirken, aynı 'single'ın ABD müzik listelerinde ilk 10'da yer aldığı ifade edildi. 
     Madonna'nın bu büyük başarısına rağmen son albümünün satışlarının 2000 yılında piyasaya çıkan ve ilk haftada 420 bin adet satan 'Music' albümünün çok gerisinde olduğu, ancak 2003'te piyasaya çıkan ve ilk haftasında 241 bin adet satan ''American Life'' albümünden başarılı olduğu belirtildi. 
     Bu arada, ABD'de geçen hafta toplam 13.1 milyon adet müzik albümü satıldığı, bu rakamın bir önceki haftadan yüzde 10 fazla olmasına karşın yılın aynı haftasındaki rakamın yüzde 10 gerisinde bulunduğu bildirilirken, son bir yılda yüzde 14 oranında azalan albüm satışlarının toplam 492 milyon adet olduğuna dikkat çekildi. 
     
</TEXT>
</DOC>
