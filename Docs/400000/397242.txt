<DOC>
<DOCNO> 397242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun09.html </URL>
<DATE> 2005/11/23/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
ABD'den BM'ye bütçe tehdidi 
</HEADLINE>
<TEXT>

     ABD, BM’de yapılması öngörülen reformların yıl sonuna kadar Genel Kurul’da onaylanmaması durumunda örgütün 2006-2007 yılı bütçesini bloke etme tehdidinde bulundu. 
     BM Zirvesi sonuç bildirgesinde söz konusu reformlar konusunda BM Genel Kurulu’nun 2006 yılının ilk çeyreğinde bir karar alması konusunda öneriler yer almasına rağmen, BM’nin iki yıllık bütçesi için son tarihin 31 Aralık olduğunu hatırlatan ABD’nin BM Daimi Temsilcisi Büyükelçi John Bolton, reformların 2006 yılına bırakılmasının çok geç olacağını söyledi. 
     Bütçe görüşmeleri yüzünden reform ivmesinin kaybedilmemesi gerektiğini savunan Bolton, "Reformlar bütçe sürecini sürüklemeli, ama tersi olmamalı" dedi. 
     Küresel sorunların çözümünde BM’nin işlevselliğini de sorgulayan Bolton, yapılacak reformların 2 yıllık bütçeyi de kapsaması için bütçeden sorumlu Genel Kurul’un 2 yıllık bir bütçe yerine 31 Aralık’ta 4 aylık bir geçici bütçeyi görüşebileceğini kaydetti. 
     BM Genel Sekreterliği’nin tahminlerine göre, 2006-2007 dönemi için, BM bütçesinin 2004-2005 dönemine göre biraz artarak 3,6 milyar dolar olması bekleniyor. Bu rakama dahil olmayan barış koruma operasyonları bütçesinin ise sadece 2005 yılı için 3,6 milyar dolar olduğuna dikkat çekiliyor. 
     BM Genel Sekreteri Kofi Annan ise yaptığı bir açıklamada, BM çalışanlarının çalışma planlarını uygun bir şekilde yapabilmeleri için üye devletlerin bu yıl sonuna kadar örgütün 2 yıllık bütçesini onaylamaları gerektiğini söyledi. Annan, bunun olmaması durumunda BM’nin ciddi bir mali krize gireceği uyarısında bulundu. 
     BM çevreleri tek başına BM bütçesinin yüzde 22’sini karşılayan ABD’nin, bu katkısını BM’nin reform sürecini hızlandırmak için bir araç olarak kullanma amacında olduğunu belirtiyorlar. BM bütçesinin yüzde 40’ını karşılayan 25 üyeli Avrupa Birliği ise 2 yıllık bütçe konusunda daha esnek davranırken, reform sürecinde yıl sonuna kadar mümkün olanın yapılmasını talep ediyor. 
     ABD BM Genel Kurulu’nda sadece bir oya sahip olmasına rağmen, teamüllere göre BM bütçesi oybirliğiyle kabul edildiği için ABD’nin, bütçedeki payını ödememe tehdidinin yanı sıra bütçeyi Genel Kurul’da da bloke edebileceği kaydediliyor. 
     BM Genel Kurulu, BM Zirvesi’nde kararlaştırılan bir Barış Kurma Komisyonu ve İnsan Hakları Konseyi kurulmasını içeren reformlar konusunda çalışmalarını sürdürüyor. Annan tarafından yapılan yönetim reformları konusundaki öneriler ise bir Etik Ofisi ile denetim organının kurulmasını, BM’nin denetleme ve soruşturma kabiliyetinin geliştirilmesini ve bağımsız dış değerlendirmelere olanak verilmesini öngörüyor. 
     
</TEXT>
</DOC>
