<DOC>
<DOCNO> 355135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy06.html </URL>
<DATE> 2005/06/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Adalet Bakanlığı bunu yaparsa... 
</HEADLINE>
<TEXT>

     ANKARA ANKA 

Adalet Bakanlığı, özelleştirme mağduru olan Kayseri Et Kombinası’ndaki 100 işçiyi, Geçici Personel Hizmet Sözleşmesi’yle yılda 10 ay çalıştıracak. Ancak maaşı 1 milyardan 430-490 milyon liraya düşürülen işçilere, adaletin tecellisinde kilit görevi olan Adalet Bakanlığı’nın imzalattırdığı sözleşmelerde, çağdaş çalışma yaşamı normlarıyla çelişen hükümler dayatılıyor. 
     Kayseri ve Konya Et Kombinaları ÖYK kararıyla satıldı. 
     Konya’daki kombina işçileri halen işlerini sürdürebilirken, Kayseri’deki kombinayı alan Büyükşehir Belediyesi, personeli tasfiye etti. ANKA’nın edindiği bilgiye göre, sayıları 100’ü bulan işçiler Bakanlar Kurulu’nun 14.2.2005 tarihli 2005 8502 sayılı kararına dayanarak Adalet Bakanlığı’nın geçici personeli oldu. İşçilere bakanlığın hazırladığı, "1 yıldan az süreli istihdam edilecek geçici personel hizmet sözleşmesi" imzalattırıldı. Sözleşmeyle maaşlarının yarıdan fazlasını kaybeden işçilere, dayatılan sözleşmede tepki çekici düzenlemeler de yer alıyor. Adaletin dağıtılmasına yardımcı olan Adalet Bakanlığı’nın hazırlayarak, işçileri imzalamak zorunda bıraktığı sözleşmelerde, 10 aylık çalışma sonunda 2 ay ara verildikten sonra yeni bir sözleşme imzalanacağı belirtiliyor. Sözleşmedeki yer alan kimi düzenlemeler şöyle 
     "-İlgilinin normal çalışma saatleri dışında veya tatil günlerinde yapacağı çalışmalar karşılığında herhangi bir ek ücret ödenmez. 
     -İlgiye, bu sözleşmede belirtilen ücretler dışında herhangi bir ad altında ödeme yapılamaz ve sözleşmelerine bu yolda bir hüküm konulamaz. 
     -Sözleşme hükümlerine uymadığı veya görevlerinde başarısız olduğu birim amirince tespit edilenler, birim amirinin teklifi üzerine Adalet Komisyonu tarafından uyarılabileceği gibi sözleşmeleri tek taraflı olarak feshedilebilir. 
     -Taraflar bir ay önceden yazılı ihbar etmek şartıyla sebep göstermeksizin sözleşmenin feshini isteyebilir. 
     -Sözleşmenin bitim tarihinde ihbara gerek kalmaksızın sözleşme sona ermiş sayılır. 
     -Sözleşmenin feshinde ihbar, kıdem veya sair adlar altında herhangi bir tazminat talep edilemez." 
     
     CHP’Lİ BALOĞLU MECLİS’E TAŞIDI 
     Durumu öğrenen CHP Antalya Milletvekili Feridun Baloğlu da konuyu soru önergeleri haline getirerek hem Başbakan Tayyip Erdoğan hem de Adalet Bakanı Cemil Çiçek’ten bilgi istedi. 
     Baloğlu, Adalet bakanı Çiçek’in, işçilere dayatılan sözleşmeyle getirilen düzenlemelerin Anayasa’nın "zorla çalıştırma yasağı"nı düzenleyen 18’nci maddesi ile bağdaşıp bağdaşmadığını açıklamasını isterken, sözleşmenin Anayasa, evrensel kurallar ve işçi haklarına uygun duruma getirecek düzenleme yapmayı düşünüp düşünmediğini de sordu. 
     
</TEXT>
</DOC>
