<DOC>
<DOCNO> 361140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur18.html </URL>
<DATE> 2005/07/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Özel Okullar Sınavı sonuçları açıklandı 
</HEADLINE>
<TEXT>

     Özel Okullar Sınavı’nda, Bursa Osmangazi Özel İnal Ertekin İlköğretim Okulu’ndan Onur Karyağmaz, 828.719 puanla birinci oldu. 
     Türkiye Özel Okullar Birliği Derneği’nin Beyoğlu’daki merkezinde düzenlenen basın toplantısında, "2005 Yılı Özel Okullar Sınavı"nın sonuçları açıklandı. 
     Buna göre, 828.719 puanla Bursa Osmangazi Özel İnal Ertekin İlköğretim Okulu öğrencisi Onur Karyağmaz, sınavda birinciliği kazandı. 
     Samsun Bafra Cumhuriyet İlköğretim Okulu’ndan İbrahim Tiken 824. 
     294 puanla ikinci, İstanbul Küçükçekmece İnönü İlköğretim Okulu’ndan 
     Merve Özdemir de 822.511 puanla üçüncü oldu. 
     İlk 3 dereceye giren öğrenciler, Amerikan Robert Lisesi’ne girmeye hak kazandı. 
     Özel Okullar Sınavı'nın sonuçlarını 'www. meb. gov. tr' ve 'www. ozokbir. org' internet adreslerinden öğrenebilirsiniz. 
     Özel Okullar Sınavı Yürütme Kurulu Başkanı Yusuf Tavukçuoğlu, sınava giren yaklaşık 32 bin öğrenciden 3 bin 556’sının okulların asil listesinde yer aldığını bildirdi. 
     Türkiye Özel Okullar Birliği Derneği’nin Beyoğlu’ndaki merkezinde düzenlediği basın toplantısında "2005 Yılı Özel Okullar Sınavı" sonuçlarını açıklayan Tavukçuoğlu, sınava başvurularda geçen yıla göre yüzde 48.74 oranında artış olduğunu söyledi. 
     Devlet okullarından Özel Okullar Sınavı’na başvuruda bulunan öğrenci sayısında da yüzde 40 artış olduğunu anlatan Tavukçuoğlu, sınav sonucu 3 bin 556 öğrencinin okulların asil listesinde yer aldığını kaydetti. 
     Tavukçuoğlu, sınav sonucu 50 öğrencinin baraj puanının altında kaldığını ifade ederek, bunun ise özel okullar sınavının kalitesini ortaya koyduğuna dikkat çekti. 
     
     SINAV SONUÇLARI İNTERNETTE 

     Yusuf Tavukçuoğlu, sınav sonuçlarının "www.meb.gov.tr" adresinde yayınlandığını, sonuç belgelerinin de yarın öğrencilerin adreslerine gönderileceğini dile getirerek, sonuç belgeleri ellerine ulaşmayan ya da kaybedenlerin kendilerine başvuruda bulunmaları halinde bir defaya mahsus belge verileceğini söyledi. 
     Sınavda, Türkçe, matematik, fen bilgisi ve sosyal bilgiler alanlarından 25’er soru yöneltildiğini, sadece sosyal bilgilerden bir sorunun iptal edildiğini hatırlatan Tavukçuoğlu, öğrencilerin başarı oranının Türkçe’de yüzde 65, matematikte yüzde 42, Fen bilgisinde yüzde 57, sosyal bilgilerde de yüzde 62 olduğunu kaydetti. 
     
     İLK 5’E 6 ÖĞRENCİ GİRDİ 

     Türkiye Özel Okullar Birliği Derneği Muhasip Üyesi Nurullah Dal da, sınavda ilk 5’e 6 öğrencinin girdiğini anlatarak, İstanbul’dan Selva Nur Çukurova’nın 822.279 puanla dördüncü olduğunu, Kocaeli’den Arda Küçükgüven ve İstanbul’dan Berfu Negiz’in 817.484’er puanla beşinciliği paylaştığını, bu 3 öğrencinin de Amerikan Robert Lisesi’ne girmeye hak kazandığını bildirdi. 
     Özel okullar kayıt takvimini de açıklayan Dal, asil liste kayıtlarının 1-3 Ağustos 2005 tarihleri arasında yapılacağını, yedek liste ön kayıtlarının da 4-5 Ağustos 2005 tarihlerinde gerçekleştirileceğini, yedek liste kayıtlarının ise 8 Ağustos Pazartesi günü saat 15.00’e kadar yapılacağını sözlerine ekledi. 
     
     BİRİNCİ BURSA'DAN 

     Özel Okullar Sınavı’nda 828.719 puanla birinci olan Onur Karyağmaz, başarıyı, sistemli ve düzenli çalışarak elde ettiğini söyledi. 
     Bursa’daki Özel İnal Ertekin İlköğretim Okulu’nun öğrencisi olan Onur Karyağmaz, Okul Müdürü Sevgi Parpudar ile gazetecilere yaptığı açıklamada, çok çalışarak değil, planlı hareket ederek başarıya ulaştığını belirtti. 
     İyi bir sonuç beklediğini, ancak kendisinden daha başarılı birilerinin olabileceği düşüncesini aklından hiç çıkarmadığını ifade eden Karyağmaz, "Sınavım iyi geçmişti. İyi bir puan bekliyordum. 
     Telefonla sonucu öğrendiğimde kalbim duracak gibi oldu. Çok mutluyum. 
     Başarıyı, sistemli ve düzenli çalışarak elde ettim. Bu başarıyı yakalamamda bana yardımcı olan aileme ve öğretmenlerime teşekkür ediyorum" dedi. 
     Türkiye genelinde birincilik elde etmesinin yanı sıra Amerikan Robert Lisesi’ni kazanmasının kendisinde ayrı bir heyecan yarattığını vurgulayan Karyağmaz, "Üniversite döneminde mühendislik eğitimi almayı düşünüyorum. Bu kararım lisede alacağım eğitime göre kesinleşecek" diye konuştu. 
     Başarılı öğrencinin annesi Dr. Mina Karyağmaz ise Onur’un çok abartılı bir çalışma sisteminin olmadığını, ancak okuduğunu ya da dinlediğini çok çabuk kavrayabildiğini kaydetti. 
     
     İKİNCİ SAMSUN'DAN 

     Özel Okullar Sınavı’nda, 824.294 puanla ikinci olan İbrahim Tiken, "Bu başarıyı bekliyordum" 
     dedi. 
     Samsun’daki Bafra Cumhuriyet İlköğretim Okulu öğrencisi İbrahim Tiken, annesi Aysel Tiken ile AA muhabirine yaptığı açıklamada, başarıyı sistemli ve düzenli çalışarak elde ettiğini belirtti. 
     Sınavda kazandığı başarının yanı sıra, büyük bir mutluluk daha yaşadığını ifade eden Tiken, şöyle konuştu 
     "Ağabeyimin bir kız çocuğu dünyaya geldi. İki mutluluğu birden yaşıyorum. Küçük yeğenim bana uğurlu geldi. Bu başarıyı bekliyordum çünkü öğretmen olan ağabeylerim İsmail ve Ahmet’in büyük yardımlarını gördüm. Annem ve babam TEKEL idaresinden emekli. 3 yıldır devam ettiğim dershanenin öğretmenlerinin başarımda büyük payları oldu." Türkiye genelinde ikincilik elde etmesinin büyük gurur verdiğini vurgulayan Tiken, üniversite döneminde genetik mühendisliği eğitimi almayı düşündüğünü söyledi. 
     Anne Aysel Tiken de, oğlunun başarısının en büyük mutlulukları olduğunu ifade ederek, "Oğullarım bana iki sevici birden yaşattı" diye konuştu. 
     
</TEXT>
</DOC>
