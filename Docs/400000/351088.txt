<DOC>
<DOCNO> 351088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur06.html </URL>
<DATE> 2005/06/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Liselere giriş sınavı yarın yapılacak... 
</HEADLINE>
<TEXT>

     Ortaöğretim Kurumları Seçme Sınavı OKS , yarın yapılacak. 
     Kamuoyunda Liselere Giriş Sınavı LGS olarak isimlendirilen OKS'ye, Fen, Anadolu, Sosyal Bilimler, Yabancı Dil Ağırlıklı Liseler ve Sağlık Meslek Liseleri ile diğer bakanlıklara bağlı liselerde okumak isteyen adaylar katılacak. Ayrıca, polis kolejlerine girmek isteyen adaylar ve Devlet Yatılılık ve Bursluluk'tan yararlanmak isteyen 8. sınıf öğrencileri de bu sınava girecekler. 
     Sınavda, söz konusu liselerde okumak isteyen toplam 795 bin 292 aday ter dökecek. Adaylara birden fazla okul türü tercih olanağı tanındığı için, 785 bin 998'i Anadolu, Fen ve Sosyal Bilimler Liseleri, 309 bin 172'si Devlet Parasız Yatılılık ve Bursluluk, 365 bin 94'ü de polis kolejinde okumak için başvurdu. 
     Adaylardan 1244'ünün özürlü olduğu bildirildi. 
     
     SINAV 
     Sınav, Türkiye'de tüm il ve bazı ilçe merkezleri ile yurtdışındaki 8 merkezde, toplam 2 bin 14 okul binasında, 40 bin 3 salonda gerçekleştirilecek. 
     Sınav, saat 10.00'da başlayacak ve 2 saat sürecek. Adayların, salonlara yerleştirme işlemlerinin zamanında yapılabilmesi için en geç saat 09.30'da sınava girecekleri yerlerde hazır bulunmaları gerekiyor. 
     Adayların, sınava gelirken yanlarında sınava giriş belgeleri ile resmi geçerliliği olan kimlik belgelerini ve 2 adet kurşun kalem ile silgi getirmeleri gerekiyor. Sınava giriş belgesi olmayan adaylar sınava alınmayacak. 
     Adayların ayrıca, sınava ''başı açık, temiz, düzenli ve aşırılığa kaçmayan bir kıyafetle gelmeleri'' isteniyor. 
     
     100 SORU 
     Adaylara sınavda, Türkçe, Matematik, Fen Bilgisi ve Sosyal Bilimler alanlarında, her birinden 25'er olmak üzere toplam 100 soru yöneltilecek. Sorular, adayların yorumlama, ilişkilendirme, analiz etme ve zihinsel becerilerini ölçmeye yönelik olacak. 
     Sınav esnasında Öğrenci Seçme Sınavı'nda ÖSS geçerli olan tüm kurallar ve yasaklar uygulanacak. Bu çerçevede, adayların cep telefonu başta olmak üzere kopya çekmeyi sağlayabilecek her türlü araç-gereci yanlarında bulundurmamaları gerekiyor. Ayrıca adayların sınav sırasında birbirleriyle konuşmaları, bir şeyler alıp vermeleri de yasaklandı. 
     Kurallara uymayanların sınavları iptal edilecek. 
     
     SONUÇLAR TEMMUZ'DA 
     OKS, adayların Türkçe-Matematik TM ve Matematik-Fen MF puanları hesaplanacak. OKS'yi kazanmak için iki puan türünün en az birinden 160 ve üstünde puan almak gerekiyor. 
     MF puanı fen liselerine girişte, TM ise diğer okullara girişte esas alınacak. 
     Sınav sonuçları 2005 Temmuz ayının son haftasında açıklanacak. Sonuçlar, Milli Eğitim Bakanlığı'nın ''www.meb.gov.tr'' internet adresinden yayınlanacak. 
     
     OKUL TERCİHLERİ SINAVDAN SONRA 
     Bu yıl getirilen yeni uygulama kapsamında adaylar okul tercihlerini sınavdan sonra yapacaklar. Sınavı kazanan adayların velileri, sınava başvuru döneminde olduğu gibi öğrencinin mezun olduğu ilköğretim okuluna başvuracaklar ve okul tercihlerini internet aracılığıyla yapacaklar. 
     Tercihler, yerleştirme işlemleri ve kayıtlarla ilgili bilgiler, Temmuz ayında internetten ''e-Tercih ve Yerleştirme Kılavuzu''nda yayınlanacak. 
     
</TEXT>
</DOC>
