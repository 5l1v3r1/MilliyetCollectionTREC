<DOC>
<DOCNO> 355957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo49.html </URL>
<DATE> 2005/06/27/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Beşiktaş'ta yeni sezon heyecanı... 
</HEADLINE>
<TEXT>

     Beşiktaş Futbol Takımı, yeni sezon hazırlıkları öncesi BJK Ümraniye Tesisleri’nde verilen yemekte bir araya geldi. 
     Yaklaşık bir aylık tatilin ardından, siyah-beyazlı ekibin eski ve yeni futbolcuları, bu akşam tesislerde toplandı. Teknik direktör Rıza Çalımbay, oyuncularıyla kısa bir toplantı yaptı ve yeni transferleri takım arkadaşlarıyla tanıştırdı. Ekip, daha sonra birlikte tesislerde yemek yedi. Asbaşkan Kıvanç Oktay da yemekte hazır bulundu. 
     Teknik direktör Rıza Çalımbay, yeni sezonda kendilerinden büyük beklentiler olduğunu bildiklerini belirterek, "İnşallah bu beklentileri boşa çıkarmayacağız" dedi. 
     Beşiktaş’ın, her zaman büyük hedefleri bulunan bir camia olduğunu ifade eden Çalımbay, "Teknik ekibime ve futbolculara güveniyorum. 
     Beklentileri boşa çıkarmayacağız. Yaptığımız transferlerin hepsi tanıdığımız arkadaşlar. Yararlı olacaklarına inanıyorum. Hedefimiz, Beşiktaş’ı en iyi yerlere getirmek. Arkamızda büyük destek var. Bu destek bizi başarıya götürecek" diye konuştu. 
     Beşiktaş Kulübü Asbaşkanı Kıvanç Oktay da yeni sezonun başarılı geçmesi dileğinde bulundu. 
     Oktay, teknik direktör Çalımbay’ın istekleri doğrultusunda takıma takviyeler yaptıklarını, yabancı oyuncu transferiyle ilgili çalışmaların da sürdüğünü söyledi. 
     Oturmuş bir kadroları bulunduğunu ve eksik yerlere oyuncu transfer ettiklerini ifade eden Oktay, bir süredir orta sahaya yabancı bir oyuncu aradıklarını, Carew’in de gitmesiyle orta saha ve forvete kaliteli birer yabancı oyuncu alacaklarını bildirdi. 
     İspanya’nın Real Sociedad takımında forma giyen Nihat Kahveci’nin takım arkadaşı Kovaçeviç’in, transfer edilmesi düşünülen isimler arasında olduğunu da anlatan Kıvanç Oktay, başkan Yıldırım Demirören’in, İspanyol kulübünün başkanıyla bu konuda görüşmelerde bulunduğunu kaydetti. 
     Beşiktaş, yeni sezon hazırlıklarına yarın sabah yapacağı antrenmanla başlayacak. 
     
</TEXT>
</DOC>
