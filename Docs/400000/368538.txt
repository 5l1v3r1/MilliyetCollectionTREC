<DOC>
<DOCNO> 368538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/yasam/ayas.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Prens Bodrum'a saz heyetini de getirdi 
</HEADLINE>
<TEXT>


Geçen hafta ölen Suudi Kral Fahd'ın kardeşi, ailesiyle birlikte Bodrum'da tatil yapıyor Prens Faysal Türkiye'ye 4 çocuğu, 15 koruması, 8 danışmanı ve 20 müzisyenle geldi 

YAŞAR ANTER Bodrum DHA 

Bodrum'daki Rixos Otel, dünyanın en zengin ailelerinden birini ağırlıyor. Geçen hafta ölen Suudi Arabistan Kralı Fahd'ın erkek kardeşi, Suudi istihbaratının eski şefi Prens Türki el Faysal, önceki akşam saat 18.55'de Kraliyet özel uçağı ile Milas-Bodrum Havalimanı'na indi. Prens'e bu gezide 1 oğlu, 3 kızı, 20 müzisyen, 15 koruma ve 8 danışman eşlik ediyor. 
Prens Faysal'ın uçağı gelmeden önce havaalanına karşılamaya giden Milas Kaymakamı ve Havalimanı Mülki Amiri Hulusi Doğan, Arap güvenlik görevlileri ile alınacak güvenlik önlemleri konusunda uzun bir görüşme yaptılar. 

'Gazeteci varsa geri döner 
Arap güvenlik müdürü, Kaymakam Doğan'a, "Güvenlik nedeniyle tedbir almak zorundayız. Gazeteciler havalimanını terk etmezse, fotoğraf çekilirse, uçağı havada geriye döndüreceğiz. Diplomatik sıkıntı yaşanmasını istemiyorsanız, ona göre tedbirinizi alın" dedi. Kısa süreli güvenlik krizinin ardından gazetecilerin çıkarılması talebi reddedildi. 
Gazeteciler, VIP önünden de ayrılmayınca, uçaktan inen Prens Türki el Faysal, apronda bekleyen Çelebi Şirketi'ne ait küçük bir minibüse bindirilerek başka kapıdan gizlice çıkarıldı. 

Kıyafet değiştirdiler 
Uçaktan indiklerinde modern kıyafetleri, takıları, güneş gözlükleriyle dikkat çeken Prens'in kızları da, havalimanının VIP bölümünde kıyafetlerini değiştirdiler ve kendilerini bekleyen minibüse çarşaflarla bindiler. Çarşafların altındaki blue-jean ve spor ayakkabılar dikkat çekti. 
Suudi Prensi ve ailesinin tatil için getirdikleri yaklaşık 70 bavul iki ayrı minibüse yüklendi. 

Geceliği 37 bin 500 dolar 
Faysal'ın Bodrum'un Torba Koyu'nda bulunan Rixos Otel'de, geceliği her biri 7 bin 500 dolar olan yüzme havuzlu villalardan 5'ine rezervasyon yaptırdığı, güvenlik nedeniyle Prens'in hangisinde kalacağının gizli tutulduğu belirtildi. 
Prens Türki el Faysal'ın 4 günlük mavi yolculuğa çıkmak için lüks bir motoryat ve 30 metrenin üzerinde 3 Bodrum tipi ahşap gulet talebinde bulunduğu, Bodrum tatilinin yaklaşık bir hafta süreceği öğrenildi. 

Koyda çadır kuruldu 
Prens, Bodrum'un cennet koylarından Zeytinli Kahve'de çamlarla kaplı Rixos Otel'deki ilk günün büyük bölümünü villasında dinlenerek geçirdi. Faysal için, Rixos Otel'in bulunduğu koyda özel olarak güneşe karşı korumalı modern çadırlar yapıldı. Prens ve yakınlarının 45 metre uzunluğundaki "Moon Star" isimli süper lüks motoryat ile mavi yolculuğa çıkacağı belirtildi. 
Bu arada Rixos Otel'in güvenlik görevlilerinin, Bodrum-Milas karayolu kenarında durarak koyu izleyenleri güvenlik gerekçesiyle engellemeleri dikkat çekti. 




</TEXT>
</DOC>
