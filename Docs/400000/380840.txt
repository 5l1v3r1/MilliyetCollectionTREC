<DOC>
<DOCNO> 380840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko11.html </URL>
<DATE> 2005/09/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Babacan IMF-Dünya Bankası toplantıları bizim için önemli bir fırsat 
</HEADLINE>
<TEXT>

     Devlet Bakanı ve Başmüzakereci Ali Babacan, yarın Washington'da başlayacak IMF-Dünya Bankası Güz dönemi toplantılarının, özellikle Türkiye'deki ekonomik ve siyasi gelişmelerin, dünya finans çevrelerine aktarılmasında ''önemli bir fırsat'' olduğunu söyledi. 
     Devlet Bakanı Babacan, IMF-Dünya Bankası Sonbahar dönemi toplantılarına katılmak üzere ABD'ye hareketinden önce, Esenboğa Havalimanı'nda açıklamalarda bulundu. 
     Babacan, toplantılarda 184 üye ülkenin büyük çoğunluğunun bakan seviyesinde temsil edileceği, aynı zamanda uluslararası finans kuruluşlarının yine özel sektör bankalarının, yatırım ve ticaret bankalarının en üst düzeyde temsil edildiği toplantılar olduğunu kaydetti. Bakan Babacan, şu bilgileri verdi 
     ''Bu özelliği ile de bu toplantılar, adeta bir uluslararası ekonomi ve finans fuarı niteliği de taşıyor. Bu toplantılara Merkez Bankası, Hazine, DPT, Maliye, BDDK, Kamu Bankalarından geniş bir heyetle katılıyoruz. Resmi toplantılarda Uluslararası Para Finans Komitesi ayrıca Kalkınma Komitesinin toplantılarına katılacağız. Burada uluslararası finans piyasası ve global ekonomi değerlendirilecek. 
     Bölgemizdeki değişim süreciyle ilgili bir toplantı yanında, Dünya Bankası Başkanı Paul Wolfowitz, IMF İcra Direktörleri Heyet Başkanı Rodrigo Rato ve IMF Birinci Başkan Yardımcısı Anne Krueger ile ayrı ayrı toplantılarım olacak.'' Ayrıca Yatırım Bankası Başkanı ve Avrupa Konseyi Kalkınma Bankası yetkilileri ile görüşeceğini belirten Babacan, ''bazı ülkelerin bakanları ile ikili temaslar gerçekleştirilecek. Amerikan Hazinesi ve Amerikan Dışişleri Bakan yetkilileri ile toplantılarımız olacak, üç ayrı yatırımcı konferansında Türkiye ile ilgili sunuşlar yapacağım. Ayrıca Türk Amerikan Konseyi'nde Amerikalı iş adamlarına hitaben yemekli bir toplantı olacak'' şeklinde konuştu. 
     Babacan, bunların haricinde 14 ayrı yatırım bankası ile birebir görüşmeleri olacağını vurgularken, ''yani yaklaşık 2.5 günlük bir süre içinde, 30'u aşkın toplantı söz konusu olacak'' dedi. 
     Bakan Babacan, bu toplantılar ve mümkün olan her ortamda, Türkiye ile ilgili gelişmeleri, ilk elden yatırımcılar ve finans dünyasına tanıtma, anlatma imkanları olduğunu da kaydetti. 
     
     "1 VE 2'İNCİ GÖZDEN GEÇİRME BİRLEŞTİRİLEDEBİLİR" 

     Devlet Bakanı ve Başmüzakereci Ali Babacan, IMF ile stand-by kapsamında yürütülen 1 ve 2'inci Gözden Geçirme çalışmalarının gündemi ile bu konuların tamamlanmasının zamanlama olarak birbirine yakın olması halinde, ikisinin birleştirilebileceğini bildirdi. 
     Babacan, "ikisi gözden geçirmeler , ayrı ayrı da yapılabilir. Ama birleşme ihtimalini ben daha yüksek görüyorum" dedi. 
     Babacan, ABD'ye hareketi öncesi Esenboğa Hava Limanı'nda açıklamalarda bulundu, gazetecilerin sorularını yanıtladı. 
     Babacan bir soru üzerine, stand by ve program çerçevesinde yapılacak çalışmalar konusunda daha önce de bilgi verdiklerini, niyet mektubunun da yaz başında açıklandığı hatırlattı. 
     Burada bankacılık ve sosyal güvenlik yasasının bulunduğunu kaydeden Babacan, bunların Meclis'ten geçmesi gerekeceğini, Meclis açıldıktan sonra bu tasarıların gündemin ilk sıralarında yer alınmasını beklediklerini söyledi. 
     Ayrıca 2005 bütçesi ile ilgili değerlendirmeler ve 2006 bütçe hazırlıklarının olduğunu da belirten Babacan, şöyle devam etti 
     "Yeni bankacılık yasası çıktıktan sonra, BDDK'nın bu yasa ile ilgili ikincil düzenlemeler konusunda öncelikleri ve planını açıklaması gerekiyor. 
     Maliye Bakanlığı'nın üzerinde çalıştığı kurumlar vergisi yasası var. Gelir vergisi yasası var. Bu gelir vergisi yasasının temel unsurlarının belirlenmesi ve kurumlar vergisi tasarısının Meclis'e sevk edilmesi gerekiyor. Kamu Mali Yönetim ve Kontrol Yasası ile ilgili ikincil düzenlemelerin Maliye tarafından yapılması gerekiyor. Yani önümüzde oldukça yüklü bir gündem söz konusu. IMF heyeti ile bu hafta ortalarına kadar devam eden görüşmelerimizde, tüm bu konuları masaya yatırdık." 
     
     IMF HEYETİ TEKRAR DAVET EDİLECEK 

     Her bir konuda çok önemli ilerlemeler kaydettiklerini. Washington toplantıları sırasında da bu konularla ilgili görüşmelere devam edileceğini vurgulayan Bakan Babacan, "Türkiye döndükten sonra tüm bu bahsettiğim konularda belli bir noktaya geldiğimizde, Fon heyetini tekrar davet edeceğiz. En son Ankara'daki temasları sonucunda bahsettiğimiz gündemi tamamlamış olacağız" diye konuştu. 
     
     GÖZDEN GEÇİRMELERİN BİRLEŞTİRİLMESİ 

     IMF ile "1 ve 2'inci gözden geçirmelerin birleştirilip birleştirilmeyeceğine" ilişkin olarak da Babacan, şunları söyledi 
     "Bu saydıklarımın hepsi, hem 1 hem de 2'ncisinin içindeki konular. Biz bunların kronolojisine göre, hangisini ne zaman tamamlarsak, ona göre bu gözden geçirmeler de tamamlanmış olacak. Eğer zamanlama olarak 1 ile 2'inci gözden geçirme gündemi ve bu konuların tamamlanması birbirine yakın olursa ikisi birleştiriledebilir açıkçası. Tek bir şekilde de yapılabilir. Yok zaman olarak birbirinden farklı zamanlarda tamamlanacak olursa da, ikisi ayrı ayrı da yapılabilir. Ama birleşme ihtimalini ben daha yüksek görüyorum. Eğer Meclis sürecinde tahminimiz ötesinde bir gelişme olmazsa, bu çalışmaların yaklaşık, paralel şekilde, benzer zamanlarda biteceğini tahmin ediyorum." Babacan sonuçta, zamanlamanın Türkiye'nin elinde olduğunu, Türkiye bu çalışmaları ne kadar çabuk bitirebilirse, gözden geçirmelerin de o kadar çabuk tamamlanmış olacağını kaydetti. 
     
     "FAİZ DIŞI FAZLA HEDEFİ İLE İLGİLİ HİÇ BİR ENDİŞEMİZ YOK 

     Devlet Bakanı ve Başmüzakereci Ali Babacan, Faiz Dışı Fazla hedefi ile ilgili endişeleri olmadığını vurgularken, "hatta şu andaki tahminlerimize göre, yüzde 6.5'in de üzerinde bir faiz dışı fazlaya doğru gidiyoruz" dedi. 
     Devlet Bakanı Babacan, IMF-Dünya Bankası Yıllık Toplantılarına katılmak üzere ABD'ye hareketinden önce, Esenboğa Havalimanı'nda açıklamalarda bulundu, gazetecilerin sorularını yanıtladı. 
     Babacan bir gazetecinin, "petrol fiyatlarındaki artışın makro ekonomik dengeler üzerindeki etkisini" sorması üzerine, "petrol fiyatlarındaki artış nedeniyle, toplam enerji faturamız 7 milyar dolar arttı" yanıtını verdi. 
     Babacan ayrıca, enflasyonun bu yıl yüzde 8'in altında gerçekleşebileceğini belirtirken, "petrol fiyatları geçen seneki ortalamalarda devam etseydi, enflasyon bu sene yüzde 1-1.1 daha az çıkacaktı" şeklinde konuştu. 
     
     CARİ AÇIK VE FAİZ DIŞI FAZLA... 

     Cari Açık nedeniyle, faiz dışı fazla hedefini korumaya devam edeceklerinin altını çizen ve Cari Açık endişesi nedeniyle bu yıl yüzde 6.5'lik faiz dışı fazla uygulamasına devam ettiklerini hatırlattı. 
     Babacan, "Cari Açık endişesi olmasaydı, bu sene yüzde 5.5 oranında bir faiz dışı fazla, borçların sürdürülebilmesi açısından yeterli olabilirdi" dedi. 
     Cari Açık ile ilgili problemlerin henüz çözülmediğine işaret eden Babacan, bu nedenle sıkı bütçe politikasına devam etmek durumunda olduklarını kaydetti. 
     Faiz dışı fazla'nın yüzde 5'inin bütçeden, yüzde 1.5'inin de diğer kamudan gelmesini beklediklerini belirten Babacan, bütçedeki bazı harcama kalemlerinde, daha önceden öngörülenden daha az harcama gerçekleştiğinin görüldüğünü, bunun bir sebebinin "ortalama kur düzeyinin" öngörülenden daha düşük seyretmesi, diğerinin ise teknik sebeplerle "bazı ödeneklerin kullanılamayacak olması" olduğu vurguladı. 
     
     VERGİ ARTTIRMA VE GELİR TEDBİRİ YOK... 

     2005 bütçesiyle ilgili, kesinlikle bir vergi arttırma ve gelir tedbirinin olmadığını anlatan Babacan, ancak bütçede kullanılamayacak ödeneklerle, bütçeden daha fazla gerçekleşecek ödenekler arasında dengelenme meydana gelebileceğini vurguladı. 
     Babacan, ödenekler arası kaydırmaları, yeni bir sıkıntıymış gibi yansıtmanın son derece yanlış olduğunu da ifade etti. 
     Babacan, 2005 bütçesi ile ilgili nihai tahminin de, 2006 bütçesinin meclise sevki sırasında netleşeceğini hatırlattı. 
     Başarılı bir mali disiplin uyguladıklarının altını çizen Babacan, "yalnızca Türkiye Cumhuriyeti'nin değil, gelişmekte olan ülkelerin tarihinde de görülmemiş bir mali disiplin görülüyor. 3-4 yıl arka arkaya yüzde 6.5 faiz dışı fazla verildiği görülmemiş" şeklinde konuştu. 
     
     IMF-REFORMLAR VE TBMM... 

     Babacan, IMF ile imzalanan Stand-by anlaşması çerçevesinde gerçekleştirilen gözden geçirme çalışmalarının uzamasına ilişkin soruya karşılık, gözden geçirmelerin ilan edilen zamanlarda bitmesini arzu ettiklerini, ancak TBMM ile ilgili konularda, Niyet Mektubu'na sadece beklentilerini yansıttıklarını, Meclis adına bir tarih belirtmelerinin mümkün olmadığını kaydetti. 
     Toplumun tüm kesimlerini ilgilendiren önemli reformlarda, acele bir şekilde yapmaktansa, bir kere dikkatli şekilde yapmanın daha iyi olduğunu vurgulayan Babacan, bu süreçteki Sosyal güvenlik reformunun önemli bir reform olduğunu kaydetti. 
     Babacan sosyal güvenlik reformuna ilişkin ise şöyle dedi 
     "Meclis açıldıktan sonra, en kısa zamanda bu reformların yasalaşmasını bekliyoruz. Zaten son ana komisyon olan Plan Bütçe Komisyonunda en ön sırada, buradan genel kurula iner ve mümkün olan en kısa sürede tamamlanır." Kısa vadede IMF, uzun vade ise AB ile olan ilişkilerin Türkiye'yi daha uzun vadeli öngörülebilir bir çerçeveye oturduğunu vurgulayan Babacan, uluslararası sermayenin de bu nedenle Türkiye'yi tercih ettiğini kaydetti. 
     
     AB İLE MÜZAKERELER VE MÜZAKERE HEYETİ... 

     Öte yandan Bakan Babacan, "AB Genel Sekreterliği koltuğunun boşalmasına" ilişkin soruya karşılık, AB Genel Sekreterliği ile ilgili henüz boşalan bir koltuk olmadığını, Murat Sungar'ın fiilen istifa tarihinin 30 Eylül olduğunu hatırlattı. Babacan, "bu tarihten sonra, AB Genel Serketerliği'ne uygun bir atama yapılacaktır" dedi. 
     AB ile müzakerelere hazırlık konusunda geniş bir bilgilendirme toplantısını 3 Ekim'den hemen sonra yapacaklarını belirten Babacan, müzakerelere dönük çalışmaların hızlı şekilde devam ettiğini ve müzakere heyetinin hemen hemen oluşmuş durumda olduğunu bildirdi. 
     Babacan, "çalışmaları sessiz şekilde devam ediyoruz. 3 Ekim'den sonra, hem müzakere ile ilgili yapılanma nedir Kamu kuruluşları bu süreçte nasıl yer alacaktır Sivil toplum kuruluşlarının katkısı nasıl sağlanacaktır Bu konularda çok detaylı bir bilgilendirme yapacağız" şeklinde konuştu. 
     Babacan, AB Müzakere süreci öncesine ilişkin soru üzerine, kendileri için Müzakere Çerçeve Belgesi'nin önemli olduğunu, halen taslak halinde olan Müzakere Çerçeve Belgesi'nin son halini görmeden bir yorum yapmanın doğru olmayacağını ifade etti. 
     
     "ERMENİ KONFERANSI"NA DURDURMA 

     Babacan, "İmparatorluğun Çöküş Dönemi'nde Osmanlı Ermenileri Konferansı"nın İstanbul 4. İdare Mahkemesi'nce durdurulması kararı hakkındaki soruya karşılık, bu karara üzüldüklerini söyledi. 
     Türkiye'de düşünce özgürlüğünün, ifade özgürlüğünün daha da ilerlemesi gereken bir dönemde, ifade edilmemiş, ortaya konulmamış düşüncelerin baştan önüne geçmenin, demokratik bir anlayışla, Türkiye'nin yakalamaya çalıştığı insan hakları ve özgürlükler standartlarıyla bağdaştığını düşünmenin pek mümkün olmadığını ifade eden Babacan, şunları kaydetti 
     "Maalesef 3 Ekim tarihi yaklaştıkça, hem içeriden hem dışarıdan acaba nasıl olur da Türkiye'nin içine gireceği bu bambaşka ortamı engelleyebiliriz, Türkiye'yi nasıl bu yakaladığı fırsatlardan mahrum edebiliriz çabaları, maalesef içeride de, dışarıda da söz konusu. Ben şunu da ifade etmek istiyorum biz AB'ye tam üye olabilmek için müzakere sürecini niye istiyoruz, Bu reformları neden arzu ediyoruz sorusunun cevabını, belki de bir ölçüde görmüş olduk. Türkiye artık yazılı kuralların uygulandığı, uygulamanın da bir yerlerde yazılı olduğu bir ülke olmak durumundadır. Çok daha yüksek standartları hep beraber yakalamak zorundayız. 
     Hele hele üniversite gibi özgür düşüncenin tam olarak hakim olması gereken bir kurumda, akademisyenlerin özgürce tartışarak daha iyiyi, daha doğruyu bulması gereken bir ortamda bunların olması bizi açıkçası üzüyor." 
     
</TEXT>
</DOC>
