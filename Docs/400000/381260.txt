<DOC>
<DOCNO> 381260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/dunya/axdun01.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Gazze'yi havadan vurdu 
</HEADLINE>
<TEXT>



İsrail geçtiğimiz günlerde 38 yıllık işgale son vererek çekildiği Gazze'ye dün 2 ayrı hava operasyonu düzenleyerek, içinde HAMAS militanlarının bulunduğu 2 otomobili füzeyle havaya uçurdu. Saldırıda 4 militanın öldüğü bildirildi. 
İsrail, operasyonu Filistinli grupların 5 İsraillinin yaralanmasıyla sonuçlanan Sderot kentine yönelik roket saldırısına karşılık olarak düzenledi. İsrail helikopterleri, Gazze Şeridi'ndeki HAMAS'ın silah atölyesi olduğu söylenen 3 binaya da füze attı. İsrail topraklarına düzenlenen 30 kadar füze saldırısının ilk beşinin sorumluluğunu İslami Cihad, ötekilerini de HAMAS üstlendi. İsrail Radyosu, Savunma Bakanı Şaul Mofaz'ın orduya Gazze Şeridi'nde bir dizi operasyon yapması ve Filistinli radikal gruplara ait yerleri vurması emrini verdiğini bildirdi. 



</TEXT>
</DOC>
