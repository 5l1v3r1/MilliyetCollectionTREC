<DOC>
<DOCNO> 384460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun38.html </URL>
<DATE> 2005/10/06/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
İran, Irak'taki bombalı saldırılara karıştığı iddialarını yalanladı 
</HEADLINE>
<TEXT>

     Tahran yönetimi, Irak'taki İngiliz askerlerine yönelik saldırılara İranlılar'ın karıştığı iddialarını yalanladı. 
     İran Dışişleri Bakanlığı sözcüsü Hamid Rıza Asefi, devlet televizyonuna yaptığı açıklamada, İngiltere Başbakanı Tony Blair'in İran ile ilgili ifadelerini ''yersiz'' bulduğunu söyledi. 
     Bir İngiliz yetkilinin de dün buna benzer iddialarda bulunduğunu anımsatan Asefi, ''İngiltere, Basra'da ve Irak'ın diğer bölgelerindeki olaylarda rolünün ortaya çıkmasından sonra kamuoyunu yanıltmak için İran aleyhine bu iddiaları ortaya atıyor'' dedi. 
     Asefi, İngiliz yetkililerinden, iddialarıyla ilgili ellerinde belge varsa açıklamalarını istedi. 
     Irak Başbakanı İbrahim Caferi de İran televizyonuna yaptığı açıklamada, ''İran ve Irak arasındaki mevcut sağlam ilişkilerden gurur duyduklarını'' söyledi. 
     Bazı ülkelerin İran ve Irak arasındaki dostane ilişkileri bozmak istediğini ifade eden Caferi, buna izin vermeyeceklerini belirtti. 
     Blair, bugün, Irak Devlet Başkanı Celal Talabani ile düzenlediği basın toplantısında, son zamanlarda Irak'ta İngiliz askeri ve diğer çokuluslu güce yönelik saldırılarda yeni bir patlayıcının kullanıldığını, bu patlayıcının yapısının İran'dan ya da Hizbullah'tan kuşku duyulmasına yol açtığını söylemişti. 
     
</TEXT>
</DOC>
