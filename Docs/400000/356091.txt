<DOC>
<DOCNO> 356091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/axspo01.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Para konuşmam' 
</HEADLINE>
<TEXT>


Terim, "Ay-Yıldızla pazarlık olmaz" diye ücretini federasyona bıraktı. Yönetimin, 110 milyar lira aylık bağlayacağı bildirildi 

HALİL ÖZER 


Milli takımların yeni patronu Fatih Terim'in alacağı ücret, önceki gün yapılan yönetim kurulu toplantısında masaya yatırıldı. Ancak tecrübeli hoca, "Eğer ortada Ay - Yıldız varsa pazarlık olmaz" yanıtıyla herkesi şaşkınlığa uğrattı. 
Fatih Terim, yönetim kurulu üyelerine "Ben ortada milli takım varsa bir liranın lafını etmem. Para asla konuşmam. Bu tamamen yönetimin konusudur" ifadesini kullandı. Ay - Yıldızlı hocanın, Başkan Levent Bıçakcı ile Bodrum'da yaptığı toplantıda da aynı yanıtı verdiği bildirildi. 
Levent Bıçakcı yönetiminin ilk buluşmada hocanın alacağı ücreti belirleyeceği, ancak 110 milyar lira aylıkla birlikte, 5 yıl için kendisine 4.1 trilyon lira ödenmesinin düşünüldüğü öğrenildi. 


</TEXT>
</DOC>
