<DOC>
<DOCNO> 373551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sondun17.html </URL>
<DATE> 2005/08/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ve Irak'ta anayasa meclisten geçti 
</HEADLINE>
<TEXT>

     Irak anayasası taslağını kaleme alan komitenin üyeleri, taslağın son şeklini bugün öğleden sonra toplanan mecliste okudu. 
     Bir meclis kaynağı, okunmasının, anayasanın otomatikman kabulü anlamına geldiğini bildirdi. 
     Meclis oturumu TSİ 14.00'te başladı. Anayasa komitesi başkanı Şeyh Humam Hammudi, daha sonra komite üyelerinden taslağı okumalarını istedi. 
     Taslağın nihai şeklinin, 22 Ağustos'ta meclise sunulandan pek farklı olmadığı bildirildi. 
     Son versiyonda da ilki gibi ''demokratik, parlamenter ve federal Irak''tan söz ediliyor, ancak İslamiyet'in ''yasaların esas kaynağı'' olduğu yolundaki eski ibarenin ''önde gelen kaynak'' olarak değiştirildiği belirtildi. 
     7. maddenin, Sünni müzakerecilerin isteğine uygun şekilde ''Baas partisinin kapatılması'' değil, ''Saddam Hüseyin'in Baas'ının kapatılması'' olarak değiştirildiği kaydedildi. 
     Nihai metinde, Irak'ın İslam dünyasına ait olduğu, sadece ''Irak Araplarının Arap ulusunun parçası olduğu'' ifade ediliyor. Sünniler, Irak'ın Arap ve İslam aleminin parçası olduğunun metne yazılmasında ısrar ediyorlardı. 
     Şeyh Hammudi, açılış konuşmasında, anayasa metninin ''özgürlükleri, eşitliği, kadın haklarını, siyasal, toplumsal ve kültürel hakları uluslararası sözleşmelere uygun şekilde güvence altına aldığını'' söyledi. 
     Anayasa konusunda anlaşmazlık noktaları bulunmasının doğal olduğunu da kaydeden Hammudi, bazı anlaşmazlık konularının çözümünün, müstakbel meclise bırakıldığını belirtti. 
     Anayasa komitesi üyesi Şeyh Celalettin Essagir, AFP muhabirine, meclisin yeni metni oylayarak kabul etmesine ihtiyaç olmadığını, zira meclisin 22 Ağustos'ta eski anayasa metnine yeşil ışık yakmış olduğunu söyledi. 
     Essagir, ''Meclisin ve komitenin görevi, 15 Ekim'deki referandumda kabul edilmesini sağlamak için anayasayı Irak halkına anlatmaktır'' dedi ve milyonlarca nüsha basılacak metnin bütün ülkede dağıtılacağını belirtti. 
     
     TALABANİ ANAYASA HAZIR, REFERANDUMA SUNULACAK 

     Irak Devlet Başkanı Celal Talabani, anayasanın hazır olduğunu ve referanduma sunulacağını bildirdi. 
     Anayasa komitesinin oy çokluğuyla anayasa taslağını kabul ederek meclise sunmasının ardından açıklama yapan Talabani, öngörüldüğü gibi "anayasanın 15 Ekim'de düzenlenecek referandumda halkoyuna sunulacağını" belirtti. 
     
</TEXT>
</DOC>
