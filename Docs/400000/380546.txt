<DOC>
<DOCNO> 380546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko10.html </URL>
<DATE> 2005/09/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Metro FM, 22 milyon 850 bin dolara satıldı 
</HEADLINE>
<TEXT>

     Tasarruf Mevduatı Sigorta Fonu'nun satışa çıkardığı Star Medya Grubu'na ait Metro FM'in satış ihalesi bugün yapıldı. 
     Metro FM ihalesini, 22 milyon 850 bin dolar dolar ile en yüksek teklifi veren Pasifik Televizyon ve Radyo İşletmeciliği kazandı. Pasifik Televizyon'un yönetiminde, dünkü ihaleyi kazanan Kanadalı CGS Grubu bulunuyor. 
     TMSF'nin Esentepe'deki merkezinde gerçekleştirilen ihalede, muhammen bedeli 15 milyon 500 bin dolar olarak belirlenen Metro FM satışa sunuldu. Kapalı tekliflerin alınmasının ardından açık artırma 10 milyon dolardan başladı. 
     
     Üç şirket yarıştı 

     Radyonun ihalesi için daha önce idari belgelerini teslim eden 4 kuruluş arasında yer alan 3 Numara Radyo ve Televizyon Yayıncılık A.Ş., yapılan inceleme sonucu, belgelerindeki eksiklikler nedeniyle ihaleye giremedi. İhaleye Popüler Televizyon ve Radyo İşletmeciliği A.Ş., Merkez Radyo İşletmeciliği Sanayi ve Ticaret A.Ş. ve Pasifik Televizyon ve Radyo İşletmeciliği A.Ş. katıldı. 
     Son derece çekişmeli geçen pazarlık sonucunda ihaleyi Pasifik Televizyon ve Radyo İşletmeciliği kazandı. 
     Öte yandan dün TMSF'nin 18 milyon 500 bin dolar muhammen bedelle satışa çıkardığı Super FM için gerçekleştirilen açık artırmayı, 33 milyon 100 bin dolar ile CGS Televizyon ve Radyo Yayıncılığı Tic. A.Ş kazanmıştı. 
     Böylece Kanadalı CGS Grubu, Fon Kurulu'nun onay vermesi durumunda Uzanlar'a ait Metro FM ve Super FM'in yeni sahibi olacak. 
     İki radyo toplam muhammen bedeli geçti 
     Tasarruf Mevduatı Sigorta Fonu'nun TMSF satışa sunduğu Star Medya Grubu şirketleri arasında yer alan 7 radyonun toplam 50 milyon 590 bin dolarlık muhammen bedeli, Süper FM ile Metro FM'e verilen tekliflerle aşıldı. 
     İki radyonun satış ihalesinde verilen en yüksek tekliflerin toplamı, 55 milyon 950 bin dolar olarak gerçekleşti. 
     TMSF'nin, Star Medya Grubu şirketlerinden Metro FM'nin satışı için düzenlediği ihale, dün yapılan Süper FM ihalesindeki gibi çekişmeli geçti. TMSF'nin Esentepe'deki merkezinde gerçekleştirilen ihalede, Metro FM 15 milyon 500 bin dolarlık muhammen bedelle satışa sunuldu. 
     Radyonun ihalesi, Popüler Televizyon ve Radyo İşletmeciliği A.Ş., Merkez Radyo İşletmeciliği Sanayi ve Ticaret A.Ş. ve Pasifik Televizyon ve Radyo İşletmeciliği A.Ş.'nin kapalı zarfta yazılı tekliflerini vermesinin ardından açık artırma ile devam etti. 
     10 milyon dolarla başlayan ve hiçbir şirketin ara istemediği ihalede 85 kez bayraklar kaldırılarak, fiyat artışı yapıldı. 
     50 bin dolarlık artırımlarla devam eden ihalede, en yüksek artış dilimini 16 milyon 100 bin dolardan 16 milyon 700 bin dolara çıkaran Merkez Radyo İşletmeciliği Sanayi ve Ticaret A.Ş. masası oldu. 
     
     İHALEDE İTİRAZ 

     22 milyon dolar seviyelerine kadar üç şirketin teklif verdiği ihalede, en son Pasifik Televizyon ve Radyo İşletmeciliği A.Ş.'nin verdiği 22 milyon 200 bin dolarlık teklifin ardından müzayede yöneticisi, Popüler Televizyon ve Radyo İşletmeciliği A.Ş. masasının 22 milyon 300 bin dolarlık teklifini duymayıp Metro FM'i Pasifik Televizyon ve Radyo İşletmeciliği A.Ş.'ye ihale ettiğini söyleyince itirazlar geldi. Bunun üzerine komisyon üyeleri, katılımcılara bayrakları kullanmaları gerektiği uyarısını yaptı. 
     TMSF Başkan Yardımcısı ve İhale Komisyonu Başkanı Mehmet Çalışkan da olaya müdahale etti ve ihale 22.3 milyon dolarlık teklif düzeyinden devam etti. İhalede en son Pasifik Televizyon ve Radyo İşletmeciliği A.Ş.'nin verdiği 22 milyon 850 bin dolarlık teklifin üzerine çıkan olmayınca açık artırma sona erdi. 
     İhaleden sonra salonda katılımcılara açıklama yapan Mehmet Çalışkan, kurul onayına sunulmak üzere Metro FM'in Pasifik Televizyon ve Radyo İşletmeciliği A.Ş.'ye ihale edildiğini açıkladı. 
     Bu arada Çalışkan, en yüksek teklifi veren şirketin ismini karıştırıp, Popüler Televizyon ve Radyo İşletmeciliği A.Ş.'yi anons edince, bu kuruluşun masasındaki yetkililerce uyarıldı. 
     İhale sonrasında Pasifik Televizyon ve Radyo İşletmeciliği A.Ş. masasındaki yetkililer, isimlerini söylemekten ve açıklama yapmaktan kaçınırken, bir yetkili, detaylı açıklamanın daha sonra yapılacağını bildirdi. 
     
     İKİ İHALEDE 7 RADYONUN MUHAMMEN BEDELİ AŞILDI 

     Star Medya Grubu şirketlerinden Süper FM, Metro FM, Joy FM, Joy Türk FM, Rock FM, Radyo Alaturka ve Kral FM'in 50 milyon 590 bin dolar olan toplam muhammen bedelleri, 2 radyonun ihalesiyle aşıldı. 
     İhalesi dün yapılan Süper FM'e verilen 33 milyon 100 bin dolarlık teklif ile Metro FM'e verilen 22 milyon 850 bin dolarlık teklifin toplamı, 55 milyon 950 bin dolar olarak gerçekleşti. 
     
     SORULAR 

     İhale sonrasında gazetecilerin sorularını yanıtlayan TMSF Başkan Yardımcısı ve İhale Komisyon Başkanı Mehmet Çalışkan, fiyatı nasıl değerlendirdiğinin sorulması üzerine, kendileri için sürpriz olmadığını söyledi. 
     Çalışkan, "İhale sürecine dün Süper FM ile başladık biliyorsunuz. Dün de söylemiştim bu fiyatları bekliyorduk. Bizim için çok sürpriz fiyatlar değil. Medya grubu içinde Metro FM'in ihalesini tek başına değerlendirdiğimizde de 15 milyon 500 bin dolar muhammen bedeli vardı, 22 milyon 850 bin dolarla sonuçlandı. Bu tip, rekabet ortamının iyi hazırlandığı ihalelerde bu oranda artışlar gayet normaldir. TMSF'nin yaptığı ihalelerde bu tip fiyat artışları her zaman olagelmiştir" diye konuştu. 
     İki radyo için "yüksek fiyat geldiği" değerlendirmesini yapıp, bu rakamların Star TV için de beklenip beklenmeyeceğini soran bir gazeteciye Çalışkan, "Bu iki ihale gösterge olursa, Star TV ihalesinin de iyi geçeceğini düşünüyoruz. Zaten bir hafta sonumuz kaldı. Pazartesi günü hep beraber göreceğiz kimlerin ne fiyatlar verebileceğini..." yanıtı verdi. 
     
     CGS GRUBU'NUN ORTAKLIK YAPISI 

     Çalışkan, bir gazetecinin "CGS Grubu'nun ortaklık yapısı, iştirakler konusunda kamuoyunun açık ve net bilgiye ihtiyacı olduğunu" söylemesi üzerine, şunları kaydetti 
     "CGS'nin bize beyan ettikleri bir ortaklık yapısı var tabii ki ama TMSF, basına yatırım yapmak isteyen kuruluşların ortaklık yapısıyla çok fazla ilgilenmiyor. Bizim ilgilendiğimiz şeffaf bir ihale süreci olsun, iyi fiyatlar bulunsun ve RTÜK mevzuatına uygun kişilerin bu ihaleye katılmaları temin edilsin. 
     Bizim görevimiz burada bitiyor. Bundan sonrası, bizden sonra onay makamları var biliyorsunuz, açıklamayı ya ilgili şirket yapabilir ya da diğer kamu otoriteleri yapabilir, onların yetki alanları..." Çalışkan, Süper FM'in bedelinin peşin ödeneceğini, Metro FM'in bedelinin de peşin ödenmesinin beklendiğini dile getirdi. 
     Çalışkan, bir başka soru üzerine, "biz sadece bankacılık krizinin kamuya verdiği zararın telafisi için rekabet ortamını hazırlıyoruz. Bizim görevimiz katılımcılara uygun ortam yaratmaktır" dedi. 
     
</TEXT>
</DOC>
