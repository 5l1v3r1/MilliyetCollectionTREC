<DOC>
<DOCNO> 366773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo43.html </URL>
<DATE> 2005/08/03/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Aktuğ "Atacağımız golleri atamayınca turu geçemedik" 
</HEADLINE>
<TEXT>

     Trabzonspor Kulübü Başkanı Atay Aktuğ, Avrupa Şampiyonlar Ligi 2. ön eleme turunda Anorthosis Famagusta karşısında atabilecekleri golleri atamayınca turu geçemediklerini söyledi. 
     Aktuğ, maçın ardından yaptığı açıklamada, maçın stresli bir biçimde geçtiğini belirterek, "Stresli bir maç oldu. Atacağımız golleri atamayınca turu geçemedik" dedi. 
     Taraftarların maç sonunda yönetim kurulunu istifaya davet etmeleriyle ilgili olarak da Aktuğ, "Mağlup olunca birilerine kabahat bulunacak. Bu ya hoca, ya yönetim ya da futbolcu olur" dedi. 
     Anorthosis Famagusta Kulübü Başkanı Andreas Panteli ise Trabzonspor’un kendilerinden daha iyi bir takım olduğunu ifade ederek, "Çok zor bir gece ve maç geçirdik. Futbol böyledir. Bir taraf muhakkak kazanır" dedi. 
     Trabzon’un güzel bir şehir olduğunu da ifade eden Panteli, "Güvenlik güçlerinin görevlerini tam yaptıkları için mutluyuz. Maç da centilmence oynandı. Kazandığımız için mutluyuz" diye konuştu. 
     
</TEXT>
</DOC>
