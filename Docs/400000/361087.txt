<DOC>
<DOCNO> 361087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo10.html </URL>
<DATE> 2005/07/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Frank Ribery futbol şovuna Marseille formasıyla devam ediyor 
</HEADLINE>
<TEXT>

     Mehmet ÇİFTÇİ MARSİLYA, DHA 

      GALATASARAY’dan olaylı şekilde ayrılarak Fransa’nın Olympique Marseille Kulübü’ne transfer olan Frank Ribery, Marseille formasıyla çıktığı ikinci hazırlık maçında da gösterdiği performansla göz doldurdu. 
     Marseille’in Provence takımını 1-0 yendiği hazırlık maçında 7 numaralı forma ile ilk 11’de sahaya çıkan Ribery, sol kanattaki başarılı performansıyla teknik heyetin ve taraftarların beğenisini kazandı. Marseille taraftarları Fransız futbolcu için, "Ribery bizimdir" şeklinde tezahürat yaptı. 
     Frank Ribery, maç sonunda basın mensuplarına yaptığı açıklamada, Marsilya’da kafasının rahat olduğunu ve bir an önce ligin başlamasını istediğini ifade etti. Galatasaray ile ilgili sorulara cevap vermekten kaçınan Fransız futbolcu, sarı kırmızılı kulüple olan transfer sorununun bu hafta içinde sonuçlanacağını belirtti. 
     
</TEXT>
</DOC>
