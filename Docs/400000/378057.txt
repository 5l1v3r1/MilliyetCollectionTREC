<DOC>
<DOCNO> 378057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko23.html </URL>
<DATE> 2005/09/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Maliye Akaryakıt'tan alınan ÖTV tutarları değiştirilmedi 
</HEADLINE>
<TEXT>

     Maliye Bakanlığı, akaryakıt ürünlerinden alınan ve litre bazında hesaplanan özel tüketim vergisi ÖTV tutarlarını 1 Ocak 2005 tarihinden itibaren değiştirilmediğini hatırlatarak, bu nedenle ÖTV'nin fiyat içindeki payının son dokuz ayda azaldığını bildirdi. 
     Maliye Bakanlığı, ''Bugün itibariyle gelinen noktada, akaryakıt fiyatlarındaki dolaylı vergi yükü oranı, Avrupa Birliği ortalamasının altındadır'' dedi. 
     Bakanlık tarafından yapılan yazılı açıklamada, bazı yayın organlarında, son dönemlerde akaryakıt ürünlerinde yaşanan fiyat artışlarının vergi artışlarından kaynaklandığı yönünde haber ve değerlendirmelerin yer aldığı belirtildi. 
     Açıklamada, 1 Ocak 2005 tarihinden önce akaryakıt sektöründe satışa konu edilen ürün fiyatlarının ve dağıtım paylarının belirlenmesinde serbest piyasa kurallarının uygulanmadığı, dağıtım payları ile ürün fiyatlarının üst sınırının Bakanlar Kurulu tarafından belirlendiği hatırlatıldı. 
     Ancak 5015 sayılı Petrol Piyasası Kanunu ile 1 Ocak 2005 tarihinden itibaren akaryakıt fiyatlarının ve dağıtım paylarının piyasa dinamikleri ile arz-talep dengesi içinde serbestçe belirlenmesi uygulamasına geçildiği ve diğer gelişmiş ülke uygulamalarıyla paralellik sağlandığı ifade edilen açıklamada, şöyle denildi 
     ''Maliye Bakanlığı olarak serbest piyasaya geçiş sürecinde gerekli hazırlıklar yapılmış, bütçe hedefleri ve makro politikalara uygun olarak akaryakıt ürünlerinden alınacak ÖTV tutarları LPG hariç 1 Ocak 2005 tarihi itibariyle yürürlüğe konulmuştur. 
     Bu tarihlerden itibaren akaryakıt ürünlerinin ÖTV tutarlarında bugüne kadar hiçbir değişiklik yapılmamıştır.'' 
     
     MAKTU VERGİ 
     Akaryakıt ürünleri üzerinden alınan ÖTV'nin, fiyat üzerinden oran yöntemi ile hesaplanan bir vergi olmayıp satılan litre bazında maktu olarak hesaplanarak tahsil edilen bir vergi olduğu belirtilen açıklamada, litre bazında hesaplanan bu verginin 1 Ocak 2005 tarihinden itibaren değiştirilmediği vurgulandı. 
     Açıklamada, ''Bu nedenle ÖTV'nin fiyat içindeki payı tabloda da görüleceği üzere son dokuz ayda azalmıştır. Bugün itibariyle gelinen noktada, akaryakıt fiyatlarındaki dolaylı vergi yükü oranı, Avrupa Birliği ortalamasının altındadır'' denildi. 
     
</TEXT>
</DOC>
