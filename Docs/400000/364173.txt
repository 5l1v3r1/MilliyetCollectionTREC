<DOC>
<DOCNO> 364173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur35.html </URL>
<DATE> 2005/07/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Antalya'da nem oranı yüzde 70'e ulaştı 
</HEADLINE>
<TEXT>

     Hava sıcaklığının 33 dereceye, nem oranının yüzde 70’e ulaştığı Antalya’da, yerli ve yabancı tatilciler, deniz ve havuzlarda serinlemeye çalışıyor. Hayvanat bahçesindeki hayvanlar, görevlilerce yıkanarak serinletiliyorlar. 
     Antalya’daki aşırı sıcak ve nem, hem insanların hem de hayvanların yaşamını olumsuz etkiliyor. 
     Tatilciler deniz ve havuzlarda serinlemeye çalışırken, Antalya Büyükşehir Belediyesi’ne bağlı hayvanat bahçesindeki hayvanlar, görevlilerce üzerlerine su sıkılarak serinletilmeye çalışılıyor. 
     Antalya Hayvanat Bahçesi Veteriner Hekimi Ünal Şahin, AA muhabirine yaptığı açıklamada, özellikle yüksek rakımlarda yaşayan hayvanların yaz mevsiminde rahatsız olduklarını söyledi. 
     Ayı, geyik ve lama gibi hayvanların düzenli aralıklarla yıkandığını belirten Şahin, şöyle dedi 
     "Ayıların bulunduğu bölümde bir havuz var. Onlar sudan çıkmıyorlar. Ayrıca belirli aralıklarla sıcaktan etkilenen hayvanlarımızı hortumla yıkıyoruz. Sıcakların artmasının ardından hayvanat bahçemizdeki 20 bıldırcın telef oldu." Bu arada, tatil için Antalya’yı tercih eden yerli ve yabancı turistler, serinlemek için geldikleri su parklarında sunulan aktiviteleri ilgiyle izliyorlar. 
     
</TEXT>
</DOC>
