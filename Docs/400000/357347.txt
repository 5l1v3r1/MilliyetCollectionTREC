<DOC>
<DOCNO> 357347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko38.html </URL>
<DATE> 2005/07/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Türk Telekom özelleştirmesinin iptali için dava açıldı... 
</HEADLINE>
<TEXT>

     Türk Telekom'da örgütlü Haber Sen Sendikası, Telekomünikasyon Kurulu'nun, Türk Telekom hisselerinin altyapı mülkiyeti ile birlikte devredilmesini öngören kararının iptali için Ankara İdare Mahkemesi'nde dava açtı. 
     Telekomünikasyon Kurumu'na karşı bugün açılan dava ile Türk Telekom hisselerinin altyapının mülkiyeti ile birlikte devredilmesine ilişkin Telekomünikasyon Kurulu kararının iptali ve yürütmesinin durdurulması talep ediliyor. Türk Telekom hisselerinin yüzde 55'nin blok olarak satılarak, özelleştirilmek istenildiği ifade edilen dilekçede, özelleştirme halinde halen Türk Telekom'da çalışmakta olan kamu görevlilerinin nakil işlemi ile bir başka kuruma atanacakları, maddi ve manevi olarak ciddi olarak sıkıntıya düşecekleri belirtildi. 
     Özelleştirme İdaresi Başkanlığı'nın 25 Kasım 2004 tarihli ihale ilanı ile özelleştirme sürecinin başlatıldığı anımsatılan dilekçede, ihale ilanında, Türk Telekom'un yüzde 55 oranındaki hissesinin blok olarak satılacağı, kablo TV altyapısı ile bu altyapıya ilişkin mülkiyet ve işletim haklarının ihale kapsamı dışında olduğunun belirtildiği kaydedildi. İlanda, ihalenin kamuya kapalı bir toplantı ile bugün sonuçlandırılacağının dile getirildiği hatırlatılan dilekçede, özel mülkiyete tabi olması mümkün olmayan ana şebeke ve altyapının dava konusu karar ile mülkiyete tabi kılınıp özel bir firmaya devrinin sağlandığı ifade edildi. 
     Dilekçede, dava konusu karar ile ana telekomünikasyon şebekesi ve altyapısının mülkiyetinin sözleşme süresinin sonunda Türk Telekom'u özelleştirme yoluyla devralacak şirkete geçirilmesinin karara bağlandığı belirtildi. 
     Dilekçede, şu görüşler dile getirildi 
     ''Karara göre, özelleştirme sonrası yeni firmayla yapılacak 'imtiyaz sözleşmesi' süresinin sonunda ana şebeke ve altyapının mülkiyeti firmaya bırakılacaktır. 
     Mülkiyete tabi kılınan ve özel firmaya mülkiyetinin devri planlanan ana şebeke ve altyapı, esas itibariyle, kamu hizmetine özgülenmiş kamu hizmetiyle ilişkilendirilmiş bir kamu malı statüsündedir ve mülkiyete konu olamaz.'' Bunun, GSM şirketleri Turkcell, Telsim ve Avea ile imzalanan ''imtiyaz sözleşmesi'' hükümleri ile de sabit olduğu görüşü dile getirilen dilekçede, GSM şirketleri ile idare arasında imzalanan imtiyaz sözleşmesi hükümlerine göre, 25 yıllık işletim süresi sonunda, ana şebeke ve altyapının ''çalışır'' vaziyette, borçtan ari olarak kamuya devredileceği kaydedildi. 
     Dilekçede, ''GSM firmaların kendi kurdukları şebeke alt yapı bile kamuya devredilirken, kamu firması olarak kamu adına kullanılan ana şebeke ve altyapının özel firmaya mülkiyet devri yoluyla verilmek istenilmesinin hiçbir hukuki dayanağı bulunmamaktadır'' denildi. 
     Dilekçede, Telekom'un altyapısının işletmeciye bırakılmasının rekabete de aykırı olduğu ifade edildi. 
     
</TEXT>
</DOC>
