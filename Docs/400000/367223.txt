<DOC>
<DOCNO> 367223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/siyaset/siy04.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemaat vakıflarının güvencesi var 
</HEADLINE>
<TEXT>


Rum Patrikliğinin, "Çocuk kampı yapmamıza izin verilmiyor" şik yetine yanıt veren Vakıflar Genel Müdürü Yusuf Beyazıt, "8 Temmuz'da izin verdik" dedi 

Önder Yılmaz - Ankara 


Vakıflar Genel Müdürü Yusuf Beyazıt, Kınalıada Hristos Manastırı Vakfı'na el konulduğu iddiasıyla başlayan cemaat vakıfları tartışmasında bugüne kadar sürdürdüğü suskunluğunu bozdu. Patrikhane ile hükümet arasında gerginliğe dönüşen işlemlerin kilit ismi Beyazıt, Fener Rum Patriği Bartholomeos'un kamuoyunu yanılttığını belirtti. 
Beyazıt, "Bir vakfın hamiliğini genel müdürlüğü karalayarak yapmak vicdanla bağdaşmaz. Cemaat vakıfları sonsuza kadar güvencededir" diye konuştu. 

'Herkes için aynı şart var' 
Beyazıt, sorunun azınlık cemaatlerinin "yeni cemaat vakıfları kurmak" istemelerinden kaynaklandığını dile getirerek şunları kaydetti 
"Biz 1935'ten önceki tüm cemaat vakıflarını kabul ediyoruz. Ancak Türkiye Cumhuriyeti döneminde vakıf kurmak isteniyorsa, bu hükümlere uygun kurulur. Yani dini ve etnik bölücülüğe yol açacak ayrımcılığa girmeden vakıf kurulabilir. Cumhurbaşkanı, başbakan veya herhangi bir vatandaş hangi şartlarda vakıf kuruyorsa, azınlık cemaatleri de aynı şartlarda vakıf kurabilir. Patrik, 'Bize mülklerimizi devredelim diye belge imzalatmak istediler, çocuk kampı için izin vermediler' diyor. Hepsi gerçek dışı. Hristos Manastırı Vakfı, Vakıflar Genel Müdürlüğü'nün yönettiği mazbut temsilcisi olmayan vakıftır. Mülklerin tapusu vakıf üzerine kayıtlıdır. Bu mallar Fener Rum Patrikhanesi'ne ait değil. Mülkü devredin diye belge imzalatmamız da spekülasyon. 

'Herkes imzalıyor' 
Fakir ve Hasta Çocukları Yardım İçin Veliler Derneği'nin her yıl burada yaptığı çocuk kampını bu yıl da yapmak istediler. 24 Haziran'da, 11 Temmuz - 9 Eylül arası kamp için izin istediler. Biz de 8 Temmuz'da izin verdik. İmzalatmak istediğimiz şey, bünyemizdeki bir camiyi veya müzeyi kullanıma açtığımızda herkese imzalattırdığımız belgedir. 
Çocuklar bizim sorumluluğumuzdaki yere geldiği için, veli veya vasilerinden muvafakat alınması, kamp alanında güvenlik ve sağlık açısından her tedbirin alındığına ilişkin imzalanması gereken belgedir. Ayin yaparak, bu yazının, 'mülkümüzü elimizden alıyorlar' diye sunulmasını yadırgıyorum." 

AB Vakıf taslağı geri 

DIŞ HABERLER SERVİSİ 

AB Komisyonu, azınlık vakıfları hakkında düzenlemeleri içeren yeni yasa taslağının, Avrupa'nın dini özgürlükler konusundaki standartlarının gerisinde kaldığı yönünde Türkiye'yi uyardı. AB Komisyonu sözcüsü Amadeu Altafaj Tardio, dün düzenlediği bir basın toplantısında yaptığı açıklamada, AB'nin genişlemeden sorumlu komiseri Olli Rehn'in haziran ayı ortalarında yazdığı bir mektupla şik yetlerini dile getirdiğini ve Türkiye'nin de bunları ekim ayında görüşmeye söz verdiğini söyledi. Mektubun bir kısmını ele geçiren Reuters, "Dini azınlık vakıflarının yönetimi, mülk hakları ve tüzel kişilikleri ile ilgili ciddi sorunlar bulunduğu" ifadesinin yer aldığını yazdı. 


</TEXT>
</DOC>
