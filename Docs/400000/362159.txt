<DOC>
<DOCNO> 362159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur18.html </URL>
<DATE> 2005/07/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çobanı kurtardı, sürüye çarptı 
</HEADLINE>
<TEXT>

     Burdur’un Bucak İlçesi’nde, çobana çarpmamak için direksiyonu kıran sürücü, 30’un üzerinde küçükbaş hayvanın telef olmasına neden oldu. Kazanın ardından karayolunu kapatan köylüler, yaya ve hayvanların güvenli geçişi için alt geçit istediler. 
     AA muhabirinin aldığı bilgiye göre, Burdur yönünden Antalya yönüne giden Harun Öz idaresindeki 07 AEA 68 plakalı otomobil, Burdur-Antalya Karayolu Seydiköy yakınlarında, Adem Alkan ve kızı Tuğçe Alkan’ın yolun karşısına geçirmeye çalıştığı küçükbaş hayvanların bulunduğu sürüye çarptı. Otomobilin hurdaya döndüğü kazada, 30’un üzerinde keçi telef oldu. 
     Otomobil sürücüsü Öz, önüne çıkan küçük çobana çarpmamak için direksiyon kırınca, sürünün arasına girdiğini söyledi. 
     
     YOL KESTİLER 
     Kazayı duyan Seydiköy halkı, olay yerine gelerek kazaya tepki gösterdi. Aynı yerde meydana gelen kazalarda çok sayıda kişinin öldüğünü, küçük ve büyükbaş hayvanın telef olduğunu belirten Seydiköylüler, yolun duble yola çevrilmesinden sonra kazaların daha da artacağını öne sürdü. 
     Köy halkı, "kazaların önlenmesi için alt geçit yapılması" talebiyle Antalya-Burdur Karayolu’nu bir süre trafiğe kapattı. 
     Jandarma ve polis tarafından sakinleştirilen Seydiköy halkı, alt geçit yapılacağına dair söz alınca yolu trafiğe açtı. 
     
</TEXT>
</DOC>
