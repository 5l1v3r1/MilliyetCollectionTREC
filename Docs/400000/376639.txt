<DOC>
<DOCNO> 376639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yazar/toruner.html </URL>
<DATE> 2005/09/08/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Türkiye'de yabancı bankalar 
</HEADLINE>
<TEXT>


Ülkemizdeki yabancı bankaların sayısı ve yoğunluğu, sektörde en çok tartışılan konulardan biri haline geldi. Hatırlanacağı üzere konuyu, bankalar kanununun hazırlanması sırasında ilk kez gündeme ben taşımıştım. Bu konuda, Bankacılık Düzenleme ve Denetleme Kurumu birkaç gün önce çok detaylı bir çalışma yayımladı. Çalışma, hem çeşitli istatistiki bilgilere ve uluslararası karşılaştırmalara yer veriyor hem de yabancı bankaların sektöre girişinin ülkemize ne gibi katkılar sağlayabileceğini irdeliyor. 
Yabancı bankaların sektöre girişinin sağlayacağı katkılar özetle şöyle 
Uluslararası sermaye hareketlerinin daha kolaylıkla gerçekleşebilmesi. Sektörün uluslararası sisteme daha kolay entegre olması. Türk bankalarının dış piyasalara erişiminin kolaylaşması. Kredi değerlendirilmesi gibi konularda bilgi birikiminin ve diğer teknolojilerin ülkemize daha kolaylıkla girişinin sağlanması. Sektörde verimliliğin artması. Kurumsal yönetişim ve risk yönetimi bakımından yabancı bankaların öncü rol üstlenmesi. Finansal hizmetlerdeki çeşitliliğin ve kalitenin yükselmesi. Kriz dönemlerinde yabancı bankaların iştirak ettikleri bankaları koruyarak, prestij kaybını önlemeleri. Yabancıların girmesiyle, yabancı ortağı olmayan bankaların da marka ve piyasa değerlerinin yükselmesi. Hisseleri borsada alınıp satılan Türk bankalarının piyasa değerlerinin, olması gereken gerçek seviyelere çıkabilmesi. 
Yabancı bankaların sektöre girişinin muhtemel sakıncaları ise şöyle sıralanıyor 
Yurt içi tasarrufların yabancı şirketlere kullandırılma olasılığı.Yabancı bankaların bir kriz veya politik sıkıntı sırasında ülkeyi kolaylıkla terk edebilir olmaları.Yabancı bankaların kaliteli müşterilere yönelmeleri ve küçük ölçekli müşterilere kredi açılmasında isteksiz davranmaları.Yabancıların düşük fonlama maliyeti nedeniyle, Türk bankalarının rekabet gücünün gittikçe düşmesi ve giderek dramatik sonuçlarla karşılaşılabilmesi. 
Görüldüğü gibi, yabancı bankaların ülkemize girişinin faydaları da sakıncaları da var. Küreselleşmenin önlenemez boyutlara eriştiği ve her konuda uluslararası işbirliğinin kaçınılmaz olduğu bir ortamda, yabancı bankaların ülkemize girişine karşı olmak zor anlaşılır bir tutum olur. Ancak, bankacılık sektörüne yabancı girişi bazı sıkıntıları da beraberinde getiriyor. Bu sıkıntıları aşmanın yolu da yasaklamak veya kısıtlamak değil. 
Ülkemize girecek yabancı bankaların mutlaka sağlam bünyeli ve ekonomimize katkı sağlayabilecek olmaları lazım. Yani, seçici davranmalıyız. Dünyadaki yeni eğilim de böyle. 



</TEXT>
</DOC>
