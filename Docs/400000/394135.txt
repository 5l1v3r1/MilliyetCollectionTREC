<DOC>
<DOCNO> 394135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo08.html </URL>
<DATE> 2005/11/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Türkiye, en fazla galibiyeti 6 kezle İsviçre karşısında aldı... 
</HEADLINE>
<TEXT>

     2006'da Almanya'da düzenlenecek 18. Dünya Kupası finallerine gidebilmek için Avrupa elemeleri play-off baraj maçlarında İsviçre ile karşılaşacak Türkiye, rakibiyle daha önce 12 maç yaptı. 
     A Milli Futbol Takımı, bu maçlardan 6'sını kazanırken, 3'ünü yitirdi, 3 maçta da eşitliği bozamadı. 
     Toplam 15 gol atan ay-yıldızlı ekip, kalesinde de aynı sayıda gol gördü. 
     Türkiye ayrıca, 82 yıllık geçmişinde oynadığı 415 maç içinde en fazla galibiyeti, 6 kezle İsviçre karşısında aldı. 
     
     RESMİ MAÇLAR 
     Türkiye ile İsviçre A milli futbol takımlarının yaptıkları toplam 12 maçın 6'sını resmi karşılaşmalar oluşturdu. 
     2'si Dünya Kupası Eleme Grubu, 4'ü de Avrupa Şampiyonası Eleme Grubu maçı olmak üzere geride kalan 6 resmi maçta Türkiye 3, İsviçre ise 1 galibiyet alırken, 2 maç da eşitlikle sonuçlandı. 
     Resmi maçlarda Türkiye 8, İsviçre 5 gol attı. 
     
     DEPLASMANDA TEK YENİLGİ VAR 
     A Milli Futbol Takımı, İsviçre ile deplasmanda yaptığı 6 maçtan sadece 1'ini yitirdi. 
     Türkiye, İsviçre ile rakip sahada oynadığı 6 maçtan 2'sini kazanırken, 3'ünde berabere kaldı, toplam 5 gol atıp, 7 gol yedi. 
     
     SON RANDEVU TARİHE GEÇTİ 
     İki ülke A milli futbol takımlarını son kez karşı karşıya getiren maçta Türkiye, tarihi bir sonuca imza attı. 
     26 Nisan 1995'te, yarınki maçın yapılacağı Bern'de oynanan Avrupa Şampiyonası Eleme Grubu maçını Hakan Şükür ve Ogün Temizkanoğlu'nun golleriyle 2-1 kazanan Fatih Terim yönetimindeki milliler, 1996 yılında İngiltere'de düzenlenen Avrupa Şampiyonası finallerine, tarihinde ilk kez katılma şansını yakalama yolunda dev bir adım atmıştı. 
     Fatih Terim, ay-yıldızlı ekibin başında 10 yıl sonra Bern'de çıkacağı yarınki maçta bu kez, 2006 Dünya Kupası finallerine katılabilmek amacıyla, İstanbul'daki rövanş maçı için avantajlı bir skor arayacak. 
     
</TEXT>
</DOC>
