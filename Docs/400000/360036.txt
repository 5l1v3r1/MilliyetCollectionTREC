<DOC>
<DOCNO> 360036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun44.html </URL>
<DATE> 2005/07/11/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Kuzey Kore ABD tehdit etmezse, nükleer silaha ihtiyaç kalmaz 
</HEADLINE>
<TEXT>

     Kuzey Kore, ABD tarafından tehdit edilmemeleri durumunda nükleer silaha ihtiyaçları olmayacağını bildirdi. 
     Yaklaşık bir yıl aradan sonra hafta sonunda uluslararası silahsızlanma görüşmelerine katılma kararı alan Kuzey Kore'nin resmi yayın organında yer alan yorumda, ''ABD'nin ülkeyi tehdit etmemesi durumunda, Pyongyang'ın sonsuza kadar nükleer silaha sahip olma niyeti bulunmadığı'' ifade edildi. 
     Yorumda, ''ABD'nin nükleer tehdidi ve 'sistemi yıkma' şeklindeki düşmanca politikasını bırakması durumunda, Kuzey Kore'nin tek bir nükleer silaha ihtiyacı olmayacağı'' kaydedildi. 
     Kuzey Kore, cumartesi günü, ABD, Güney Kore, Çin, Japonya ve Rusya'nın dahil olduğu 6'lı nükleer görüşmelere 25 Temmuz haftasında yeniden başlamayı kabul etmişti. 
     Pyongyang, dördüncü turu yapılacak görüşmelere dönme kararını, Kuzey Kore Dışişleri Bakan Yardımcısı Kim Kye Gwan'ın, Çin'in başkenti Pekin'de ABD Dışişleri Bakan Yardımcısı Christopher Hill ile görüşmesinden sonra almıştı. 
     Kuzey Kore, bir yılı aşkın süredir görüşmelere katılmayı, ABD'nin düşmanca politikaları bulunduğu gerekçesiyle reddediyordu. 
     
</TEXT>
</DOC>
