<DOC>
<DOCNO> 378303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun17.html </URL>
<DATE> 2005/09/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Rum basını Amerikalılar Annan Planı’yla yeniden geliyor 
</HEADLINE>
<TEXT>

     Oshan SABIRLI DHA 

      KIBRIS Rum Kesimi’nde yayımlanan Fileleftheros gazetesi, "Amerikalılar Annan Planı’yla yeniden geliyor" başlığıyla, son gelişmeler ışığında Kıbrıs sorunuyla ilgili olarak Amerikalı ve İngiliz yetkililerin açıklamalarına yer verdi. 
     Gazetenin haberinde, Amerikalı yetkililerin Kıbrıs sorununun çözümüyle ilgili Annan Planı’nda ısrar ettiği, İngiliz yetkililerinse Kıbrıs sorunu çözümlenmeden, Güney Kıbrıs’ın AB üyeliğinin AB’de karmaşa ve sorunlara neden olduğunu düşündüğü ifade edildi. 
     TAK Haber Ajansı’nın Rum Fileleftheros gazetesine dayandırdığı habere göre, somut olarak ABD Dışişleri Müsteşar Yardımcısı Matt Bryza, Kıbrıs sorununa çözümün Rumlar tarafından reddedilen Annan Planı içinden gelmesi gerektiğini belirtirken, İngiltere’nin Ankara Büyükelçisi Peter Westmacatt ise Kıbrıs sorunu çözümlenmeden "Kıbrıs’ın AB üyeliğinin adada görmek istedikleri çözümün bulunmasına yardımcı olmadığını, mevcut durumun güvenlik ve AB çıkarlarının korunması dahil AB konularını karıştırdığını" söyledi. 
     
     RUM TARAFI TEDİRGİN 
     Rumlar, ABD’li yetkili Bryza’nin son dönemde Atina ve Ankara’ya ziyaretler gerçekleştirmesinden ve yaptığı açıklamalardan tedirgin. Bryza yaptığı açıklamalarda, ABD’nin Annan Planı’na dayalı iki bölgeli çözüm çerçevesinde Ada’nın yeniden birleştirilmesini desteklemeye devam ettiği mesajını da iletti. Bryza Annan Planı’nı reddeden Rumları cezalandırmaya çalışmadığını, ancak Annan Planı’nın ’oldukça adil’ olduğunu da söyledi. Gazete haberinde, Kıbrıs Türklerinin Annan Planı’nı kabul etmesi nedeniyle ABD’nin KKTC’yi güçlendirmeye devam edeceğinin Bryza tarafından ifade edildiği ve Amerikalı yetkililerin KKTC’ye ziyaretler gerçekleştireceğinin işaretini de verdiği savunuldu. 
     AB mevzuatına atıfta bulunarak Amerikalı vatandaşlar dahil herhangi bir ülke vatandaşının KKTC’ye ziyaretinde herhangi bir yasağın bulunmadığının da belirtildiği haberde, Bryza’nin Amerikan uçaklarının Kuzey Kıbrıs’a uçmadığını, gelecekte bunun gerçekleşmesini ummadığını da söylediği, ABD’nin ise Ada’nın kuzey kısmına doğrudan uçuşları teşvik etmediği, ancak bunu yapmak isteyenlerin cesaretini de kırmadığı da kaydedildi. 
     
     AÇIKLAMALARA TEPKİ GECİKMEDİ 
     Bryza’nın yaptığı açıklamalara Rum ve Yunan lobisinden tepki gecikmedi. ABD Hıristiyan Kardeşleri Cemiyeti’nin AHEPA ’Washington Club’da düzenlediği etkinlikte yapılan açıklamaları izleyen Elen-Amerikan Enstitüsü Kurucusu Evgemios Rossidis, ABD’nin bu politikalarını sert şekilde eleştirdi. Rossidis, ABD’nin, Türkiye’nin Kıbrıs’a ’işgalinden’ değil de ’müdahalesinden’ söz etmesinin ’kabul edilmez’ olduğunu öne sürdü. 
     
</TEXT>
</DOC>
