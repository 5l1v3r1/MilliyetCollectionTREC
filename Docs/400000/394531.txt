<DOC>
<DOCNO> 394531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/soneko07.html </URL>
<DATE> 2005/11/13/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İthalattaki artış mercek altında... 
</HEADLINE>
<TEXT>

     Güliz Demircan Yücel 

Yüksek kur, ucuz ithal girdi sağlayarak imalat sanayii üretimi ve ihracatı belirli ölçüde desteklemekle birlikte, makro dengeleri tehdit eder hale gelirken, ithalat artışını yavaşlatmak için çeşitli önlemler alınıyor. 
     Kurdaki yüzde 10'luk artış, ithalatı yaklaşık yüzde 5 oranında artırırken, ithalat artışını yavaşlatmak için, bu yıl 7 adet dampinge karşı kesin önlem alındı, 15 adet damping soruşturması açıldı. 
     Dış Ticaret Müsteşarlığı, ithalat artışını ''Dış Ticaretin Görünümü'' adlı raporunda mercek altına alırken, bu konuda alınan ve alınması gereken tedbirleri de belirledi. İthalat artışında, ekonomik büyümenin devam etmesi, imalat sanayi üretiminin artışı, Türk Lirası'nın yabancı paralar karşısında değerlenmeye devam etmesi, avro dolar paritesinin avro lehine seyretmesi ve başta ham petrol ve demir-çelik olmak üzere, emtia fiyatlarında yaşanan artışların payı bulunuyor. 
     İthalat artışını frenlemek için alınacak tedbirler, genel ve spesifik olmak üzere 2 şekilde kategorize edilirken, genel tedbirler içerisinde gümrük vergisi ayarlamaları, kur politikası yer alıyor. 
     Spesifik tedbirler içinde ise dampinge karşı önlemler, korunma önlemleri, referans fiyatlı gözetim uygulamaları bulunuyor. 
     
     İTHALATA KARŞI GENEL TEDBİRLER 
     Türkiye'nin, Gümrük Birliği nedeniyle sanayi ürünlerinde Ortak Gümrük Tarifesi AB'nin üçüncü ülkelere uyguladığı gümrük tarifesi hadlerini aşma imkanı bulunmuyor. 
     Reel kur değişimi de ithalat üzerinde önemli etkiler yaratırken, kurdaki yüzde 10'luk bir artış, ithalatı yaklaşık yüzde 5 oranında artırıyor. 
     Yüksek kur, ucuz ithal girdi sağlayarak imalat sanayi üretimini ve ihracatı belirli ölçüde desteklemekle birlikte, makro dengeleri tehdit ediyor ve ithalattaki artışın yavaşlaması için, aşırı değerli Türk Lirası'nın belirli ölçüde değer kaybetmesi gerekiyor. 
     
     SPESİFİK TEDBİRLER 
     Türkiye'de ithalat artışını yavaşlatmak için, bu yıl 7 adet dampinge karşı kesin önlem alındı, 15 adet damping soruşturması açıldı. Bu soruşturmaların 24 adetinin soruşturması yürütülüyor. Halen, 70 adet kesin, 2 adet geçici önlem yürürlükte bulunuyor. 
     Korunma önlemleri kapsamında, 5 ürün grubunda bazı ülkelere yönelik kota, 2 ürün grubunda ise tüm ülkelere yönelik fiyat kriterli kota uygulanıyor. 
     42 ürün grubunun ithalatı da fiyat kriterli gözetim uygulamasına tabi bulunuyor. 58 kategoride yer alan tekstil ürünlerinin ithalatı, ülke ayrımı olmaksızın kayda alma uygulamasına tabi bulunuyor. 
     3 ülke menşeli bazı tekstil kategorilerinin ithalatı gözetime, 5 ülke menşeli bazı tekstil kategorilerinin ithalatı ise kotaya tabi. 
     
     ÇİN'E KARŞI ÖNLEMLER 
     Çin Halk Cumhuriyeti ÇHC menşeli düz cam ithalatında korunma önlemi soruşturması başlatılırken, 42 kategoride yer alan Çin Halk Cumhuriyeti menşeli tekstil ve konfeksiyon ürünlerinin ithalatında da kota uygulanıyor. 
     Çin Halk Cumhuriyeti'nin DTÖ'ye Katılım Protokolü'nün 16. maddesi kapsamında, Çin Halk Cumhuriyeti menşeli ürünlere karşı miktar kısıtlaması uygulanması yönünde çalışmalar da başlatıldı. 
     
</TEXT>
</DOC>
