<DOC>
<DOCNO> 392443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur30.html </URL>
<DATE> 2005/11/05/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
TÜRSAB Başkanı Ulusoy, "Turizm, yerli vatandaşlarla gelişir" 
</HEADLINE>
<TEXT>

     Türkiye Seyahat Acenteleri Birliği TÜRSAB Başkanı Başaran Ulusoy, ''Turizmi yalnız dışarıdan gelenle değil, kendi vatandaşlarımıza yönelik çalışmalarla da yapmamız gerekir'' dedi. 
     Ulusoy, Kültür ve Turizm Bakanı Atila Koç ile birlikte geldiği Aydın'da gazetecilere yaptığı açıklamada, 75 milyona koşan Türkiye'de 30 milyon insanın gezmesi gerektiğini belirtti. 
     Turizmden her ilin kendi nasibini alabileceğini anlatan Ulusoy, şöyle konuştu 
     ''Turizmi yalnız dışarıdan gelenle değil kendi vatandaşımıza yönelik çalışmalarla da yapmamız gerekir. Her il kendi kültürel varlığını, kendi açık hava müzesini, yiyeceğini, giyeceğini, kendi sanatını satabilip tanıtımını yapabilmelidir. Aydın da Denizli de Van da Diyarbakır da turizmden nasibini almalı. 
     Herkesin nasibini alabilmesi için basına görev düşüyor. Sadece Aydın değil Ege Bölgesi tanıtılmalı. Aydın'da çok şaşırtıcı rakamlar aldım. 35 senedir turizmin içindeyim burada karşılaştığım jeotermal ısı derecesine rastlamadım. Ben bunu bilmiyorsam ülke insanının bilmemesi doğaldır.'' Türkiye'de turizmin artık 1-2 yıllık değil iki tane 5 yıllık planla 2010-2015 yılına kadar hedefini ortaya koyması gerektiğini belirten Ulusoy, ''Türkiye'nin geleceği turizm. Türkiye tarım politikasını iyi kullanabilirse ulaşım ve enerji kaynaklarını iyi kullanabilirse sıkıntı yaşamaz. Geçim standardımızı 15 bin dolara çıkardığımız zaman AB, AB'nin olsun'' dedi. 
     İnsanların öncelikle kendi yörelerine sahip çıkması gerektiğini anlatan Ulusoy, kendilerinin örnek yatırım yaparak diğer yatırımcılara yardımcı olabileceklerini söyledi. 
     Ulusoy, ''İnciri tanıtamıyorsunuz, zeytini tanıtamıyorsunuz, zeytinyağınızı tanıtamıyorsunuz kestanenizi Bursa işliyor, cevizinizi tanıtamıyorsunuz, o zaman niye efelik taslıyorsunuz ''şeklinde konuştu 
     
</TEXT>
</DOC>
