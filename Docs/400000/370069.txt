<DOC>
<DOCNO> 370069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur39.html </URL>
<DATE> 2005/08/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Kısa pantolonlu, terlikli prens 
</HEADLINE>
<TEXT>

     Yaşar ANTER BODRUM Muğla , DHA 

BODRUM'da tatil yapan Suudi Arabistan Prensi Türki El Faysal, eşi ve çocuklarıyla çarşıyı gezip alışveriş yaptı. Kısa pantolonu, ayağında terlikleriyle dolaşan, sakalını kestiği görülen prensin kızları, Tarkan'ın CD'sini aldı. 
     İki hafta kadar önce yaşamını yitiren Suudi Arabistan Kralı Fahd'ın kardeşi Prens Türki El Faysal, 8 Ağustos'ta Suudi Arabistan Kraliyet Havayolları'na ait özel uçakla geldiği Bodrum'un Torba Koyu'nda Rixos Otel'e yerleşirken, gözlerden uzak kalmayı tercih etti. Eşi, kızları ve oğlu, 20 müzisyenle birlikte tatil yapan prens, genellikle villasında dinlendi. Prens bugün ilk kez ailesiyle birlikte Bodrum çarşısına gelip gezdi. 
     Üzerindeki çizgili tişört, kısa pantolon ve ayağında terlik olan, rahat hareketleriyle dikkat çeken Prens Türki El Faysal'ın uçaktan inerken görülen sakalını da kestiği görüldü. Bir hafta içinde Bodrum'un havasına uyduğu görülen Prens'in eşinin başındaki eşarp üzerine taktığı hasır şapkası, beyaz kıyafeti, hafif makyajlı yüzü dikkat çekti. 
     Bodrum İskele Meydanı, Kale Caddesi ve marina yolunda eşi ve çocukları ile yürüyüş yapan prensin Türk müziği ve Tarkan hayranı olan kızları, müzik marketten Tarkan'ın Dudu’ adlı albümünün CD'sini ve mağazalardan tişört satın aldı. Prens ve ailesi, Bodrum Kalesi önünde kendilerini bekleyen Türkiye'nin ilk ve tek Yelkenli Okul Gemisi STS Bodrum’a bindi. Tekneye gelişleri sırasında halkın ve turistlerin yoğun ilgisiyle karşılaşan Prens ve ailesinin korumaları, DHA muhabirlerini karşılarında görünce şaşırarak, görüntü alınmasını engellemeye çalıştı. 6 kamaralı, 35 metre uzunluğundaki, Bodrum tipi ahşap yat Bodrum STS Okul Gemisi'nin ön tarafında oturan Prens, sık sık gelen telefonlara yanıt verdi, neşeli tavırları gözden kaçmadı. 
     Prens ve ailesi Kaptan Mustafa Demiröz'ün kullandığı yatla daha sonra denize açıldı. Dalış tutkunu ve profesyonel dalış brövesine sahip olduğu belirtilen Prens Türki El Faysal'ın Orak Adası, Kara Ada, Poyraz Koyu, Sedir Adası ve Akvaryum Koyu'nda Aşkın Diving Dalış Okulu'ndan iki eğitmen ve sualtı arkeoloğu Aşkın Cambazoğlu'nun eşliğinde dalışlar yapıp yarın Bodrum'a döneceği ifade edildi. 
     
</TEXT>
</DOC>
