<DOC>
<DOCNO> 388555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/soneko33.html </URL>
<DATE> 2005/10/21/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Tüzmen 2008'de 100 milyar dolarlık ihracat hedefliyoruz... 
</HEADLINE>
<TEXT>

     Devlet Bakanı Kürşad Tüzmen, Türkiye'nin ihracat gelirini 63 milyar dolara çıkarttıklarını belirterek, yıl sonunda bu rakamın 72 milyar dolara ulaşacağını ve 2008 yılında 100 milyar dolarlık ihracat hedeflendiğini ifade etti. 
     Antalya Ticaret ve Sanayi Odası ATSO Meclis Toplantısı'na katılan Tüzmen, daha sonra Antalya Valisi Alaaddin Yüksel ve ardından da Antalya Büyükşehir Belediye Başkanı Menderes Türel'i ziyaret etti. Vali Yüksel'i ziyaretinde, kentin turizm ve tarım potansiyelinin yanı sıra aldığı yoğun göçe rağmen eğitimde de yüksek kaliteyi yakaladığını ifade eden Bakan Tüzmen, eğitimdeki kalitenin, uzmanlaşmış kalifiye işgücünü artıracağını kaydetti. Ziyarette Vali Yüksel, Tüzmen'e plaket sundu. 
     AK Parti İl Merkezi'ne geçen Tüzmen, burada partililerle bir araya geldi. Tüzmen, Antalya'nın, Türkiye'nin gelir getiren en önemli illerinden biri olduğunu kaydederek, ''Bu yıl 5 milyar dolar geliri sadece Antalya sağladı'' diye konuştu. 
     Göreve geldiklerinde 36 milyar dolar olan Türkiye'nin ihracat gelirini 63 milyar dolara çıkarttıklarını vurgulayan Bakan Tüzmen, yıl sonunda bu rakamın 72 milyar dolara ulaşacağını ve 2008 yılında 100 milyar dolarlık ihracat yapacağını ifade etti. 
     Özelleştirmenin hızla artması nedeniyle Türkiye'de yabancı sermayenin artık tartışılır hale geldiğini vurgulayan Tüzmen, ''2-3 sene evvel yabancı sermaye olmadığı için bu tartışmalar yoktu. Yabancı sermayeyle ilgili tartışmaları olumlu karşılıyorum. Tartışmalar sağlıklıdır'' dedi. 
     AB ile müzakerelerin başlamasının ardından ekonomide olumlu gelişmelerin tetiklendiğini ifade eden Tüzmen, ''42 senedir devam eden aşk hikayesinin nişan aşamasını tamamladık. Bakalım evlilik ne zaman olacak Bu konudaki çalışmalarımız devam ediyor'' diye konuştu. 
     Tüzmen daha sonra, Serbest Bölge Liman İşletmeleri Müdürlüğü'ne geçti. Burada brifing alan Bakan Kürşad Tüzmen, yat firmalarını da ziyaret ederek, yapımı devam eden yatları inceledi. 
     
</TEXT>
</DOC>
