<DOC>
<DOCNO> 372493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy05.html </URL>
<DATE> 2005/08/24/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Ağar'a Kürtçe anketi 
</HEADLINE>
<TEXT>

     DYP Genel Başkanı Mehmet Ağar’ın "Kürtçe vedası" anket konusu oldu. 
     DYP’de parti içi muhalefet Ağar’ın Kürtçe konuşmasının peşini bırakmıyor. DYP Büyük Kongresi’nin ardından Ağar’a karşı, "Doğru Yol Platformu" adıyla örgütlenmeye çalışan muhaliflerin aynı adla internette yayına soktukları sitede bu konuyla ilgili bir anket başlatıldı. 
     "DYP Genel Başkanı’nın Kürtçe şarkı söylemesini tasvip ediyor musunuz" diye sorulan ve halen devam eden ankete katılanların yüzde 78’i "hayır" derken, yüzde 19’u ise Ağar’a destek verdi. "Fikrim yok" diyenlerin oranı ise yüzde 3’de kaldı. 
     Ağar, ilkbaharda il kongresi için geldiği Diyarbakır’dan ayrılırken partililerle Kürtçe vedalaşmıştı. 
     Bununla ilgili olarak kendisine yöneltilen eleştirileri Ağar, "Karadeniz’de de ’ne yapaysun’ derim" yanıtını vermişti. 
     
</TEXT>
</DOC>
