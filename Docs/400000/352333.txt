<DOC>
<DOCNO> 352333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur27.html </URL>
<DATE> 2005/06/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
10 yaşındaki çocuğun esrarengiz ölümü... 
</HEADLINE>
<TEXT>

     Zonguldak’ta 10 yaşındaki çocuğun ölümü şüpheli bulundu. 
     Alınan bilgiye göre, Elmas sokakta bir apartmanda kapıcılık yapan ve isminin açıklanması istenmeyen kadın, binanın merdivenlerinden evine çıkmakta olan doktor Adem Aykanat’a oğlu Emre Y’nin rahatsızlandığını söyleyerek muayene etmesini istedi. 
     Emre Y’yi muayene eden Aykanat, çocuğun acilen hastaneye götürülmesi gerektiğini belirterek, kendi otomobiliyle acil servise kaldırdı. Emre Y, burada kurtarılamadı. 
     Acil servisin nöbetçi doktoru olan ve Emre Y’ye müdahalede bulunan Haşmet Bayraklı, AA muhabirine, muayene ettiği çocuğun vücudunda herhangi bir darp ve yara izine rastlanmadığını belirterek, "Çocuğun beyninde ve akciğerlerinde ödem oluştuğunu belirledik. Benim tahminim, ölüm nedeni fare zehrinden olabilir. Çünkü, bulgular bunu gösteriyor. 
     Yapılan otopside de bir neticeye varılamadı. Çocuktan alınan parça örnekleri Adli Tıp Kurumu’na gönderildi. Burada yapılacak inceleme sonrasında kesin nedeni belirlenecek." Emre Y’nin ailesinin ise evlerinde fare zehri bulunmadığını söylediği öğrenildi. 
     
</TEXT>
</DOC>
