<DOC>
<DOCNO> 366502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur30.html </URL>
<DATE> 2005/08/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hastanede tam bir rezalet .. 
</HEADLINE>
<TEXT>

     ARENA, utandıran bir sağlık skandalını gözler önüne serdi Ameliyat olan 0-6 yaş arası çocuklar, onlarla ilgilenecek yeteri kadar hemşire olmadığı için el ve ayaklarından iplerle yataklarına bağlanıyor. 
     İzmir Tepecik Devlet Hastanesi Çocuk Cerrahisi Servisi'nde yaşanan skandal, 2.5 yaşındaki oğlunu fıtık ameliyatı için hastaneye götüren annenin başına gelenleri ARENA'ya anlatmasıyla ortaya çıktı. 
     
     İÇLER ACISI MANZARA 

     Hastane yetkilileri, enfeksiyon oluşmaması gerekçesiyle servise hiçbir refakatçi kabul etmiyor. Bir iki aylık bebeklerden 6 yaşındaki çocuklara kadar onlarca hastanın bulunduğu serviste yeterli donanım ve personel olmadığı için ise tam bir rezalet yaşanıyor. 
     Anne veya babaları yanında olmayan çocukların durumu içler acısı. 
     Çocukların büyük çoğunluğu el bileklerinden bazıları ise hem el, hem ayak bileklerinden ranzalara sıkıca bağlanmış. 
     Ağlayanlar, bağıranlar, "Ben annemi istiyorum" diyenler, koridorlarda çıplak ayakla dolaşanlar... 
     Bazı iddialara göre bu tam 20 yıldır süregelen bir uygulama. Çocuklar, hastalıklarının durumuna göre 1 günden 1 aya kadar annelerinden ayrı kalıyor. 
     Annelerini sadece haftada bir iki saat görebiliyorlar. Emziren anneler ise hergün öğle saatlerinde izin veriliyor. 
     
     '1 MİLYAR VERİN, ÖZEL HASTANEDE YAPALIM' 

     2.5 yaşındaki oğlu Selim'i hastaneye götüren ve gördüklerini anlatarak skandalı Türkiye gündemine taşıyan anne Nurcan Er, "Çocuğumun yanında olmak istedim ama izin vermediler. 'Ben böyle bırakamam' dediğimde, bir hastane yetkilisi 'Ben olsam ben de bırakmazdım' dedi. Hatta, 'Hemen buraya yakın bir özel hastanede çalıştığını isterlerse 1 milyar liraya orada bu ameliyatı yapabileceklerini ve hem annenin hem babanın da refakatçi olarak kalabileceğini' söyledi. Çocuklar kendilerine zarar vermesin diye bağlıyorlarmış. Bu nasıl tedavi. Resmen işkence" diye isyan etti. 
     
     PİŞKİN SAVUNMA 

     Hastane Başhekim Yardımcısı Dr. Saim Yamuç'un savunması ise son derece pişkince 
     "Enfeksiyon tehlikesi nedeniyle aileleri içeri almıyoruz. Çünkü çok yaygın. Daha önce SSK Genel Müdürlüğü'ne bildirdik. 'Aileler kalmak istiyorlar' dedik. Genel Müdürlük, enfeksiyon olaylarının yaşandığı bir ortamda bu şekilde devam etmemizi söylediler. Bağlama konusunda da aileler haklıdır. Bir çözüm bulmamız gerekiyor." 
     
     SAĞLIK BAKANLIĞI HAREKETE GEÇTİ 

     Sağlık Bakanı Recep Akdağ, İzmir Tepecik Devlet Hastanesi "Çocuk Cerrahi Servisine refakatçi alınmaması" uygulamasının kaldırılması için talimat verdi. 
     Sağlık Bakanlığı’ndan yapılan açıklamada, el ve ayaklarından yataklara bağlanan hasta çocukların annelerinin, belirlenen hijyen kurallarına uyarak refakatçi kalmalarının sağlanacağı belirtildi. İlgili hastanede gerekli önlemlerin alınacağını bildiren Akdağ personel takviyesi yapılacağını da ifade etti. 
     Açıklamada, hasta çocukların refakatçi annelerin gözetiminde yataklarına uygun biçimde yatırılacağı belirtildi. Akdağ,"Çocuklarımızın ruhsal anlamda olumsuz etkilenmemeleri için gereken bütün düzenlemeler acilen gerçekleştirilecek ve servisler buna göre düzenlenecektir" dedi. 
     
     BAKANDAN MEDYAYA TEŞEKKÜR 

     Sağlık Bakanı Akdağ, konunun gündeme taşınması hususunda Arena Programı başta olmak üzere, medyanın gösterdiği hassasiyete teşekkür ettiğini belirtti. Akdağ çocukların ruhsal durumlarını yakından ilgilendiren bu tarz yanlışlıkların biran önce giderileceğini bildirdi. 
     
</TEXT>
</DOC>
