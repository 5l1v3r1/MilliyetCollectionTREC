<DOC>
<DOCNO> 376585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/guncel/gun04.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehidi 20 bin kişi uğurladı 
</HEADLINE>
<TEXT>


Hakk ri'de şehit düşen Belen'in cenazesinde konuşan kardeşi, "Eve Dönüş Yasası'nı çıkaranlara yazıklar olsun. Eve dönüş değil, dağa dönüş yasası çıkardılar" dedi 

İBRAHİM LALELİ, SONER KOCAER Antalya DHA 

Hakk ri Çukurca'da pazartesi PKK'lı teröristlerin yola döşediği mayına basarak şehit düşen piyade er Ahmet Belen'in cenazesi, Antalya Korkuteli'nde 20 bin kişinin katıldığı törenle toprağa verildi. 
Önceki gece getirilen şehit cenazesini dün annesi Aysel, babası Murat ve 9 aylık eşi Seviye Belen, Antalya Devlet Hastanesi morgundan aldı. Bayrağa sarılı tabut, eskort eşliğinde Korkuteli'ne getirildi. 

'Dağa Çıkış Yasası' 
Belen'in cenazesini, Korkuteli ve çevresinden gelen 20 bin kişi karşıladı. Kalabalık, namazın kılınacağı camiye kadar "Vatan canımız, feda olsun kanımız", "Kahrolsun PKK" sloganlarıyla yürüdü. 
Cami avlusundaki tabuta sarılan Belen'in annesi Aysel ve eşi Seviye Belen ağıt yaktı. Baba Belen gözyaşlarını tutamazken, kardeşi Fatih Belen, "Eve Dönüş Yasası'nı çıkaran siyasilere yazıklar olsun. Eve değil, dağa dönüş yasası çıkardılar" diye bağırdı. 
Antalya Valisi Alaaddin Yüksel, Büyükşehir Belediye Başkanı AKP'li Menderes Türel ve Garnizon Komutanı Tuğgeneral Atakan Altıparmak da, cenaze namazı sırasında en ön sırada saf tuttu. Cenaze namazının ardından balkonlara çıkan ve yol kenarına dizilen Korkutelililer, cenazeyi ağlayarak uğurladı. Belen'in cenazesi, Avdan köyündeki mezarlıkta toprağa verildi. 

Hakk ri, geçici görev yeriydi 

Belen'in tabutu, ilçe girişinde 20 bin kişi tarafından karşılandı. Diş teknisyeni olan ve 7 ay önce askerlik görevine Kayseri'de başlayan Belen, 15 günlük geçici görevle Hakk ri'ye gönderilmişti. 


</TEXT>
</DOC>
