<DOC>
<DOCNO> 373466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/dunya/dun01.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasaya Sünni direnişi 
</HEADLINE>
<TEXT>


DIŞ HABERLER SERVİSİ 


Irak'ta anayasa taslağının bugün meclise sunulması bekleniyor. Meclis Başkanı Hacim El Hasani, federalizm ve Saddam Hüseyin'in Baas Partisi eski üyelerinin durumuna ilişkin konuların da bulunduğu anayasa taslağının bugün meclise sunulacağını söyledi. El Hasani, Şiiler ve Kürtlerin, Sünnilerin yeni anayasaya ilişkin önerilerini kabul ettiğini de belirtti. 

'İşimizi yaptık' 
Ancak anayasa çalışmalarını yürüten Anayasa Komisyonu'nun Sünni üyesi Salih El Mutlak, taslağın Sünnilerin hedeflerini karşılamadığını açıkladı. El Mutlak, "Şimdi iş size düşüyor. Uyanmayanların uyanmasını istiyoruz. Görüşlerinizi 15 Ekim'deki referandumda şiddete başvurmaksızın ifade etmenizi istiyoruz" dedi. 
Irak'ta Şiiler ve Kürtler, nüfusun yüzde 80'ini oluşturuyor. 18 vilayetin bulunduğu ülkede en az 3 vilayette seçmenlerin üçte ikisi anayasayı reddederse, anayasa "çöpe atılacak." Ülkede Sünni Araplar, en az 3 vilayette çoğunluğu oluşturuyor. 
Kürt ve Şii ittifakı ile Sünniler, ülkenin geleceği konusunda farklı görüşlere sahip bulunuyor. Taraflar, "federalizm" ve çoğu Sünni olan "eski Baas Partisi üyelerinin kamu yaşamında rolü olup olmayacağı" konularında anlaşmazlık içindeler. 




</TEXT>
</DOC>
