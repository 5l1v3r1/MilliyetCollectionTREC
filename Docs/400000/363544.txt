<DOC>
<DOCNO> 363544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/guncel/agun.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıkım çatışması otoyola taştı 
</HEADLINE>
<TEXT>


İstanbul K ğıthane'de, yıkıma karşı çıkan 200 kişi, molotofkokteylleri, taş ve sopalarla polisle çatıştı. Bir grup gösterici, otoyola çıkarak araçları durdurdu 

HALUK ATALAY İstanbul 

İstanbul K ğıthane'de, yıkımı bahane eden bir grup polisle çatıştı. Barikat kurarak, sapan, molotofkokteyli, taş ve sopalarla yıkım ekibini bekleyen maskeli gruba, polisin panzer desteğiyle müdahalesiyle ortalık savaş alanına döndü. 
Güzeltepe Meydanı'nda bulunan kaçak binalar hakkında verilen yıkım kararı üzerine, yaklaşık 200 kişilik bir grup dün sabah erken saatlerden itibaren yol girişlerinde toplandı. Polis, taşlardan barikat kuran grubu, yolu açmaları için uyardı. Gergin bekleyişin ardından polis, gaz bombası ve biber gazıyla müdahale etti. 
Göstericilerin de sapan, taş ve molotofkokteylleriyle karşılık vermesi üzerine meydan bir anda savaş alanına dönüştü. 

Barikatları yaktılar 
İki gruba ayrılan göstericiler ara sokaklara doğru kaçmaya başladılar. Bu sırada barikatları da ateşe verdiler. Molotofkokteyli isabet eden bir panzer bir ara alev alırken, gözyaşartıcı gazdan çevredekiler de etkilendi. Küçük yangınlar itfaiye müdahalesiyle söndürüldü. Kapalı yollar iş makineleriyle açıldı, gerginlik sona erdi. Olaylar sırasında yaralanan olmadı. 

YOL KESME TERÖRÜ 

K ğıthane'de yıkım kararının üzerine, yaklaşık 200 kişilik bir grubun polisle çatışması otoyola da taştı. Ellerinde molotofkokteyli, sopa ve taş bulunan maskeli 6 kişi, Okmeydanı O - 2 Otoyolu bağlantısında güpegündüz yol kesti. Sadabad Viyadüğü'ne yaklaşık 100 metre kala her iki yönden trafiği durduran maskeli kişiler, sloganlar atarak zafer işareti yaptı. Sürücülerin korkuyla izlediği göstericilerden bazılarının molotofkokteyllerini ateşe verme tehditleri savurması dikkat çekti. Bazı göstericiler de 
çevredeki ağaçlardan kopardıkları dalları yol ortasında ateşe vermek istedi. Yaklaşık 20 dakika trafiği kapatan eylemciler, polisin gelmesi üzerine kaçtı. 

Polise göre asıl amaç provokasyon 

Bölgedeki ruhsatsız gecekondulardan bazılarının bir süre önce yıkıldığını belirten yetkililer, polisle çatışan grubun mahalleli olmadığını, yıkımı bahane ederek vatandaşları provoke etmeye çalışanlar olduğunu öne sürdü. Çoğunluğu maskeli olan grubun birçok yıkıma katıldığı ve örgüt propagandası yaptığı iddia edildi. 

</TEXT>
</DOC>
