<DOC>
<DOCNO> 374248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/guncel/gun10.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
320 çocuğa umut ışığı 
</HEADLINE>
<TEXT>


Siverek Kaymakamlığı'nın yaptırdığı okul, hayırsever Koçan'ın 'Baba Beni Okula Gönder' kapsamındaki bağışı sayesinde tamamlandı 

İSTANBUL Milliyet 

Milliyet gazetesinin kız çocuklarının okula gönderilmesi amacıyla sürdürdüğü "Baba Beni Okula Gönder" kampanyası kapsamında hayırsever Sabahattin Koçan'ın katkılarıyla, Şanlıurfa Siverek'e 4 derslikli ilköğretim okulu yapıldı. 
Siverek Kaymakamlığı, Eğriçay köyünde 5. sınıfa kadar eğitim - öğretim veren köy okulunu, bölgede yaşayan 320 ilköğretim öğrencisi için 4 derslikli bir ilköğretim okulu haline getirmeye karar verdi. 

'Çağdaş Yaşam' okulu 
Kaymakamlık'ın attığı temelin ardından hayırsever vatandaş Koçan, Çağdaş Yaşamı Destekleme Derneği aracılığıyla Şanlıurfa'da ilköğretim okulu yaptırmak istedi. Siverek Kaymakamlığı, Koçan'ın 50 bin YTL'lik katkısını, okulun tamamlanması için değerlendirdi. Yeni eğitim - öğretim yılına hazır hale getirilen ilköğretim okulunun adı "Çağdaş Yaşam Ercan Koşan İlköğretim Okulu" olarak değiştirildi. 
Siverek Kaymakamı Seddar Yavuz, "Siverek'te 5 bin öğrenci okula gitmiyordu. Bu rakam bu yıl 500'e indi" dedi. 


</TEXT>
</DOC>
