<DOC>
<DOCNO> 384200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko40.html </URL>
<DATE> 2005/10/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
TGRT Genel Müdürü Beş firma ile görüşüyoruz 
</HEADLINE>
<TEXT>

     İhlas Yayın Holding A.Ş. Yönetim Kurulu Üyesi ve TGRT Genel Müdürü Murat Akgiray, TGRT'nin satışına ilişkin beş firmayla görüşmelerin devam ettiğini bildirdi. 
     Akgiray, yaptığı yazılı açıklamada, son zamanlarda basında ve internet sitelerinde TGRT'nin satışıyla ilgili çeşitli ve çoğunlukla asılsız haberlerin çıktığını belirtti. 
     İhlas Yayın Holding A.Ş. Yönetim Kurulu'nun, kendisine ve Mustafa Selçuk'a TGRT'nin satışıyla ilgili görüşmeler yapmak üzere 5 Ağustos 2005 tarihinde yetki verdiğini ifade eden Akgiray, bu çerçevede danışmanlıklarını yapan Raymond James Yatırım Menkul Kıymetler A.Ş. ile birlikte görüşmelerde bulunduklarını kaydetti. 
     Çok sayıda taliple görüşüldüğünü ve bir kısmıyla ise görüşmelerin devam ettiğini belirten Akgiray, şunları kaydetti 
     ''Görüşmelerde İhlas Yayın Holding A.Ş'yi ilzam eden, bağlayıcı herhangi bir anlaşmaya henüz varılmamıştır. Beş firma ile görüşmeler devam etmektedir. Gelişmeler, şirketimiz tarafından doğrudan ve şeffaf bir şekilde kamuoyuyla paylaşılacaktır. Bir süre sonra daha detaylı bir açıklama yapacağımızı ümit ediyoruz.'' 
     
</TEXT>
</DOC>
