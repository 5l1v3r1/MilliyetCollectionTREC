<DOC>
<DOCNO> 352134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun24.html </URL>
<DATE> 2005/06/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Lübnanlı Ermenilerden Erdoğan'ın ziyaretine 'çirkin' protesto 
</HEADLINE>
<TEXT>

     Eyüp Coşkun bildiriyor 

Başbakan Recep Tayyip Erdoğan'ın Lübnan'da yarın başlayacak 11. Arap Ekonomi Forumu için Lübnan'a gelecek olması, burada yaşayan Ermeniler tarafından protesto edildi. 
     Lübnan Taşnak gazetesinde yayımlanan bildiride, Lübnan parlamentosunun, sözde Ermeni soykırımını kınayan kararı kabul ettiği hatırlatılarak, Lübnan hükümetinin Türkiye ile kuracağı ilişkilerde bu kararı göz önüne alması gerektiği belirtildi. 
     ''Rum Ortodoks, Rum Katolik ve Rum Protestan Üst Kurulu'' ise bir başka bildiriyle, hükümet ve Lübnanlı yetkililerden, ''Türkiye'nin 1915 yılında soykırım uyguladığını Türk Başbakanı'na hatırlatmaları'' istendi. 
     Bildiride, ayrıca ''Türkiye'nin temel insan hakları ihlali yaptığını kabul etmesi'' talebinde bulunuldu. 
     
Lübnanlı Ermeniler, Başbakan Recep Tayyip Erdoğan’ın Beyrut’a gelişini protesto etmek amacıyla gösteri düzenledi. 
     Yaklaşık bin 500 kadar Ermeni, Beyrut’un Burj Hammud bölgesinde gösteri yaptı. 
     Ermenilerin yoğun olarak yaşadığı bölgede yapılan gösteride, Başbakan Erdoğan’ın Lübnan’a gelişi protesto edildi. 
     Gösteride konuşma yapan Taşnak Partisi yöneticileri, Başbakan Erdoğan’ın Beyrut’a gelişini eleştirdiler. Ayrıca bölgede yaşayan işyeri sahibi Ermeniler de protesto amacıyla kepenk kapattılar. 
     Aynı bölgede bulunan binalara, Ermenistan ve Taşnak Partisi bayraklarının asılması da dikkati çekti. Gösteride Erdoğan'a yönelik çirkin pankartlar taşınırken, Türk bayrağı yakıldı. 
     Gözler yarın Almanya'da 
     Almanya'da Birlik partileri CDU CSU tarafından gündeme getirilen, sözde Ermeni soykırımında ölenlerin anılmasıyla ilgili önergenin, yarın federal mecliste tartışılmadan tüm partiler tarafından kabul edilmesi bekleniyor. 
     Die Welt gazetesi, federal meclisteki siyasi partilerin ortak bir metin üzerinde uzlaşma sağladıklarını ve önergenin tartışılmadan onaylanacağını yazdı. 
     
     ÖNERGENİN İÇERİĞİ 

     Sosyal Demokrat Parti SPD , Birlik partileri CDU CSU , Birlik 90 Yeşiller Partisi ve Hür Demokrat Parti'nin FDP üzerinde uzlaştığı önerge, ''Ermenilerin 1915 yılındaki tehciri ve katliamının hatırlanması ve anılması - Almanya Türkler ile Ermeniler arasındaki barışmaya katkı sağlamalı'' başlığını taşıyor. 
     Önergede, federal meclisin, ''Ermeni kurbanlar önünde saygıyla eğildiği'' ve ''olaylarda Alman devletinin sorumluluğunun bulunmasından dolayı derin üzüntü duyduğu'' şeklinde ifadeler yer alıyor. 
     Olayların doğrudan ''soykırım'' olarak nitelendirilmediği önergede, ''çok sayıda bağımsız tarihçi, meclis ve uluslararası örgütlerin, öldürülen yaklaşık bir milyon Ermeniyle ilgili olayları 'soykırım' olarak nitelendirdikleri'' belirtiliyor. 
     Önergede, TBMM'nin Ermeni kökenli Türk vatandaşlarını görüşmeye davet ettiği, Viyana'da Türk-Ermeni kadın diyaloğu başlatıldığı, ilk kez Türk ve Ermeni tarihçilerin bir araya gelerek karşılıklı belge değişiminde bulundukları ve Başbakan Recep Tayyip Erdoğan'ın İstanbul'da bir Ermeni müzesinin açılışını yaptığı, Türk ve Ermeni tarihçilerden oluşan bir komisyon kurulmasını önerdiği hatırlatılıyor. 
     Almanya'daki kiliselerin, ülkede yaşayan Ermenilerin topluma uyum sağlamaları yönünde yoğun çaba harcadıkları, Türklerin de bu konuda yardımcı olmaları gerektiği belirtilen önergede, bunun Türkiye ile Ermenistan arasında ilişkilerin normalleştirilmesi açısından da önemli olduğu, Türkiye'nin Ermenistan sınırını açmasının diplomatik ilişkiler başlatılmasını da teşvik edeceği kaydediliyor. 
     Önergede, federal meclisin Alman hükümetinden istekleri ''TBMM, Türk hükümeti ve toplumunun tarihiyle yüzleşmesine katkı sağlaması, Türk ve Ermeni tarihçilerden oluşacak bir komisyonun kurulmasına yardımcı olması, Almanya'dan Türkiye'ye gönderilen arşivlerin de açılmasını sağlaması, yasaklanan Ermeni Konferansı'nın düzenlenmesini talep etmesi ve Türkiye ile Ermenistan arasındaki ilişkilerin normalleştirilmesine katkı sağlaması'' şeklinde sıralanıyor. 

     
</TEXT>
</DOC>
