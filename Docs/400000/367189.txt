<DOC>
<DOCNO> 367189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/ekonomi/eko02.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlerin yüzde 44'ü bir yılı aşkındır iş bekliyor 
</HEADLINE>
<TEXT>


Mayıs sonu itibariyle bir yıldan fazla iş bekleyenlerin toplam kayıtlı işsizler içindeki payı yüzde 44'e ulaştı. Geçen yıl bu oran yüzde 37 düzeyindeydi 

ANKARA ANKA 

Türkiye'de özellikle 2001 krizinden sonra başlayarak yüzde 10'un altına bir türlü indirilemeyen işsizlikteki kronikleşme eğiliminin sürdüğü belirlendi. İŞ - KUR'un verilerine göre, geçen yıl mayıs sonu itibariyle yüzde 37 düzeyinde bulunan bir yıldan fazla süredir iş bekleyenlerin toplam kayıtlı işsizler içindeki payı, mayıs sonu itibariyle yüzde 44'e 399 bin 624 kişi ulaştı. 
Kuruma başvuran işsizlerin yüzde 23.8'i 8-12 aydır, yüzde 5.4'ü 7-8 aydır, yüzde 5.1'i 2-3 aydır, yüzde 4.6'sı 3-4 aydır, yüzde 4.1'i 30 gündür, yüzde 4'ü 4-5 aydır, yüzde 3.8'i 5-6 aydır, yüzde 3.2'si 6-7 aydır ve yüzde 1.8'i ise 1-2 aydır iş bekliyor. 
Asgari ücret seviyesinde de olsa ücret aldığı bir işi olmadığı için İŞ - KUR'a başvurarak iş bulmak için bekleyen işsizlerin sayısı mayıs sonu itibariyle geçen yılın aynı dönemine göre yüzde 45.8 artarak 908 bin 327'ye çıktı. Kayıtlı işsiz sayısı geçen yılın aynı döneminde 622 bin 853 olarak belirlenmişti. 
Herhangi bir işi olmadığı için başvuranlarla, daha iyi koşullarda iş arayanlar, emeklilerden iş arayanlar ve belli bir iş yerinde çalışmak isteyenler de eklendiğinde İŞ - KUR'dan iş bulmayı bekleyenlerin kayıtlı iş gücü sayısı 989 bin 238'e ulaştı. İş arayanlardan aktif kayıtlarda yer alanların tümünü ifade eden kayıtlı iş gücü geçen yılın mayıs sonu itibariyle 661 bin 273 kişi düzeyinde bulunuyordu. 

Yarısı genç 
İŞ-KUR'dan iş bekleyenlerin neredeyse yarısını gençler oluşturuyor. Yüzde 29'un yaşı 25 - 29, yüzde 20.8'in yaşı ise 20 - 24 arasında değişiyor. 
Eğitim durumuna göre ise ilkokul mezunu işsizlerin toplam kayıtlı işsizler içerisinde yüzde 34.1'le ilk sırada yer alıyor. Lise ve dengi okul mezunlarının toplam kayıtlı işsizlere oranı yüzde 23.7, orta ve dengi okul mezunlarının payı yüzde 12.1 ve meslek lisesi mezunlarının payı ise yüzde 10.5 olarak gerçekleşti. 


</TEXT>
</DOC>
