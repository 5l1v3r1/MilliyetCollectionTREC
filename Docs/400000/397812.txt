<DOC>
<DOCNO> 397812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/siyaset/asiy.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Köşk beklentim yok' 
</HEADLINE>
<TEXT>


Genelkurmay Başkanı Org. Özkök, AKP'nin desteğiyle cumhurbaşkanlığına getirileceği, görev süresinin 1 yıl uzatılacağı yönündeki iddiaları yalanladı. Özkök, siyasetin dışında olduğunu ve olmaya devam edeceğini söyledi 

ANKARA Milliyet 


Genelkurmay Başkanı Orgeneral Hilmi Özkök, AKP'nin desteğiyle Mayıs 2007'de boşalacak Cumhurbaşkanlığı'na getirileceği veya kendi görev süresinin 1 yıl uzatılmasıyla Orgeneral Yaşar Büyükanıt'ın seneye Kara Kuvvetleri Komutanlığı'ndan emekliliğe sevk edileceği yönündeki iddiaları yalanladı. "Türk Silahlı Kuvvetleri'nin TSK her türlü siyasi cereyanın dışında olduğu hükmüne bağlı olarak askeri görevlerini yaptığını" vurgulayan Özkök, 30 Ağustos 2006'da emekliye ayrılmak dışında bir düşüncesi ve beklentisi olmadığını bildirdi. 
Genelkurmay Başkanlığı Genel Sekreterliği'nden dün sabah yapılan yazılı açıklamada, son günlerde basın-yayın organlarında Özkök hakkında "hangi niyetlerle söylendiğine anlam verilemeyen" iddialar yer aldığı belirtilerek, şöyle denildi 

Vaat iddiası yanıtlanmıştı 
"1- Genelkurmay Başkanı, kendisine Cumhurbaşkanlığı vaat edildiği konusundaki iddiaları, 13 Nisan 2004 tarihinde düzenlediği basını bilgilendirme toplantısında tereddüde yer bırakmayacak şekilde açıklığa kavuşturmuştur. Bu toplantıda kendileri tarafından konuyla ilgili yapılan açıklamalar bugün de aynen geçerlidir. 
2- Genelkurmay Başkanlığı görev süresi, yaş haddini aşmamak kaydıyla 4 yıldır ve bu süre Genelkurmay Başkanı için 30 Ağustos 2006'da sona erecektir. Sayın Genelkurmay Başkanı'nın bu tarihten sonra görev süresinin uzatılmasına ilişkin ne bir düşüncesi, ne de bir beklentisi vardır. 

'Siyaset yok' 
3- Sayın Genelkurmay Başkanı, askerlik mesleğine girerken ettiği yeminle bağlıdır. Kendileri 'kanunlara, nizamlara ve amirlere mutlak itaatin' tartışmasız doğruluğuna inanmakta ve 'Türk Silahlı Kuvvetleri'nin her türlü siyasi cereyanın dışında olduğu' kanun hükmüne bağlı olarak askeri görevlerini sürdürmektedir. Siyaset kurumuna saygılı olmakla beraber emekli olduktan sonra, herhangi bir siyasi oluşumun içinde olmayı veya siyasi bir görev almayı düşünmemektedir. 
4- İçinde yaşadığımız kritik dönemde Sayın Genelkurmay Başkanı, şahsına yöneltilen haksız eleştiri ve temelsiz iddiaları ortaya atanlara, esasen TSK'yı yıpratmakta olduklarını bir kez daha hatırlatmakta ve bunları yapanları sağduyulu davranmaya davet etmektedir. Kendileri, yüce ulusumuzun engin sağduyusuyla olup bitenleri akıl süzgecinden geçireceğine ve gerçekleri doğru teşhis edeceğine yürekten inanmaktadır." 

'Genelkurmay son ikbal noktası' 

Orgeneral Hilmi Özkök, açıklamada atıfta bulunulan 13 Nisan 2004 tarihli konuşmasında, Cumhurbaşkanlığı makamına getirileceği iddialarını sert bir üslupla yalanlarken şu ifadeleri kullanmıştı 
"Benim, ulusuma ve devletime zarar vermemek için sorumlu, ılımlı, yapıcı yaklaşımım, belirli çevrelerce yanlış yorumlanmakta, üstelik bu kişiler bu yaklaşımımdan mutsuzluk da duymaktadırlar. Ben sesin gürlüğüne değil, aklın önderliğine itaat etmek isteyen askeri bir nesle komuta ediyorum. Bu kişiler benim yaklaşım biçimimin güya bana vaat edilmiş bir ikbalden kaynaklandığını ileri sürerek, bir dedikoduyu kulaktan kulağa yaymaktadırlar. Tarafıma hiç kimse böyle bir vaat veya teklif getirmemiştir. Buna cüret edecek birilerinin olduğunu da sanmıyorum. Ulusum, devletim ve silahlı kuvvetlerimin beni getirdiği Genelkurmay Başkanlığı makamı, meslek hayatımın son ve aile bireylerimin en övünç verici ikbal noktasıdır." 

ANALİZ 
Açıklamayı 'okuma'nın şifreleri 

"Uzun ve titiz bir çalışmanın ürünü" olarak nitelendirilen açıklamanın perde arkası ve satır araları şöyle 
Özkök'ü açıklama için harekete geçiren, sözleri AKP yönetimince de dikkate alındığı iddia edilen Korkut Özal'ın, "Hilmi Paşa bir yıl daha kalmalı" açıklaması ve Cumhuriyet Gazetesi Yayın Kurulu Başkanı İlhan Selçuk'un bir yazısı oldu. Yazıda, 28 Şubat döneminde, FP Milletvekili Nazlı Ilıcak'ın ABD'de Fethullah Gülen'le yaptığı bir görüşmede, askerlerin baskısının ne zaman sona ereceğini sorduğu, Gülen'in, "Özkök Genelkurmay Başkanı olduğunda" yanıtını verdiği iddia edildi. Cumhurbaşkanlığı senaryolarından da söz eden Selçuk, iki yazısında da Özkök'ü açıklama yapmaya çağırdı. 

'4 yıl' vurgusunun nedeni 
Özkök'ün, AKP tarafından Cumhurbaşkanlığı'na aday gösterileceği, bunun için hükümete karşı yumuşak bir tutum izlediği yorumlarının yoğunlaşması, "TSK'yı yıpratan bir durum" olarak değerlendirildi.Özkök'ün, görev süresinin uzatılması beklentisinde olmadığını, Cumhurbaşkanı adayı da olmayacağını net bir ifadeyle açıklaması hem "AKP bağı" iddialarına, hem de Org. Yaşar Büyükanıt'ın önünün kesileceği söylentilerine nokta koymuş oldu. Açıklamada, görev süresinin "yaş haddini aşmamak kaydıyla 4 yıl" olduğunun vurgulanması dikkat çekti. Yaş haddi vurgusu hem Org. Büyükanıt'ı, hem de ondan sonra Genelkurmay Başkanı olması beklenen Org. İlker Başbuğ'u ilgilendiriyor. Yaş haddi nedeniyle Org. Büyükanıt ile Org. Başbuğ'un 4 değil 2 yıl bu görevi yürütecekleri mesajı verilmiş oldu. 

</TEXT>
</DOC>
