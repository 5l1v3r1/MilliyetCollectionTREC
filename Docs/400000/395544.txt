<DOC>
<DOCNO> 395544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur13.html </URL>
<DATE> 2005/11/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Her işlenen suçta gözaltına alınınca, 24 saatini kameraya kaydediyor 
</HEADLINE>
<TEXT>

     Onur SAĞSÖZ DHA 

      ERZURUM’da hurda alım- satımı yapan eski hükümlü 35 yaşındaki Ömer Seyfettin Korkmaz, yaşadığı mahallede işlenen birçok suçla ilgili polisin aklına ilk kendisi gelince, çareyi ev ve işyerindeki her anını kayıt altına almakta buldu. Suç işlemekten uzak düzgün bir hayat sürdürmek için çaba harcadığını belirten Korkmaz, Şimdi kapımı çalan polislere, üzerinde tarih ve saat olan görüntüleri izlettirip rahat ediyorum'' dedi. 
     Kobra Ali’ lakabıyla tanınan üç çocuk babası Ömer Seyfettin Korkmaz, 15 yıl önce Kahramanmaraş’ta hurdacılık yapmaya başladı. Kardeşi Ali Korkmaz bir husumetten dolayı öldürülünce işini bırakan Korkmaz, bıçakla adam yaralama gibi çeşitli suçlar işledi. Yargılanma sonucu cezaevine girmemek için 7 yıl firar hayatı yaşayan Korkmaz, daha sonra teslim oldu. İşlediği suçlardan dolayı yaklaşık 3 yılını cezaevinde geçiren Korkmaz, cezasını çektikten sonra Erzurum’a gelerek Gölbaşı semtinde yine hurda üzerine işyeri açtı. 
     
     GÖZALTINA ALINMAKTAN BIKTI 
     Ancak yaşadığı semtte işlenen birçok suçtan dolayı polis tarafından defalarca gözaltına alınan Korkmaz, suça karışmadığını ispat etmek için 24 saatini kamerayla kaydetmeye başladı. Cep telefonuyla yaptığı görüşmeleri bile kaydeden Korkmaz, çevresindeki birçok insanın sabıkalı olduğunu, polisin kendisine inanmakta güçlük çektiğini söyledi. İlgisi olmayan birçok suçtan dolayı defalarca gözaltına alındığını anlatan Korkmaz, Polis, aileme ve yanımda çalıştırdığım insanların tanıklığına inanmıyor. Bir kez adım çıkmış 9’a. Eski hükümlü olduğum için sürekli göze batıyorum. Ben de çareyi bu yola başvurmakla buldum. Aldığım iki kamerayla 24 saat boyunca kendimi kaydediyorum. Geceleri bile uyurken hanımıma kayıt aldırıyorum. Eski günlerime dönmemek için elimden geleni yapıyorum ve yapmaya da devam edeceğim. Bu ülkede yaşamak bu kadar mı zor '' diye konuştu. 
     
</TEXT>
</DOC>
