<DOC>
<DOCNO> 396183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/dunya/dun01.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
APEC meydan savaşı 
</HEADLINE>
<TEXT>


Güney Koreli küreselleşme karşıtları, Asya-Pasifik Ekonomik İşbirliği Zirvesi'nin yapıldığı Pusan kentini savaş alanına çevirdi. Olaylarda mağdur taraf Güney Kore polisiydi 

DIŞ HABERLER SERVİSİ 


Asya-Pasifik Ekonomik İşbirliği APEC zirvesi, Güney Kore'nin Pusan kentinde 21 ülke liderinin katıldığı açılış yemeğiyle başlarken, kent sokaklarında binlerce kişi küreselleşme ve ABD karşıtı gösteriler düzenledi. 
Aralarında ABD Başkanı George W. Bush, Rusya Devlet Başkanı Vladimir Putin, Japonya Başbakanı Juniçiro Koizumi ve Meksika Devlet Başkanı Vicente Fox'un da bulunduğu 21 ülkenin lideri, 2 günlük zirvenin ilk gününde Pusan'daki BEXCO konferans merkezinde bir araya geldi. 
Liderlerin, serbest ticaret görüşmeleriyle, kuş gribi tehdidi ve terörle mücadele konularını ele almak için toplandığı konferans merkezi yakınlarında gösteri düzenleyen binlerce kişi "APEC'e hayır, Bush'a hayır", "Terörist Bush evine dön" sloganları attı. 
Konferans merkezine ulaşmaya çalışan çoğu çiftçi olmak üzere 12 bin göstericiyi engellemek için polis yollara barikat kurdu, tazyikli su kullandı. Ellerinde sopalar ve metal borularla gösteriye katılan yaklaşık 300 kişilik bir grup da Bush'u temsil eden bir kuklayı yaktı. Bazı göstericilerin, konferans merkezinin 1 km yakınına kadar ulaştığı belirtildi. Polisle bazı göstericiler arasında çatışma çıkarken, barikatları aşmaya çalışan protestocuların ittiği bir konteynerin üzerinden düşen 11 polis yaralandı. Polis, 4 saat süren mücadeleden sonra göstericileri dağıttı. Geçen hafta 2 Güney Koreli çiftçi, pirinç pazarının serbest ticarete açılmasını protesto için intihar etmişti. 
1989'da kurulan APEC'e üye ülkeler şunlar Avustralya, Brunei, Kanada, Şili, Çin, Hong Kong, Endonezya, Japonya, Malezya, Meksika, Yeni Zelanda, Papua Yeni Gine, Peru, Filipinler, Rusya, Singapur, Güney Kore, Tayvan, Tayland, ABD ve Vietnam. 


</TEXT>
</DOC>
