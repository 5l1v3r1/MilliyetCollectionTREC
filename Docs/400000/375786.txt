<DOC>
<DOCNO> 375786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy20.html </URL>
<DATE> 2005/09/05/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Baykal Anadolu'da etnik çatışma ortamı oluşturuluyor 
</HEADLINE>
<TEXT>

     CHP Genel Başkanı Deniz Baykal, "Anadolu’da etnik çatışma ortamı oluşturuluyor ve bu manzara karşısında hükümet, durumu doğru değerlendirdiği izlenimini dahi bize vermeyi başaramıyor" dedi. 
     Baykal, CHP Antalya il binasında, Ömer Melli’yi, il başkanlığına yeniden seçilmesinden dolayı kutladı. 
     Burada gazetecilerin sorularını yanıtlayan CHP Genel Başkanı Baykal, Gemlik ve Bözüyük’te yaşanan olaylarla ilgili bir soru üzerine, bir süreden beri Türkiye’de herkesi rahatsız eden olumsuz gelişmeler yaşandığını söyledi. 
     Türkiye’nin etnik bir çatışma ortamına çekilmek istendiğini belirten Baykal, "Hala toplumu tatmin edecek doğru, resmi bir değerlendirme duyamadık. Bir sahipsizlik tablosu sergileniyor" diye konuştu. 
     
     ALARM 
     Bundan bir süre önce Türkiye’de olumsuz bir süreç yaşandığını belirterek vatandaşları göreve çağırdığını ifade eden Baykal, şöyle devam etti 
     "Birkaç gün önce ’alarm, alarm, alarm’ demiştim. Anadolu’da etnik çatışma ortamı oluşturuluyor ve bu manzara karşısında hükümet, durumu doğru değerlendirdiği izlenimini dahi bize vermeyi başaramıyor. 
     Aksine, hükümet buna ciddi bir katkı yaptı. Sayın Başbakan’ın bir süre önce ortaya attığı iddialı değerlendirmeler, açıklamalar, temaslar ne yazık ki Türkiye’nin terör konusundaki zihin karışıklığının resmi çevreleri de etkisine aldığını göstermiştir. Türkiye’de son dönemlerin en tehlikeli kitlesel çatışma ortamı şekilleniyor ve Başbakan’dan, İçişleri Bakanı’ndan tek ses yok." Fatih Camii’nin avlusunda, cuma namazı sonrası Atatürk’e ve cumhuriyete, tarihte benzeri görülmemiş bir meydan okuma yaşandığını kaydeden Baykal, göstericilerin güvenlik güçlerinin yanından ellerini kollarını sallayarak geçip gittiklerini söyledi. 
     Deniz Baykal, "Başbakan’a soruluyor, ’Polis müdahale etmeliydi’ diyor. Ettirmesi gereken kim Başbakan yorumcu..." dedi. 
     Türkiye’de yaşanan olaylar karşısında değerlendirme yapılamadığını ve gereken önlemlerin alınamadığını savunan Baykal, hükümet tarafından topluma, olayı doğru kavradığı güveninin verilmediğini iddia etti. 
     
     "İKTİDAR TÜRKİYE’YE ÇOK AĞIR BİR FATURA ÖDETTİRECEK" 
     Başbakan’ın önlem almak yerine olaylarla ilgili yorumlarda bulunduğu ileri süren CHP Genel Başkanı Baykal, şöyle devam etti 
     "Beyefendi, Türkiye nereye gidiyor Senin yönetiminde gidiyor. Bu gidişat hakkında sen ne yapıyorsun Bu gidişatı doğru kavrayamadığın anlaşılıyor. Bu gidişata bir süreden beri senin sorumsuz katkı yaptığını görüyoruz. CHP olarak bir feryadı ifade ediyoruz. Türkiye’de tam bir sahipsizlik tablosu var. Hükümet aciz durumda. Durumu kavramış, tedbirleri almış değil. Türkiye’de çok ciddi bir iktidar boşluğu yaşanıyor. İktidar parlamentoda 3’te 2’ye yakın bir parlamento çoğunluğuyla tesis edilemez. Olayları anlayarak, olayların gerektirdiği tedbirleri alarak iktidar olunur. Parlamentoda çoğunluk var, tek parti hükümeti var. Anayasayı değiştirebilecek sayısal çoğunluk var ama Türkiye’nin gidişatını kavramış, o gidişatı kontrol altına alacak, duruma hakim bir yönetim maalesef yok. 
     Türk toplumunun temel dokusunu tehlikeli biçimde geren çatışmalar meydanı boş buldu, aldı başını gidiyor. Hükümet buna engel olamıyor. 
     Tam tersine bilinçli bilinçsiz katkı yapıyor, aciz kalıyor, sesini çıkaramıyor, değerlendirme bile ortaya koyamıyor. Türkiye’nin barışının, istikrarının, huzurunun dayandığı temel noktalarda çok tehlikeli gelişmeler var. AK Parti iktidarının Türkiye’ye çok ağır bir fatura ödettireceği artık ortaya çıkmaya başlamıştır ve o fatura şekillenmeye başlamıştır." 
     
</TEXT>
</DOC>
