<DOC>
<DOCNO> 399500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/siyaset/siy01.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kırmızı sokak' genelgesi 
</HEADLINE>
<TEXT>


Bazı AKP'li belediyelerin "içkili lokallerle" ilgili uygulamaları tartışılırken, İçişleri Bakanlığı'nın bu konuda Emniyet'in görüş sorması üzerine ekim ayında genelge yayımladığı belirlendi 

Tolga Şardan - Ankara 


İçişleri Bakanlığı'nın, bazı AKP'li belediyelerin içkili eğlence yerlerini belirli merkezlerde toplama girişimlerine dayanak olacak bir genelge yayımladığı ortaya çıktı. 
"Avrupa'daki kırmızı sokaklar gibi içkili yerleri belirli bir bölgede toplayacağız" türünde tartışmalı ifadelerle kamuoyuna yansıyan kararlara çerçeve olan genelge, Emniyet Genel Müdürlüğü'nün içkili yerlerle ilgili görüş sorması üzerine 14 Ekim'de hazırlandı. "İçkili yer bölgesi tespitlerinin belediye sınırları ve mücavir alan içinde belediye meclislerince, kalan bölgelerde il genel meclislerince yapılacağı" hükmüyle ağustosta yayımlanan İşyeri Açma ve Çalışma Yönetmeliği'ne de atıfta bulunulan genelgede, şu görüşlere yer verildi 
İçkili yer bölgesinin bir belediye sınırı dahilinde birden çok alanda tespit edilmesine engel durum yok. Adres ve nokta işyeri olarak değil, bölge olarak tespit edilmeli. İşyeri ve adres bazında içkili yer bölgesi tespitinin yapılması, yönetmeliğin genel düzenlemesine ve bölge tespitinden beklenen amaca aykırı.Bar, gazino, pavyon gibi içkili eğlence yerlerinde müşterilerin ve işyeri çalışanlarının neden olduğu çeşitli asayiş olaylarının meydana gelmesi veya yüksek sesle müzik yapılması çevreye rahatsızlık verdiğinden, bu gibi yerlerin kolluk veya zabıtaca sürekli kontrol ve denetim altında bulundurulması gerektiği için bölgesel tespit yapılması esas alındı. İmar ve şehir planlarında park alanları, okul bölgeleri, spor alanları, kültürel merkezler yanında oyun ve eğlence merkezlerinin açılabileceği alanların da belirlenmesi, hem şehrin düzenli gelişimini, hem de kişilerin yaşam alanlarında huzurlu ve güven içinde bulunmalarını sağlayacak.Kişilerin huzur ve sük nu ile beden ve ruh sağlığını temin edecek bir çevre oluşturulması, umuma açık istirahat ve eğlence yerlerinin daha etkin şekilde kontrollerinin yerine getirilmesi esas alınarak, bu tür işyerlerinin özellikle konut ve yerleşim alanları ile gürültüye duyarlı kurumların bulunduğu yerlerde açılmaması bunların, şehir içinde veya yakınında konutlardan ayrılmış özel olarak bu şekilde faaliyet gösteren işletmelere tahsis edilmiş, altyapısı, ulaşım hizmetleri buna göre yapılmış ayrı bölgede, tarihi, kültürel ve turistik özellikler taşıyan cadde ve sokaklarda veya içerisinde sadece işyerlerinin bulunduğu iş merkezi, pasaj gibi yerlerde açılabilmesine yönelik bölge tespitlerinin yapılması sağlanmalı. Bölge tespiti yapılırken, işletmelerden gelen içkili yer bölgesine dahil edilme taleplerinin her işletme için değerlendirilmesi yerine toplu olarak ve bölgesel çapta ele alınması hususuna dikkat edilmeli. Daha önce "içkili yer bölgesi" olarak saptanan bölgelerin kaldırılması veya daraltılması yoluna gidilmesinde de işletmelerin kazanılmış haklarına uyulması gerekiyor. 

İmza vetolu bürokrattan 
Genelge, İçişleri Bakanı Abdülkadir Aksu veya Cumhurbaşkanı Ahmet Necdet Sezer tarafından müsteşarlığa atanması onaylanmayan Şahabettin Harput'un imzası ile yayımlanmadı. Genelgeye, bakanlık adına, Müsteşar Yardımcısı Vekili Zekeriya Şarbak imza koydu. Sezer Başbakanlık Müsteşarı Ömer Dinçer ile "kamu personeli reformu" çalışmalarına katıldıktan sonra bakanlığa geçen Şarbak'ın, müsteşar yardımcılığına asaleten atanmasına ilişkin kararnameyi de geri çevirmişti. 

Durumdan vazife çıkaran belediyeler 

Bursa'da Osmangazi Belediye Başkan Vekili Abdullah Karadağ, "Alkollü işletmeleri bir yere toplayacağız. Avrupa'daki gibi, sadece içkili mek nların bulunduğu 'Kırmızı Sokak'lar oluşturmak istiyoruz" demişti. 
Bu öneriye paralel olarak, içkili yerlerin bir yerde toplanması projeleri yurt geneline yayıldı. Türkiye çapında bazı uygulamalar şöyle 
Ankara Büyükşehir Belediyesi, kendisine bağlı parklarda içki yasağı uygulamasına gitti.Konya'da büyükşehir ve ilçe belediyeleri, sosyal tesislerinde içki satışını yasakladı. Tokat'taki öğretmenevinde içki yasağı getirildi.Amasya'da DSİ'ye ait Yedikır Barajı çevresindeki sosyal tesislerde içki yasağı uygulaması başladı. Malatya'da hafta sonu açık işyerlerinden alınan ruhsat harcı, diğer işyerleri için yüzde 10 - 20 yükseltilirken, birahaneler için yüzde 50 artırıldı.Denizli'de belediye meclisi, içkili yerleri şehir dışına çıkarma kararı aldı. 

</TEXT>
</DOC>
