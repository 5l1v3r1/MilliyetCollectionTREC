<DOC>
<DOCNO> 354032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy02.html </URL>
<DATE> 2005/06/21/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
RTÜK için ikinci oylama bugün 
</HEADLINE>
<TEXT>

     Cumhurbaşkanı Sezer'in bir kez daha görüşülmek üzere geri gönderdiği Radyo ve Televizyon Üst Kurulu'na üye seçimini düzenleyen anayasa değişikliğine ilişkin yasanın ikinci tur oylaması bugün TBMM Genel Kurulu'nda yapılacak. 
     Yasa, RTÜK'ün dokuz üyeden oluşmasını ve üyelerinin, siyasi parti gruplarının milletvekili sayısı esas alınarak TBMM Genel Kurulu'nca seçilmesini öngörüyor. Yasanın ilk tur görüşmeleri, geçen hafta yapılmıştı. 
     TBMM İçtüzüğüne göre, ikinci tur görüşmede yalnızca maddeler üzerinde verilmiş değişiklik önergeleri görüşülebiliyor. Birinci turda üzerinde değişiklik teklifi bulunmayan bir madde hakkında ikinci turda önerge verilemiyor. 
     
     Halk oyuna gidebilir 
     Bugün yapılacak ikinci tur görüşmenin sonunda yasanın tümünün kabulü, üye tamsayısının beşte üç çoğunluğunun 330 gizli oyu ile mümkün olacak. 
     Oylamada 330'un altında kabul oyu verilmesi durumunda anayasa değişikliği reddedilecek. 330-367 arasındaki kabul oyu, değişikliğin halk oyuna götürülmesine yol açacak. 
     367 ve üzerindeki kabul oyu ise anayasa değişikliğinin kabul edilmesini sağlayacak. Ancak Cumhurbaşkanı Ahmet Necdet Sezer'in 
     yapılan değişiklikleri halk oyuna götürme yetkisi bulunuyor. 
     
</TEXT>
</DOC>
