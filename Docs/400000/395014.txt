<DOC>
<DOCNO> 395014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/yasam/yas06.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel'in Rusya fabrikası yandı 
</HEADLINE>
<TEXT>


Moskova'da 45 milyon dolar yatırımla kurulan televizyon fabrikası kül oldu. Fabrikada çalışan personelin tahliye edilmesi büyük bir faciayı önledi. 

CENK BAŞLAMIŞ Aleksandrov 

Zorlu Holding'e bağlı Vestel'in Rusya'daki televizyon fabrikası, yangında kül oldu. Moskova yakınlarındaki Aleksandrov kasabası yakınlarında 2003 yılında 40-45 milyon dolarlık bir yatırımla kurulan ve açılışı Başbakan Recep Tayyip Erdoğan tarafından yapılan fabrikada, dün yerel saatle 12.30'da yangın çıktı. Çatıda başladığı sanılan yangın, sınırlı olanakları bulunan kasaba itfaiyesinin sadece 2 araç gönderebilmesi sonucu hızla 10 bin metrekarelik alana yayıldı. 

Ülkenin lider üreticisiydi 
Çevre bölgelerle Moskova'dan gönderilen ve akşam saatlerinde sayıları 20'ye ulaşan itfaiye araçları da dev bir alana yayılan yangını kontrol altına almakta yetersiz kaldı. 
Vestel'i Rusya'nın en büyük televizyon üreticisi konumuna yükselten fabrikanın kendi yangın söndürme sistemi de alevlerle baş edemezken, Moskova'dan beklenen söndürme uçağı gece geç saatlere kadar gelmedi. Başlamasından saatler sonra devam eden yangından yükselen siyah dumanlar kasabanın büyük bölümünü kapladı. 

Savcılık soruşturma başlattı 
Fabrikanın yaklaşık 1000 çalışanının yangın alarmı verilmesinin ardından kısa sürede tahliye edilmesi sonucu can kaybı meydana gelmedi. Yangın nedeniyle çevredeki okul ve çocuk yuvaları da boşaltıldı. Yerel savcılığın soruşturma başlattığı yangının çıkış nedeni belirlenemedi. Fabrika yetkilileri, şimdilik sabotaj olasılığını düşündürecek bir veri bulunmadığını söyledi. 




</TEXT>
</DOC>
