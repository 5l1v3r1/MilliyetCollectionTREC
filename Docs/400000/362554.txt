<DOC>
<DOCNO> 362554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonyas10.html </URL>
<DATE> 2005/07/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Gençlere ucuz tatil imkanı... 
</HEADLINE>
<TEXT>

     Gençlik ve Spor Genel Müdürlüğü Gençlik Hizmetleri Daire Başkanlığı, yaz sezonunda gençlere ucuz, çocuklara ise ücretsiz tatil imkanı sağlıyor. 
     Gençlik ve Spor İl Müdürlüğü’ne bağlı Seyhan Gençlik Merkezi Müdürü Sanem Açıkgöz, AA muhabirine yaptığı açıklamada, 18-24 yaş arası gençlerin Bolu, Trabzon, Artvin, Şanlıurfa ve Van’da 60 YTL karşılığında 8’er günlük dönemler halinde tatil yapma imkanı bulduklarını bildirdi. 
     Açıkgöz, gençlerin yanı sıra 13-17 yaş arasındaki çocuklar için de Türkiye’nin değişik gençlik kamplarında ücretsiz tatil imkanı sağladıklarını, bu çocukların, milli eğitim müdürlükleri ve çeşitli sivil toplum kuruluşlarının desteğiyle belirlendiğini söyledi. 
     Adana’dan ilk tatilcilerin 40’ar kişilik gruplar halinde İzmir Çeşme, Aydın Kuşadası, Çanakkale İntepe ile Mersin Akkum gençlik kamplarına gönderildiğini ifade eden Açıkgöz, şunları söyledi 
     "Bu gençleri gerçek ihtiyaç sahibi olan ancak başarılı öğrencilerden seçiyoruz. Çocuklarımız, özel otobüsler tutularak gerçekleştirilen bu gezi için hiçbir ücret ödemiyorlar. Yeni dostluklar kuran, yeni yerler keşfeden çocuklarımızın aileleri de gönül rahatlığıyla çocuklarını gönderiyorlar. Çünkü, gençlik liderlerimiz her an bu çocukların yanında ve onlara yardımcı oluyorlar." Açıkgöz, amaçlarının daha fazla yoksul ama başarılı öğrenciye tatil imkanı sunmak olduğunu kaydetti. 
     
</TEXT>
</DOC>
