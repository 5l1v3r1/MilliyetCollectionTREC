<DOC>
<DOCNO> 386830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/guncel/gun06.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın gözüyle savaş 
</HEADLINE>
<TEXT>


Orhan Alkaya'nın yönettiği "Savaş ve Kadın" adlı oyun, savaş alanı olarak kullanılan kadın cinselliğini, kadının bakış açısından savaşı anlatıyor 

Yasemin Bay 

Yugoslavya'da iç savaş sırasında tecavüze uğramış Bosnalı bir kadın Dorra. Ve Amerikalı bir psikolog Kate. İki kadın da kendi dışlarında oluşmuş bir şiddete farklı dozlarda maruz kalmışlar. Kate, Dorra'nın travma sonrasında yaralarını sarmaya çalışıyor. Ama aslında birbirlerinin yaralarını sarıyorlar. Rumen oyun yazarı Matei Visniec'in "Savaş ve Kadın" adlı oyununun kahramanları Dorra ve Kate, savaşın yıkıcılığını gözler önüne seriyorlar. 
Savaş alanı olarak kullanılan kadın cinselliğini, kadının bakış açısından savaşı anlatan "Savaş ve Kadın", İstanbul Büyükşehir Belediyesi Şehir Tiyatroları'nın yeni sezon oyunları arasında iddialı yapımlardan biri olarak izleyici karşısına çıkıyor. Oyunu Orhan Alkaya yönetiyor. Dorra rolünü Aslı İçözü, Kate'i ise Gülen Karaman canlandırıyor. Alkaya sorularımızı yanıtladı. 

'Irkçı bir tahrik var' 
Oyunu sahnelemek istemenizin nedeni son zamanlarda yaşananlarla ilgili olabilir mi 
Bu coğrafyada 20. yüzyılda üç büyük üst kimlik hareketi oldu. Bunlardan ilki Sovyet devrimi. İkincisi Türkiye Cumhuriyeti. Üçüncüsü Yugoslavya devletidir. Bu üç modelin ortak özelliği, farklı etnik grupların bir arada yaşayabileceği bir üst modeli üretebilmiş olmalarıydı. 20. yüzyılın sonlarına doğru Sovyetler Birliği dağıldı. Arkasından Yugoslavya iç savaşı yaşandı ve aynı senaryo Türkiye'de tahrik edildi. 
Bir Türk-Kürt çatışmasının zemini hazırlanmaya çalışıldı. Türkiye'de giderek artan ırkçı bir tahrik var. Bu oyunun bugün oynanması gerektiğini düşünürken bir de şunu söylemeye çalıştım Milliyetçiliği kışkırtırsanız neler olur Bugün Türkiye'de etnik aidiyetleri birbirine karşı tahrik etme sürecinin ciddi biçimde hız kazanmış olmasına karşı bir söz söyleme arzusu bu oyun. 

Bir erkek yönetmen, savaşı kadının gözünden nasıl anlatabildi 
Bütün savaşların kadın bedenine saldırdığı gerçekliğinin cinsel kimliğimle ilgisi yok. İki cins arasında bir taraf tutmak gerekirse benim cinsel kimliğimin çok ötesindeki tarafım kadın tarafı, yani saldırıya maruz kalan taraf. Bu oyunda da benim için önemli vurgu, kadının tecavüze uğramasından çok, kadının tecavüze uğradığı vurgusunun yazar tarafından yapılmış olmasıydı. 
Burada öne çıkarmaya çalıştığım ikinci önemli vurgu ise bir ülkenin, idealin tecavüze uğramış olması. 

Matei Visniec, hiçbir şekilde taraf tutmamış... 
Yazarın beni en fazla cezbeden yanlarından biri bu oldu. Büyük bir emperyalist komployla karşılaştı Yugoslavya. Ama oradaki bütün etnik topluluklar da bu komploya düşerek suça ortak oldular. Yugoslavya iç savaşında temiz olan taraf yok. Temiz olan bireyler var. Ben de aynen yazar gibi savaşa alet olan herkese karşı öfkeliyim. 

Oyunu kurarken nelere dikkat ettiniz 
Bir oyun kurarken her zaman hayatın ve zamanın ritmini yakalamaya çalışırım. Minimalizm bu oyun için doğru bir tarif olur. 
Bir doktorla bir hastadan geriye doğru birer biyografiye sahip iki bireye, iki bireyden iki kadına, iki kadından bir yeryüzü hesaplaşmasına doğru akan durumun kendi içerisinde birbirini yineleyen bir ritmi vardı. Oyunda bir travmanın çözülüş süreci de var aynı zamanda. 

Tiyatro eleştirmeni Hasan Anamur, Dorra'nın Balkan halklarına yönelik gözlemlerini, eleştirilerini anlattığı bölümde Türkler ve Yahudilerle ilgili sözlerini kullanmadığınızı yazdı. Neden oyunun o bölümünü almadınız 
Tek bir nedeni var. Seyircinin ana meseleye kilitlenmesini istemek. Politik bir kaygı gütmedim. Çünkü herhalde Şehir Tiyatroları'nın tarihinde oynanan en sert oyunlardan birisi "Savaş ve Kadın". 
Yorum da bu sertliği olabildiğince öne çıkarmak üzere oluştu. Ben sadece gerçekten bulunması gereken yerlerin neresi olduğunu tespit ettim. 
Oyun, 15 ve 16 Ekim'de Fatih Reşat Nuri Sahnesi'nde, 24 - 26 Ekim tarihleri arasında Kadıköy Haldun Taner Sahnesi'nde izlenebilir. 


</TEXT>
</DOC>
