<DOC>
<DOCNO> 387113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun30.html </URL>
<DATE> 2005/10/16/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
İtalya'nın Güney Bölge Yönetimi Başkan Yardımcısı öldürüldü 
</HEADLINE>
<TEXT>

     İtalya'nın güneyinde bulunan Locri adlı yerleşim merkezinde, Calabria Bölge Yönetimi Başkan Yardımcısı Francesco Fortugno bugün akşam saatlerinde kimliği henüz belirlenemeyen iki kişi tarafından öldürüldü. 
     İtalyan haber ajanslarında yer alan bilgilere göre cinayet, Locri'de, İtalya'daki merkez sol muhalefetin önümüzdeki genel seçimlerdeki adaylarını belirlemek amacıyla yaptığı önseçim için oy verme mahallinde işlendi. Maskeli iki kişi tarafından kendisine 5 el ateş edilen Fortugno'nun, ağır yaralı vaziyette Locri Hastanesi'ne kaldırıldıktan kısa bir süre sonra yaşamını yitirdiği kaydedildi. 
     54 yaşındaki Fortugno, bölge seçimlerine Locri'de Papatya Hareketi'nin listesinden iştirak etmiş ve Calabria Bölge Yönetimi Başkan Yardımcılığı görevine getirilmişti. 
     Papatya Hareketi Genel Başkanı Francesco Rutelli, olay sonrasında Fortugno ailesine gönderdiği taziye mesajında, şunları kaydetti 
     ''Calabria halkı ve meslektaşlarının taktirini kazanmış bir yöneticinin kanlı bir cinayetle ortadan kaldırılması partimizi derinden yaralamıştır.'' İtalya'daki siyasileri hüzne boğan cinayet, İtalya Meclis Başkanı Pier Ferdinando Casini tarafından da kınandı. Casini, ''Bu dramatik ve hazin hadiseyi öğrenmiş bulunuyorum. Şahsım ve meclisteki parlamenterler adına, Fortugno ailesine, Calabria Bölge Yönetimi'ne ve maktulün partisine en derin taziyelerimi sunuyorum'' dedi. 
     Cinayetle ilgili olarak savcılık ve emniyet yetkilileri soruşturma başlattılar. Yetkililer, cinayetin bölgede etkili olan mafya tarafından işlenmiş olma ihtimali üzerinde de durulduğunu belirtiyorlar. 
     
</TEXT>
</DOC>
