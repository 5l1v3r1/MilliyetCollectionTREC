<DOC>
<DOCNO> 369136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/siyaset/axsiy02.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'ye bilgi veriyoruz' 
</HEADLINE>
<TEXT>


Başmüzakereci Babacan, "Ekipler oluşturuldu. Bu ekipler, dün başlayan AB başkentlerine üst düzey bilgilendirme turu kapsamında, uyum protokolü ve müzakere sürecine ilişkin Türkiye'nin bakış açısını anlatacak" dedi 

ANKARA Milliyet 


Devlet Bakanı ve Başmüzakereci Ali Babacan, AB başkentlerine üst düzey bilgilendirme turları başlattıklarını açıkladı. Babacan, 29 Temmuz'da imzalanan Gümrük Birliği Uyum Protokolü'nün TBMM'de normal çalışma sürecinde ele alınacağını belirterek, onay işleminin 3 Ekim sonrasına kalacağının sinyalini verdi. 

'Hiçbir engel yok' 
NTV'nin sorularını yanıtlayan Babacan, 3 Ekim'de AB ile müzakerelerin başlayıp başlamayacağına ilişkin soru üzerine, teknik ve hukuki olarak 3 Ekim'in önünde hiçbir engel bulunmadığını belirterek, siyasi olarak da 35 müzakere başlığı için üçer kez 25 ülkenin "evet" demesine ihtiyaç bulunduğunu bildirdi. AB'nin güven esasına ve ahde vefaya dayandığını, 17 Aralık'ta aralarında Kıbrıs Rum Kesimi'nin de bulunduğu 25 ülkenin Türkiye ile 3 Ekim'de müzakerelere başlanmasına dönük karar aldığını ve haziran ayındaki zirvede de bu kararın tekrar teyit edildiğini hatırlatan Babacan, "Biz 3 Ekim'de müzakerelerin açılacağına inanıyoruz" dedi. 
"Buna rağmen Ankara'da oturalım demiyoruz" diyen Babacan, ekipler oluşturarak AB başkentlerinde üst düzey bilgilendirme turuna dün başladıklarını açıkladı. Babacan, ekiplerin uyum protokolü, deklarasyon ve müzakere sürecine Türkiye'nin bakış açısını anlatacaklarını söyledi. 

Olli Rehn ile ailece buluşma 

Başmüzakereci Ali Babacan, Finlandiya ziyaretiyle ilgili soruya da, "Ağırlıklı dinlenme amaçlıydı. Genişlemeden sorumlu Avrupa Birliği Komiseri Olli Rehn ile 2 gün bir arada olduk. Hem iş konuştuk, hem ailece birlikte olduk" yanıtını verdi. 
Babacan, AB ile imzalanan Ek Protokol'ün TBMM'nin normal çalışma sürecinde görüşüleceğini belirterek, onay işleminin 3 Ekim sonrasına kaldığının sinyalini de verdi. 


</TEXT>
</DOC>
