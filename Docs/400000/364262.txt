<DOC>
<DOCNO> 364262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/axspo02.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka lige kaldı 
</HEADLINE>
<TEXT>


Sarı-Lacivertliler'in yıldızı, sakatlığı nedeniyle, 30 Temmuz'daki Everton maçında da riske edilmeyecek. Fransız futbolcu büyük olasılıkla Gençlerbirliği ile yapılacak sezonun ilk sınavında forma giyebilecek 

YALÇIN TÜRK 


Sarı - Lacivertli ekipte Nicholas Anelka'nın sakatlığı baş ağrıtmaya devam ediyor. 
Aşil tendonunda yaşadığı ciddi problem nedeniyle Almanya'daki hazırlık maçlarında görev alamayan, antrenmanlara dahi çıkamayan Anelka'ya İstanbul'da da çok özel tedavi uygulanacak. Yıldız futbolcunun, lig öncesi son ciddi hazırlık sınavı olan 30 Temmuz'da İstanbul'da yapılacak Everton maçında da forma giyemeyeceği bildirildi. 
Teknik Direktör Christoph Daum'un, Fransız oyuncuya ancak ligin ilk maçında Gençlerbirliği önünde şans vermesi bekleniyor. Anelka'nın da oldukça üzgün olduğu gözleniyor. 

İngiliz inadı 
Anelka'yı transfer etmek isteyen Newcastle kulübü yetkililerinin, Everton karşılaşması sonrası Türkiye'ye gelip, Fenerbahçe ile masaya oturacağı öğrenildi. Ancak yönetim, 20 milyon Euro'dan aşağı gelecek teklifleri değerlendirmeye almayı düşünmüyor. 

Doğan'dan iltifat 

Gençlerbirliği'nin teknik patronu, Köln maçında takip ettiği rakibine tam not verdi, "Fenerbahçe'yi çok beğendim" dedi 

Gençlerbirliği'nin hocası Ziya Doğan, ligin ilk maçında karşı karşıya gelecekleri Fenerbahçe'ye övgü yağdırdı. 
Almanya'daki son hazırlık maçında FC Köln karşısında Sarı - Lacivertliler'i izleyen Doğan, "Fenerbahçe müthiş oynuyor. Maçı izlerken büyük keyif aldım. Her yönüyle lige hazır olduklarını gösterdiler" ifadelerini kullandı. Karşılaşmanın 1-1 berabere bitmesine rağmen Fenerbahçe'nin çok organize bir futbol ortaya koyduğunu kaydeden Ziya Doğan, "Sahada her şeyi yapıyorlar. Fenerbahçe'yi çok beğendim" diye konuştu. 

'Rüştü'yü unutun' 

Volkan, Daum'un güven mesajının ardından rahatlayarak, "Kimse eldivenleri alamaz" dedi 

Teknik Direktör Christoph Daum'un, Almanya'daki üç hazırlık maçı sonrası kendisine çok güvendiğinin altını çizdiği Volkan Demirel, Fenerbahçe kalesinin emin ellerde olduğunu söyledi. 
İşine dört elle sarılan genç kaleci, "Kafam çok karışıktı, şimdi rahatladım. Artık kimse bu kaleyi elimden alamaz. Serdar ve Recep ile farklı bir rekabet içindeyim. Artık camianın, Rüştü ağabeyi değil, bizi desteklemesi gerekiyor" dedi. 
Öte yandan Rüştü, Barcelona'nın kampına katılmak için dün İspanya'ya gitti. Milli eldivenin, eşini İstanbul'da bırakıp, tek başına uçması dikkat çekti. 

Merhaba İstanbul 

Fenerbahçe'nin bir haftalık Almanya Köln kampı dün sona erdi. Sabahki kros çalışmasının ardından akşam saatlerinde İstanbul'a inen Sarı - Lacivertliler, bir günlük aradan sonra yeniden iş başı yapacaklar. Öte yandan sözleşme imzaladıktan sonra ülkesine dönen Appiah yarın İstanbul'a gelecek. Appiah ayağının tozuyla ilk idmanına çıkıp, arkadaşlarıyla tanışacak. Daum'un, Ganalı yıldıza Everton önünde kısa bir süre forma şansı vermesi bekleniyor. 


</TEXT>
</DOC>
