<DOC>
<DOCNO> 384522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy11.html </URL>
<DATE> 2005/10/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Arınç'ın tabur sıkıntısı 
</HEADLINE>
<TEXT>

     TBMM içindeki askeri taburun kalkıp kalkmamasına ilişkin tartışmalar yeni bir boyut kazandı. Milletvekillerine yeni ofis yapmak için taburun kalkmasını istediği ancak kimseden destek göremediğini anımsatan TBMM Başkanı Bülent Arınç, "Taburun buradan gitmesi için ya Bülent Arınç’ın Meclis başkanlığından gitmesi lazım ya da AKP’nin iktidardan gitmesi lazım" diye sitem etti. 
     Bülent Arınç başkanlığında yeni dönemin ilk Başkanlık D ivanı toplantısı gerçekleştirildi. Edinilen bilgiye göre, TBMM Başkanı Arınç, göreve geldiği günden bu yana sürekli dile getirdiği milletvekillerine yeni ofis binası yapımını bu toplantıda da gündeme getirdi. Mevcut Halkla İlişkiler Binasının yıkılıp, Meclis içindeki taburla beraber milletvekillerine çağdaş ofisler yapmak istediğini daha önce dile getirdiğini anımsatan Arınç, ancak bu önerisinin kimseden destek görmediğini, bu konuda sadece CHP Adana Milletvekili Kemal Sağ’ın kendisine sahip çıktığını anlattı. Arınç, "Taburun buradan gitmesi için ya Bülent Arınç’ın Meclis başkanlığından gitmesi lazım ya da AKP’nin iktidardan gitmesi lazım" diye sitem etti. 
     
     İŞBANK’TAN 650 MİLYAR LİRA HİBE 
     Bu arada Başkanlık Divanı’nda bir yıldır gündeminde bulunan Meclis’e yeni araç alımı da gündeme geldi. Geçen sene kiralama yolunu deneyen ancak bunu başaramayan Meclis, yeni araç alımı için İş Bankası’ndan 650 milyar lira hibe alacak. 
     Daha önce Meclis personelinin maaşlarının yatması karşılığında milletvekillerine dizüstü bilgisayar veren İş Bankası, bu kez de Meclis’e bağlı Milli Saraylardaki personelin maaşlarının yatması karşılığında 650 milyar liralık hibede bulunacak. 
     Meclis ise bu paranın karşılığında 25 adet yeni araç alacak. 
     Ancak İş Bankası söz kosunu araçların vergilerini ödemeyecek. 
     Meclis bunun yanısıra 25 araç da kendisi alacak. Eski araçlar ise Maliye Bakanlığı’na devredilecek. 
     
</TEXT>
</DOC>
