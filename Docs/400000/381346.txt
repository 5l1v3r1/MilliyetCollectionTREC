<DOC>
<DOCNO> 381346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sondun16.html </URL>
<DATE> 2005/09/25/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Sırbistan, Madrid saldırılarının baş zanlısını İspanya'ya iade etti 
</HEADLINE>
<TEXT>

     Sırbistan'ın, geçen yıl Madrid'de düzenlenen bombalı saldırıların baş zanlılarından birini İspanya'ya iade ettiği bildirildi. 
     İspanyol polisi, 22 yaşındaki Fas asıllı Abdülmecid Buçar'ın, geçen haziran ayında Sırbistan'ın başkenti Belgrad'da tren garında, sahte pasaport taşıdığı gerekçesiyle gözaltına alındığını bildirdi. 
     Sırp yetkililere, kendisini Iraklı göçmen işçi olarak tanıtan Buçar ile ilgili iade talebi işlemlerinin geçen hafta bitirildiği, zanlının, İspanyol polisi eşliğinde askeri bir uçakla İspanya'ya getirildiği belirtildi. 
     Abdülmecid Buçar, 11 Mart 2004 tarihinde Madrid'de yolcu trenlerine yönelik bombalı saldırılardan üç hafta sonra, Madrid'in dış mahallelerinden birinde saldırılarla bağlantılı kişilerin bulunduğu bir apartman dairesinden kaçmıştı. Bu kişiler, kendileri içerideyken daireyi havaya uçurmuştu. 
     Madrid'deki saldırılarda 191 kişi ölmüş, 1500'den fazla kişi yaralanmıştı. 
     
</TEXT>
</DOC>
