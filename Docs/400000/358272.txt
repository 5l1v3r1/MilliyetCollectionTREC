<DOC>
<DOCNO> 358272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun10.html </URL>
<DATE> 2005/07/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İran Büyükelçiliği yakınında ABD devriyesine saldırı 
</HEADLINE>
<TEXT>

     Bağdat'ta İran Büyükelçiliği yakınında bir Amerikan devriyesinin geçişi sırasında, yola yerleştirilen bombanın infilak ettiği bildirildi. 
     Polis, bombanın Amerikan askeri devriyesinin yakınında patladığını kaydetti, başka ayrıntı vermedi. 
     İran Büyükelçiliği'nin bir çalışanı da, telefonla yaptığı açıklamada, patlamadan haberleri olduğunu, ancak patlamadan büyükelçiliğin etkilenmediğini kaydetti. 
     Bu arada havaalanı yolunda, havaalanı çalışanlarını taşıyan bir minibüse silahlı kişilerce ateş açılması sonucu 4 kadının öldüğü bildirildi. 
     Polis ve hastane kaynakları, yerel saatle 07.00'de TSİ 06.00 havaalanı yolundaki bir kavşak yakınında iki ayrı araç içinden açılan ateş sonucu minibüsteki 3 kişinin de yaralandığını kaydetti. 
     
     BAHREYN ELÇİSİNİN VURULMASI 
     Öte yandan, sabah işine giderken aracında vurulan Bahreyn'in Bağdat Büyükelçisi Hasan El Ensari'nin kasten hedef alınıp alınmadığının bilinmediği bildirildi. 
     Bahreyn Dışişleri Bakanlığı'ndan bir yetkili, ''Büyükelçilik, El Ensari'nin evinden çıktıktan sonra silahla vurulduğunu bildirdi. Ancak kendisinin hedef mi alındığı, yoksa serseri bir kurşuna mı hedef olduğu henüz kesin değil'' dedi. 
     Polise dayanılarak verilen ilk haberlerde, El Ensari'ye suikast girişiminde bulunduğu kaydedilmişti. Aracına ateş açıldığı kaydedilen El Ensari, hafif yaralanmıştı. 
     ABD ile yakın ilişkileri bulunan Bahreyn'in Körfez'de ev sahipliği yaptığı büyük Amerikan donanma üssü, 2003'teki Irak saldırısında kullanılmıştı. 
     
</TEXT>
</DOC>
