<DOC>
<DOCNO> 357144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonyas04.html </URL>
<DATE> 2005/06/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye, turizmde Akdeniz'in en hızlı büyüyen pazarı oldu 
</HEADLINE>
<TEXT>

     Turizm hareketinin merkezi konumumda olan Akdeniz bölgesinde, ziyaretçi sayısını en hızlı artıran ülke Türkiye oldu. 
     Yılda ortalama 20 bin yeni yatak hizmete sokan Türkiye, 12 ülke arasında yapılan araştırmada turist sayısını en çok artıran ülke durumunda. 
     Aralarında Fransa ve İtalya gibi farklı kategoride bulunan ülkeler ile İspanya, Yunanistan ve Mısır gibi Türkiye’nin rakip destinasyonlarının da yer aldığı ülkelerin son dört yıllık ziyaretçi sayıları karşılaştırıldığında Türkiye yüzde 68 artışla ilk sırada yer aldı. 
     Turizm araştırmaları yapan "Ekin Grubu Araştırma Birimi"nin araştırmasına göre, son dört yılda ziyaretçi sayısını hızla artıran ülkeler listesinde Türkiye ilk sırayı alırken Türkiye’yi Mısır izledi. 
     2000 yılında Türkiye’ye gelen yabancı ziyaretçi sayısı 10.4 milyon iken bu sayı 2004’te 17.5’e ulaştı. 
     Aynı yıllarda Mısır’a giden yabancı ziyaretçi sayısı 5.5 milyondan 8.1’e yükseldi. Buna göre Türkiye 2000-2004 döneminde ziyaretçi sayısını yüzde 68 artırırken bu dönemde Mısır’ın ziyaretçi sayısındaki artış yüzde 47 oldu. 
     Turizm hareketinin merkezi konumumda olan Akdeniz bölgesindeki 12 ülke verileri üzerinden yapılan incelemede, yalnız Akdeniz’in değil dünya turizm hareketinin en büyük pazarlarından biri olan Fransa ve İtalya’ya giden turist sayısının azaldığı görüldü. 
     Yılda 75 milyon ziyaretçi ile en çok ziyaretçi çeken ülke konumumdaki Fransa’nın 2000-2004 döneminde yabancı ziyaretçi sayısı yüzde 2.7 azaldı. Aynı dönemde İtalya’nın ziyaretçi sayısı da yüzde 2.7 geriledi. 
     Bu dönemde Akdeniz ülkeleri arasında en çok ziyaretçi kaybeden ülkeler ise İsrail ve Güney Kıbrıs Rum Kesimi oldu. 
     
</TEXT>
</DOC>
