<DOC>
<DOCNO> 370210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun12.html </URL>
<DATE> 2005/08/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
KKTC'de bomba paniği... 
</HEADLINE>
<TEXT>

     KKTC'de Kıbrıs Barış Harekatı'nın 2. aşamasının 31. yıldönümü etkinlikleri devam ediyor. Zafer Anıtı'na bırakılmış siyah bir poşet, tören öncesinde bomba paniği yaşattı. 
     TAK ajansının haberine göre, Gazimağusa'nın kurtuluşunun 31. yıldönümü, dün akşam Zafer Anıtı ve Polatpaşa Bulvarı'nda düzenlenen törenlerle kutlandı. 
     Törende konuşan Cumhurbaşkanı Mehmet Ali Talat, Türkiye'nin Kıbrıs Rum tarafını ''Kıbrıs Cumhuriyeti'' olarak tanımasının ne fiilen, ne de teorik olarak mümkün olmadığını söyledi. 
     Talat, Türkiye'nin Kıbrıs Rum tarafını da Gümrük Birliği'ne katacak Ek Protokolü bir yükümlülük olarak imzaladığını belirterek, bunun Türkiye'nin Kıbrıs Rum tarafını ''Kıbrıs Cumhuriyeti'' olarak tanıması anlamına gelmediğini vurguladı. 
     Türkiye'nin 3 Ekim'de AB ile müzakerelere başlayacağını kaydeden Talat, bu sürecin durmasının veya durdurulmasının pek mümkün olmadığını ifade etti. 
     ''Bugün çok önemli siyasi gelişmelerin hem içerisinde, hem arifesinde olduklarına'' işaret eden Talat, politik mücadelen son derece karmaşık, ama aynı zamanda Kıbrıs Türkü'nün Türkiye ile birlikte el ele, gönül gönüle kararlılıkla başarılı adımları atmasını gerektirdiğini, bugün çok ciddi sıkıntılarla karşı karşıya olmalarına rağmen geleceğe güvenle bakmaları için bir sürü neden bulunduğunu kaydetti. 
     
     'HAKLISINIZ AMA... DİYORLAR' 
     Türkiye'nin AB ile müzakerelere başlamasını engellemek için Rum tarafının yeni koşullar dayatmaya çalıştığını kaydeden Talat, Kıbrıs Türkü'nün BM'nin hazırladığı AB ve bütün dünyanın desteklediği plana ''Evet'' dediğine işaret ederek, ''Buna 'Hayır' diyen Kıbrıs Rum tarafı, yani Kıbrıs Rum halkının iradesiyle 'Hayır' diyen Rum tarafı hala meşru ve yasal hükümet olarak bizlerin dünyayla bütünleşmemize engel olabilir mi Bu soruyu sorduğumuzda dünyalılar Avrupalılar 'Haklısınız ama...' diyorlar'' diye konuştu. 
     Plana ''Evet'' diyen Kıbrıslı Türklerin izolasyondan kurtulması gerektiğini vurguladıklarını, aynı şeyi BM Genel Sekreteri'nin de söylediğini kaydeden Talat, plana ''Hayır'' diyerek çözümü engelleyenin Rum tarafı olmasına karşın Türk tarafının cezalandırılamayacağını dünyanın da gördüğünü, ancak bu konuda henüz somut adım atılmadığını ifade etti. Rum tarafının, Türkler üzerindeki izolasyonların kaldırılmasının Türklerin zenginleşmesine yol açacağı, dünyayla temaslarının artacağı ve çözüm istemeyecekleri sloganıyla izolasyonların kaldırılmasına karşı kampanya başlattığını söyleyen Talat, ''Kıbrıslı Türkler baskı altında olmalı, dünyadan tecrit edilmeli, yoksul olmalı ki barış istesinler. Bizimle eşit koşullarda çözüm isteyen bir tarafın, bir idarenin yaklaşımı bu olmamalıdır. İşte bu yaklaşımı bütün dünyaya anlatmakla yükümlüyüz'' dedi. 
     Kıbrıslı Türklerin geçmişte çektiği acılara rağmen yine elini barış için Rum tarafına uzattığını kaydeden Talat, ''Elimizi tutma niyetleri yok görünüyor, ancak bunun böyle olduğunu itiraf etmiyorlar, edemiyorlar, edebileceklerini de sanmıyorum. Ancak bütün dünya görüyor, gözlemliyor. En zor günümüzde, en acılı günümüzde, en sevinçli günümüzde fark etmiyor, biz Kıbrıs'ta bir daha kan dökülmesin istiyoruz. Çünkü kan dökülmesinin büyük acısını yaşadık'' dedi. 
     Cumhurbaşkanı Talat, Gazimağusa'nın Barış Harekatı'nın 2. aşamasında kurtuluşunun Kıbrıslı Türkler için çok büyük anlam ifade ettiğini belirterek, Mağusa'nın Kıbrıs Türk direnişinde, 1963'ten 1974'e kadar devam eden zor direnişte, Kıbrıs Türkü'ne umut veren, güçlü kılan, dayanma gücü veren önemli kale olduğunu söyledi. 
     
     TÖRENDE BOMBA PANİĞİ 
     Bu arada, Zafer Anıtı'na bırakılmış siyah bir poşet, tören öncesinde bomba paniği yaşattı. Paketi fark eden emniyet mensupları harekete geçerken, iki bomba uzmanı özel kıyafetler ve dedektörlerle paket üzerinde inceleme yaptı. İncelemenin ardından poşetin içinde sandviç olduğu tespit edildi. 
     Törenlerde, Gazimağusa Belediye Başkanı Kayalp, Kıbrıs Türk Barış Kuvvetleri Komutanı Korgeneral Hasan Memişoğlu'na şükran plaketi sundu. 
     Belediye Başkanı Oktay Kayalp törenlerden sonra Anıt Gazinosu'nda halka açık resepsiyon verdi. 
     Kıbrıs Barış Harekatı'nın 2. aşamasının 31. yıldönümü etkinlikleri çerçevesinde bugün de Lefke'de törenler düzenlenecek. 
     
</TEXT>
</DOC>
