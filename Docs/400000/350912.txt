<DOC>
<DOCNO> 350912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/siyaset/axsiy02.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İş yakalamaya kaldı 
</HEADLINE>
<TEXT>


Türkiye, ABD yönetiminin isteğiyle PKK yöneticilerinin güncellenmiş listesini sundu. Amerikan ordusunun yayımladığı listedekiler yakalanırsa Türkiye'ye iade edilecek 

Barkın Şık - Ankara 


Türkiye'nin terör örgütü PKK'ya karşı operasyon yapılması talebine sıcak yanıt vermeyen ABD yönetimi, Başbakan Recep Tayyip Erdoğan'ın temasları öncesi Türkiye'den PKK yöneticilerinden "arananlara" ilişkin listeyi güncellemesini istedi. 
Irak'taki ABD Merkez Kuvvetler Komutanlığı Kararg hı aracılığıyla yayımlanan 150 kişilik listede, örgütten ayrılan Osman Öcalan ile yönetimdeki Murat Karayılan gibi pek çok isim bulunuyor. 
Alınan bilgiye göre, Erdoğan'ın ABD ziyareti sırasında Kandil Dağı'na operasyon talebine olumlu yanıt vermeyen Washington, ziyaretten bir süre önce PKK listesini Ankara'dan istedi. 
Hazırlanan 150 kişilik listeyle ilgili olarak Irak'taki ABD kararg hı, "arananlar" başlığı altında yakalama emri yayımladı. Irak'taki bütün ABD birliklerine dağıtılan listedeki militanların görüldükleri yerde yakalanması istendi. 

Öcalan 'liste başı' 
Listenin başında, örgütten ayrılan ve Süleymaniye'de bulunan Osman Öcalan yer aldı. 
Musul'da, PWD Yurtsever Demokrat Parti adıyla örgütlenmeye giden, ancak bu oluşumdan da ayrıldığı dün açıklanan Öcalan'ın ikamet ettiği adres de Türk istihbaratı tarafından ABD ordu istihbaratına iletildi. Listeye, örgütte bir dönem yöneticilik yapan, ancak daha sonra Öcalan ile birlikte hareket eden Faysal Dunlayıcı, Nizamettin Taş ve Hıdır Yalçın da girdi. 

Yakalananlar çıkarıldı 
ABD ordusunun isteği üzerine hazırlanan listenin, Emniyet Genel Müdürlüğü'nün katkısıyla oluşturulduğu kaydedildi. 15 yıl önce hazırlanan listenin gözden geçirilerek güncellenmesi sonucu ABD tarafına iletilen yeni listeden, yakalanan veya öldürülen militanlar ayıklandı. 

Gerekçe de var 
Listede, örgütün kilit noktalarında görev yapan militanlarının hangi gerekçeyle arandığı, fotoğrafı ve haklarındaki suçlamalar da yer aldı. 
Örgüt yönetimindeki İsa Altunsoy, Cemil Bayık, Murat Karayılan, Ali Haydar Kaytan, Mustafa Karasu listenin başında yer alırken, ABD ordusunca yakalananların Türkiye'ye iade edileceği belirtildi. 


</TEXT>
</DOC>
