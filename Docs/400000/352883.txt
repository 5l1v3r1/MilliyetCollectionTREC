<DOC>
<DOCNO> 352883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun35.html </URL>
<DATE> 2005/06/17/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Almanya'dan Başbakan Erdoğan'ın eleştirilerine sert yanıt... 
</HEADLINE>
<TEXT>

     Alman hükümeti, Başbakan Recep Tayyip Erdoğan'ın Alman federal meclisinde kabul edilen Ermeni önergesini eleştirmesine tepki gösterdi. 
     Alman hükümet sözcü yardımcısı Thomas Steg, Tagesspiegel gazetesine yaptığı açıklamada, Başbakan Erdoğan'ın önergeyi ''yanlış ve çirkin'' olarak nitelendirmesinin doğru olmadığını savundu. 
     Önergenin ''dengeli'' olduğunu öne süren Steg, Erdoğan'ın, Başbakan Gerhard Schröder'in Ermeni konusunda Türkiye'nin görüşlerini paylaştığı şeklindeki sözlerinin doğru olmadığını söyledi. 
     Steg, ''Başbakan Schröder, görüşlerini her zaman açıkça dile getirmiştir. Bu nedenle önergeyle ilgili olarak yaşanan hayal kırıklığı anlaşılır gibi değil'' dedi. 
     Steg, ''özellikle Almanların, iyi ve barışçı bir gelecek için tarihin karanlık sayfalarıyla yüzleşilmesi ve barışmaya hazır olunması gerektiğini iyi bildiklerini'' kaydetti. 
     Gazetenin haberinde ayrıca, ''federal mecliste oybirliğiyle kabul edilen önergenin hazırlanmasını sağlayan Hıristiyan Demokrat Birlik Partili CDU milletvekili Christoph Bergner'in, CDU'lu politikacı Katherina Reiche ile birlikte, Birlik partileri tarafından yönetilen eyaletlere başvuruda bulunarak sözde soykırım konusunun en kısa zamanda tarih derslerinde ele alınması için girişimde bulunacağı'' bildirildi. 
     Almanya'da bu konu, bugüne kadar sadece Brandenburg eyaletindeki okullarda ele alınıyordu. 

     
</TEXT>
</DOC>
