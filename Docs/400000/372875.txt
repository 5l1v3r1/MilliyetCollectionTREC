<DOC>
<DOCNO> 372875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur24.html </URL>
<DATE> 2005/08/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çorlu Devlet Hastanesi'nde 2 hastada enfeksiyon çıktı 
</HEADLINE>
<TEXT>

     Tekirdağ'ın Çorlu İlçesi Devlet Hastanesi'nin ortopedi servisinde, dizlerinden ameliyat olan ve ateşleri yükselen 5 hastadan 2'sinde enfeksiyon bulgusuna rastlandığı bildirildi. 
     Hastane Başhekimi Opr. Dr. Recep Selvioğlu, düzenlediği basın toplantısında, ortopedi servisinde dizlerinden ameliyat olan 5 hastanın ateşinin yükselmesi üzerine, enfeksiyon olabileceği ihtimalini dikkate alarak ameliyatları durdurduklarını ve inceleme başlattıklarını söyledi. 
     İncelemelerde 2 hastada enfeksiyon bulgusuna rastlandığını belirten Selvioğlu, ''Ancak bu enfeksiyonların birbiriyle benzerlik göstermemesi, hastane enfeksiyonu şüphesini ortadan kaldırdı. Şu anda hastanemizde tüm önlemleri aldık ve ortopedi ameliyatlarını durdurduk'' diye konuştu. 
     Sağlık Müdürlüğü ile de görüştüklerini vurgulayan Selvioğlu, şunları kaydetti 
     ''Hastanemize bölgede bulunan diğer hastanelerden hasta transferleri gerçekleşiyordu. Ortopedi Servisi'ne hasta alımları durduruldu. Çevre hastanelerde de gerekli incelemeler yapıldıktan sonra yeniden hasta transferlerine başlayacağız. Yoğun bakım ünitelerinde 20 günden fazla kalan hastalarda bu enfeksiyon oluşabileceği için diğer hastanelerin yoğun bakımlarından gelen hastaları da kabul etmiyoruz.'' Ortopedi Servisi'nde yatan 5 hastanın durumlarının iyi olduğunu ifade eden Selvioğlu, enfeksiyonla ilgili bilimsel gerçeklerin ortaya çıkmasından sonra ameliyatlara devam edeceklerini kaydetti. 
     
</TEXT>
</DOC>
