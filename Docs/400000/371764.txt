<DOC>
<DOCNO> 371764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/spor/spo06.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
8. viraj hatalı mı 
</HEADLINE>
<TEXT>


Formula 1 şöleni otoritelerden tam not alırken, tecrübeli pilot Coulthard, 8. virajda çökmeler olduğunu, bu bölümde araçların altını asfalta sürttüğü için kazalar yaşandığını ileri sürdü 


Türkiye Grand Prix'si ilk kez yapılmasına rağmen, pist ve organizasyon açısından genel olarak olumlu değerlendirildi. 
Takımlar ve pilotlar, pist için dünyanın en iyilerinden biri ifadesini kullanırken, başta FOA Başkanı Bernie Ecclestone olmak üzere birçok yetkili de tesisler için övgü dolu ifadeler kullandılar. Takım direktörleri ise Türkiye'de yarışmaktan duydukları mutluluğu dile getirip Ecclestone'u kendilerine böyle bir imkan sağladığı için kutladılar. 
Ancak Red Bull'un tecrübeli ismi David Coulthard, adeta lanetli viraj olarak ilan edilen ve birçok pilotun pist dışına çıktığı sekizinci virajın hatalı olduğunu ileri sürdü. Pistin bu virajında çökmeler bulunduğunu iddia eden ünlü pilot, "Bu bölümde yere adeta sürtünen araçların tüm dengesi alt üst oluyor. Pistin en zorlu noktası burası. Bence gelecek yıl buranın elden geçirilmesi gerekiyor" diye konuştu. 

Türkiye Grand Prix'sinin başlamasına dakikalar kala piste gelen bando eşliğinde İstiklal Marşı'nı canlı olarak seslendiren Sertab Erener, heyecanının kurbanı oldu. Marşın ilk birkaç mısrası sonrası son kıtasına atlayan Erener, daha sonra aynı kıtayı tekrar etti. Ancak bando notaları şaşırmadığı için herhangi büyük bir aksaklık yaşanmadı. 
İstanbul'daki ilk Formula 1 yarışını izlemek için yaklaşık 100 bin kişi İstanbul Park pistine akın etti. Ana tribün ile start - finiş düzlüğü çevresindeki portatif tribünler tamamen dolarken, toplam 130 bin kapasiteli pistin bazı tribünlerinde ise boşluklar göze çarptı. 
Seat Cup'ta Ömer Erdem ilk sırayı aldı. 10 turluk yarışta Erdem, 23.07.411 ile birinciliği elde ederken, Hakan Güven ikinci, Mert Aytuğ da üçüncü oldular. Polo Ladies Cup'ta ise ilk sırayı Melis Çeker aldı. 


</TEXT>
</DOC>
