<DOC>
<DOCNO> 393963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/spor/aspo.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Terim'in şablonu 
</HEADLINE>
<TEXT>


Milli Takım'ın teknik patronu, yarın İsviçre karşısına büyük olasılıkla 4-1-4-1 sistemiyle çıkacak. Hakan Şükür'ü tek forvet düşünen Fatih Terim, sağ kanatta Hasan Şaş, solda ise Tuncay Şanlı'yı oynatacak 

ERHAN TELLİ 


Milli Takımlar Teknik Direktörü Fatih Terim, İsviçre karşısındaki oyun şablonunu belirledi. Terim'in tek forvet gibi görünen sisteminde Hakan Şükür'ün arkasında Tuncay Şanlı'ya orta alanda görev vermeyi düşündüğü, 11'ini 4-1-4-1 düzeniyle sahaya sürmeye hazırlandığı öğrenildi. 
Terim'in yardımcıları Müfit Erkasap, Oğuz Çetin ve Mehmet Özdilek ile yaptığı uzun analiz sonrasında sistemini ve planını, en ince detayına kadar kurgulayarak hazırladığı belirtildi. Fatih Terim'in savunmada değişikliğe giderek Alpay'ın yanına sol kanatta Ergün Penbe ve Ümit Özat ikilisinden birini tercih edeceği, sağ kanatta Serkan Balcı'ya, göbekte ise iyileşen Tolga Seyhan'a şans tanımayı planladığı kaydedildi. Ön liberoya Hüseyin Şimşir'i yerleştirecek olan tecrübeli hocanın bu oyuncunun yanına iyileşmesi durumunda Selçuk Şahin'i, aksi taktirde Nihat'ı monte etmeyi planladığı ifade edildi. Terim'in sağ kanatta Hasan Şaş, ortada Tümer ve sol kanatta Tuncay Şanlı'yı sahaya süreceği, Hakan Şükür'ü ise tek forvet olarak görevlendireceği bildirildi. 
Terim'in, oyuncularla yaptığı toplantılarda, rakibi bunaltacak derecede baskı istediği de ifade edildi. 

Volkan 
Serkan 
Ergün Ümit Ö. 
Alpay 
Tolga 
Hüseyin 
Hasan Ş. 
Tuncay 
Tümer 
Nihat Selçuk 
Hakan Ş. 

'Motivasyonu güçlü' 

İsviçreli futbolcular, yapılan röportajlarda Teknik Direktör Fatih Terim'den çekindiklerini dile getirirlerken, Bern'deki hedeflerinin gol yemeden goller atmak olduğunu söylediler 

İsviçreli futbolcular ilk maçta gol yemeden goller bulmak istediklerini söylediler. 
Ev sahibinin forvet oyuncularından Alexander Frey, Fatih Terim'in motivasyon açısından gücünü bildiklerini belirtti, "Türkiye bize gol atmak için çabalayacak, ama bizim onların gol atmasına izin vermeden goller bulmamız gerekiyor. Takımımız bunu yapacak güçtedir. Arkadaşlarıma da çok güveniyorum" dedi. 
Kaleci Züber Bühler de Fatih Terim'e övgüler yağdırdı ve "Bir kaleci için hiçbir maç kolay değildir. Ben de sahaya çıktığım zaman elimden geleni yapacağım. Volkan'ın çok genç ve gelecek vaad eden bir kaleci olduğunu söyleyebilirim. Rüştü'nün yedek kalmasından da anlayabiliyoruz. İyi bir maç olacak" ifadesini kullandı. 
İsviçre'nin orta sahasında yer alan Huggel de, Türkiye'nin gücünü bildiklerini vurguladı, "Fatih Terim'i çok iyi tanıyoruz.O geldiğinden beri Türkiye iyi işler yaptı. İşimiz kolay olmasa, bize şans vermeseler de, biz de güçlü bir takımız. Sizler gibi Almanya'ya gitmek istiyoruz" yorumunu yaptı. 

Kuhn 0-0 iyi sonuç 

İsviçre Milli Takımı Teknik Direktörü Köbi Kuhn, cezalı Emre ve Hamit ile sakat Yıldıray'ın yokluğunun kendileri için dezavantaj olduğunu söyledi. Kuhn, "Çünkü yerlerine oynayacak futbolcuları çözmek zaman alacak" dedi. Dev maça hırslı bir şekilde hazırlandıklarını belirten tecrübeli hoca, "Dilerim Türkiye kazanmak için oynar. Biz de rakibin hatalarını değerlendiririz. 0-0 bile bizim için iyidir" dedi. 

Bıçakcı da kampa girdi 

Futbol Federasyonu Başkanı Levent Bıçakcı ve yönetimi, dev maça üç gün kala İsviçre'ye çıkarma yaptı. Bıçakcı, "İnanıyorum ki, Fatih Terim ve öğrencileri, deplasmanda oynanacak ilk maçta ulusça yüzümüzü güldürecek sonuç alacak ve hak ettiğimiz şekilde, Dünya Kupası'na katılmanın gurur ve sevincini yaşatacaklar" dedi. 
2012'deki şampiyonaya ev sahipliği yapacak olamamalarına çok üzüldüklerini belirten Bıçakcı, "Ama biz, Dünya ve Avrupa şampiyonalarında da bundan sonra var olduğumuzu bütün imkanlarımızla göstermek istiyoruz. 2012 olmadı, ama ondan çok daha yakın bazı şeyler olabilir. Şu anda tek düşüncemiz, Milli Takımımız" ifadesini kullandı. Bıçakçı'nın sözünü ettiği organizasyonun, 2007 Dünya U17 Şampiyonası olduğu öğrenildi. 

SON DAKİKA MÜJDESİ 
Hasan-Tolga oynuyor 

Ay - yıldızlı ekipte sakatlıklarıyla teknik heyeti üzen Hasan Şaş ve Tolga'nın iyileşerek sürpriz bir şekilde dün akşamki antrenmana katılmaları sevinç yarattı. 
İki yıldız oyuncunun da uygulanan iğne tedavisi sonrasında oynayacak duruma geldikleri öğrenildi. Bu arada genç oyuncu Selçuk Şahin adalesindeki problem nedeniyle tedavi altına alınırken, Yıldıray'ın da düz koşulara başladığı ve rövanş maçına yetiştirilmeye çalışıldığı bildirildi. 
Milli takım dün akşam Yverdon'daki son hazırlık çalışmasını yaptı. Milliler bugün maçın oynanacağı Bern'e gidecek. 

'Geçit yok' 

Alpay Özalan ve Ümit Özat, İsviçre forvetine geçit vermeyeceklerini söyledi. Fatih Terim'in en çok güvendiği isimlerin başında gelen iki oyuncu, "Rakibimiz bugüne kadar grubunda hiç yenilmemiş. Ama her şeyin bir ilki vardır. Onlara kendi evlerinde sürpriz yapacağız. Bu barajı ilk maçta bitirme amacındayız. Umut ediyoruz ki İstanbul'a turu garantilemiş olarak döneceğiz" diye konuştu. 



</TEXT>
</DOC>
