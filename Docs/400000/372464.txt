<DOC>
<DOCNO> 372464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko23.html </URL>
<DATE> 2005/08/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Karayolları'ndan mıcır açıklaması Kazalarda yol kusunu 0.04dür 
</HEADLINE>
<TEXT>

     Karayolları Genel Müdürlüğü, Türkiye'de 2004 yılında meydana gelen kazalarda sürücü kusurunun yüzde 98.1, yol kusurunun da yüzde 0.04 olduğunu bildirdi. 
     Açıklamada, ''sıcağın etkisi ile daha aceleci olan sürücüler, trafik işaretlerine riayet etmemekte ve çok düşük hızla gidilmesi gereken yeni asfalt kaplamada sürat yapılması kazalara neden olmaktadır'' denildi. 
     Karayolları Genel Müdürlüğü'nden yapılan açıklamada, trafik güvenliğine yönelik kaza kara noktalarının iyileştirilmesi doğrultusunda 608 adet kaza kara noktasının, kuruluşun çalışmaları sonucu 57'ye düşürüldüğü, iyileştirme sağlanan kesimlerde yapılan gözlemler sonucu kaza sayısında yüzde 66, ölü sayısında yüzde 92, yaralı sayısında da yüzde 79 azalma tespit edildiği bildirildi. 
     Yollarda kaza meydana geldiğinde, kaza nedenlerinin tutanak ve raporlara dayalı olmadan basında yorumlanması ve Karayolları Genel Müdürlüğü'nün suçlanmasının ''haksızlık'' olduğu kaydedilen açıklamada şöyle denildi 
     ''Dünyada da önemli uygulama alanı bulan ve bir tür satıh kaplaması olan asfalt sathi kaplamalar, astar olarak isimlendirilen bitümlü bağlayıcının üzerine, yine bir bağlayıcı ve onunla tatbik edilen, değişik boyutlardaki mıcırın ardı ardına uygulanmasıyla inşa edilir. Dünyanın her yerinde asfalt sathi kaplama uygulaması bu şekilde yapılmaktadır. Kuruluşumuz, kuruluşundan bu yana yaptığı asfalt imalatlarında kaliteden kesinlikle taviz vermemekte, yapım tekniği olarak Yollar Fenni Şartnamesi kriterlerine uygun inşa etmektedir. Kaplama çalışmalarına başlamadan önce yollarda standartlara uygun olarak trafik işaretlemeleri yapılmaktadır.'' 
     
     TEKNİK BİLGİ VE SÜRÜCÜLERE UYARI 

     Açıklamada, asfalt sathi kaplama konusunda teknik bilgiler de verildi. 
     Mıcır serilen yol yüzeyinin lastik tekerlek bilindirler veya bandajlı silindir ile sıkıştırılarak, asfalt çimentosu ile mıcırın bağlantısının sağlandığı belirtilen açıklamada, asfalt çimentosunun sertleştiği ve katılaşma süresinin maksimum 48 saat olduğu ifade edildi. 
     Açıklamada, asfalt kaplama çalışmasının yapıldığı ve yolun trafiğe açık tutulmasının zorunlu olduğu hallerde, araç hızlarının düşürülmesi koşuluyla yolun kullanımına izin verildiğine işaret edilirken, şu görüşlere yer verildi 
     
     ''UYARILARA DİKKAT'' 

     ''Genel Müdürlüğümüzce yürütülen uygulamalarda, en önemli güçlük trafik altında çalışılmasıdır. Özellikle uygulamaların kalıcılığı açısından sıcak aylarda yoğunlaşan çalışmalarda, sıcağın etkisiyle daha aceleci duruma gelen sürücüler, trafik işaret ve işaretçilerine riayet etmemekte ve çok düşük hızla gidilmesi gereken yeni yapılmış asfalt sathi kaplamada sürat yapması tehlike arz etmekte ve kazalara neden olmaktadır. Kazalara sebebiyet vermemek için, bu güzergahlarda sürücülerin de uyarıları dikkate alarak, trafik işaret ve işaretçilerine uymaları ve belirtilen hızda gitmeleri son derece önemli ve gereklidir.'' 
     
</TEXT>
</DOC>
