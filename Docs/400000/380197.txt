<DOC>
<DOCNO> 380197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun12.html </URL>
<DATE> 2005/09/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Fransız loto talihlisi 1 yıl takip edilecek 
</HEADLINE>
<TEXT>

     SAADET ORUÇ Paris DHA 

      FRANSA’da Euro Millions lotosundan kazandığı 75.88 milyon eurodan çok, bu sevinci yaşayış şekliyle gündeme taşınan talihli aileyi, Fransız piyango idaresinin tam 1 yıl takip edeceği belirtildi. 
     Cuma gecesi, Avrupa çapında oynanan Euro Millions’tan 75.88 milyon euro kazanan 55 yaşındaki işsiz adam, sevincini bastırarak ihtiyatlı olmayı istedi. Ancak adı ’Muhammed’ olarak açıklanan talihlinin bu çabasına karşın oğulları, mahalleden arkadaşlarını da yanlarına alıp, Paris’in ünlü Champs-Elysee Caddesi’ne çıkarak bu haberi adeta davul zurnayla duyurdu. 
     7 oğlu olan ve Paris’in kuzey banliyölerinden Franconville’de belediyenin verdiği bir sosyal konut sitesinde ikamet eden ailenin reisi Muhammed, oynadığı 10 euroluk Euro Millions koçanını, at yarışı, piyango ve loto oynanan kahve ve içki içilen kafelerden birine, Cafe de l’Arrivee’ye yatırmıştı. 
     Fransız basınının ’X ailesi’ diye bahsetmeyi tercih ettiği ailenin Champs-Elysee’deki kutlama gecesinin ardından sabahın ilk ışıklarıyla birlikte işte bu kafeye gelindi ve herkese kahve ısmarlandı. 
     Cuma gecesi saat tam 22.40’ta sonucu öğrendikten sonra oğullarının, mahallede ’şeref turu’ atması, hatta bir tanesinin, araba galerisine BMW otomobil sipariş etmesi ve bu olayı biraz ’gürültülüce’ kutlamaları, kıskanç bakışların artmasına ve mahallede bir ara polisin devriye gezmesine neden oldu. 
     
     PİYANGO YETKİLİLERİ BASININ HIZINA YETİŞEMEDİ 
     Ailenin yaşadığı sitenin sakinlerinden bir kısmı ise, aile için çok mutu olduklarını söylerken, geçen yıl bir ferdini trafik kazasına kurban veren ailenin çok sıkıntı çekmiş olduğunu ifade etti. 
     ’Kazananlar’ cephesinde bunlar yaşanırken, bu haberi ilk alan tarafta ise tam bir kabus ortamı’ hakimdi. Le Parisien gazetesinin haberine göre, Fransa’nın milli piyango idaresi ’Française des Jeux’ yetkilileri, Euro Millions’ı kazanan talihlinin Fransa’dan çıktığını öğrenince "Eyvah" dedi. Küsuratıyla 75 milyon 888 bin 514 euro kazanan kişiyle basından önce temasa geçmeleri gerekiyordu, ancak bunun için geç kaldılar. 
     Française des Jeux’dan bir yetkili, önceki gün aileyi ziyaret ederek kendilerinin yeni misyonunu anlattı Aileye eşlik etmek... Çantasında ’Talihlinin El Kitabı’ adlı küçük bir kitabı da götürerek, piyangodan kazanan her talihlinin bu rehberi başucu kitabı yapması gerektiğini söyleyen Française des Jeux yetkilisi Brigitte Rotta, aileye oldukça tarafsız bir ifadeyle bazı önerilerde bulundu. Française des Jeux yetkilisi, bir yıl boyunca aileyle her hafta temasta olacak. 
     
     TALİHLİLERE GRUP TERAPİSİ 
     Öte yandan, aynı yetkilinin basında yer alan ifadelerine göre, talihliler genelde parayı aldıktan sonra son derece izole bir hale geliyor ve iletişim sorunları yaşıyor. Piyango talihlilerinin bu sorunları için, bir nevi grup terapisi niteliğinde pedagoji atelyelerinin düzenlendiği belirtildi. Fransız yetkililere göre talihliler, yeni bir ev ve yeni bir araba gibi seçimlerden sonra genelde yaşam biçimlerini değiştirmiyor. 
     
</TEXT>
</DOC>
