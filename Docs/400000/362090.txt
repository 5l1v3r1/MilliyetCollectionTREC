<DOC>
<DOCNO> 362090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko43.html </URL>
<DATE> 2005/07/18/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Türkler, yurt dışındaki harcamalarını artırdı... 
</HEADLINE>
<TEXT>

     Türk vatandaşlarının geçen yıl MasterCard kredi kartı ve Maestro banka kartlarını kullanarak Avrupa ülkelerinde yaptıkları harcamalar, yüzde 33 artışla 85 milyon avroyu aştı. 
     MasterCard, 2004 yılında toplam 24 ülkede 350 milyondan fazla MasterCard ve Maestro kartıyla yapılan ülke dışı harcamaları analiz etti. Bu çalışmaya göre, Avrupalıların kendi ülkeleri dışındaki diğer Avrupa ülkelerinde MasterCard kartları ile yaptığı harcamalar, bir önceki yıla oranla yüzde 12 artarak 2004 yılında 13.9 milyar avroya ulaştı. 
     Ülkeleri dışında en fazla harcamayı 3.5 milyar avro ile Almanlar yaparken, İngiltere 2.6 milyar avro toplam harcama ile ikinci, Hollanda 2 milyar avro ile üçüncü oldu. Türkiye ise altıncı sırada yer aldı. 
     Avrupalıların MasterCard ve Maestro kartları ile ülke dışı harcamalarında yüzde 'lük oran ile en büyük artış otel-motel, diğer perakende ve giyim mağazalarında görüldü. 
     Söz konusu harcamalarda birinci sırayı 3 milyar 636 milyon avro ile konaklama harcamaları alırken, konaklamayı 2 milyar 217 milyon avro ile diğer perakendeciler, 1 milyar 501 milyon avro ile giyim mağazaları takip etti. 
     
     TÜRKLER EN FAZLA FRANSA'DA HARCADI 
     Türkler, geçen yıl MasterCard kredi kartı ve Maestro banka kartlarıyla Avrupa ülkelerinde 85 milyon avrodan fazla harcama yaparken, Türkiye'ye diğer Avrupa ülkelerinden gelen konuklar, aynı kartlarla 308.8 milyon avro harcama gerçekleştirdiler. Bu, Türkiye'ye net 223 milyon avro kazanç sağladı. 
     2003'e göre harcamalarını yüzde 33 artıran Türkiye, Danimarka'dan sonra harcamaları en fazla artıran ikinci ülke olarak değerlendirildi. 
     Türklerin, geçen yıl Avrupa ülkeleri arasında en fazla harcama yaptıkları ülke, 16.8 milyon avro ile Fransa oldu. 
     
     INTERNET, TELEFON VE E-POSTA İLE ALIŞVERİŞLER ARTTI 
     Yapılan analize göre, Avrupa'daki MasterCard ve Maestro kartları ile harcamalardaki artışta iki önemli unsur dikkati çekti. 
     Bunlardan ilki, Maestro banka kartlarıyla yapılan harcamalardaki yüzde 22'lik gelişme, ikincisi ise internet, telefon ve e-postayla sipariş üzerinden yapılan alışverişlerde yaşanan yüzde 67'lik büyük artış oldu. 
     Yabancı ziyaretçilerin ülke içerisinde yaptığı harcama ile dışarıda yapılan harcama kıyaslandığında, toplam 5.6 milyar avro net kazanç ile en büyük ekonomik büyüme İspanya, Fransa ve İtalya'da gerçekleşti. Bu sıralamada Türkiye, 24 ülke arasında beşinci sırada yer aldı. 
     Ülke dışında MasterCard kartlı ödeme sistemi ile en çok harcama yapan Almanya, Hollanda ve İngiltere ise, yurt içinde yapılan harcamalarla karşılaştırıldığında net 5 milyar avro kaybetti. 
     Avrupa'da ülke dışı harcamalarında hem MasterCard kredi kartı hem de Maestro banka kartı kullanımında artış gözlendi. MasterCard kredi kartı kullanımı yüzde 5'lik artışla 11.3 milyar avro oldu. 
     
     NAKİT VE ÇEK YERİNE KART 
     MasterCard Avrupa Üst Yöneticisi Alex Labak, özellikle banka kartları kullanımındaki artışa dikkati çekerek, ''Tüketiciler artık nakit ya da çek yerine Maestro banka kartı kullanmayı tercih ediyor. Bu nedenle Maestro banka kartlarıyla yapılan yurt dışı harcamalar yüzde 22 artarak 2.6 milyar avroya ulaştı'' dedi. 
     Labak, MasterCard kredi kartları ve banka kartları ile yapılan ödemelerin Avrupa ekonomisinin can damarını oluşturduğunu belirterek, Avrupalı tüketicilerin kendi pazarları dışında yaptıkları harcamalarda plastik kartların kullanımlarında bir artış gözlemlendiğini kaydetti. 
     Labak, ''Nakitin ötesinde bir ödeme sisteminin verimliliği, Avrupa entegrasyonuna uygun şekilde amacına ulaşıyor ve büyümeye devam ediyor'' dedi. 
     
</TEXT>
</DOC>
