<DOC>
<DOCNO> 390856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/soneko02.html </URL>
<DATE> 2005/10/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sahte YTL'lerin şifresi çözüldü... 
</HEADLINE>
<TEXT>

     Merkez Bankası, daha çok 50 ve 100 YTL’liklerde yapıldığı belirlenen sahte banknotları inceleyerek özelliklerini belirledi. 
     Merkez Bankası’ndan edinilen bilgilere göre gerçek banknotlardaki kimi güvenlik özellikleri sahte banknotlarda bulunabiliyor. Bazı sahte YTL’lerin kağıdı gerçek banknotlar gibi ultra viyole UV ışık altında parlamadığı gibi, orijinal banknotlardan kesilerek çıkarılmış emniyet şeritlerinin sahtelerine yapıştırıldığı belirlendi. 
     Merkez Bankası, halen 50 değişik seri numaralı sahte 100 YTL’lik, 24 değişik seri numaralı 50 YTL’lik, 131 değişik seri numaralı 20 YTL’lik, 14 değişik seri numaralı 10 YTL’lik, 25 değişik 5 YTL’lik ve 5 değişik 1 YTL’lik sahte banknot belirledi. 
     
     SAHTE VE GERÇEĞİN FARKI 

     Buna göre gerçek banknotlarla sahte banknotlar arasındaki bazı farklılıklar şöyle 
     Banknot Kağıdı Orijinal banknot kağıdı yüzde 100 pamuk elyafından üretildiği için UV ışık altında parlamıyor. Sahte banknot kağıdı ise UV ışık altında parlıyor. Ancak bazı sahte banknotların da UV ışık altında parlamadığı tespit edildi. 
     Filigran Orijinal banknotta ön yüz veya arka yüzden ışığa tutulduğunda beyaz alanda görülebilen Atatürk portresi ve kupür değerini gösteren 1-5-10-20-50-100 rakamlarından oluşan filigran sahte banknotlarda bulunmuyor. Ancak bazılarında ise baskı yoluyla ile taklit edilmeye çalışıldığı belirlendi. 
     Kılcal Lifler Orijinal banknot kağıdı içine yerleştirilmiş, çıplak gözle görülemeyen ancak UV ışık altında mavi ve kırmızı parlama veren kılcal lifler sahte banknotlarda bulunmuyor. Bazılarında ise baskı yoluyla taklit edilmiş. 
     Emniyet Şeridi Orijinal banknotun arka yüzünde kesik gümüşi çizgilerden oluşan, ışığa tutulduğunda düz bir hat şeklini alan ve üzerinde TCMB harfleri bulunan pencereli emniyet şeridinin, sahte banknotlarda baskı yoluyla veya orijinal banknotlardan kesilerek çıkarılmış emniyet şeridinin yapıştırılarak taklit edilmeye çalışıldığı belirlendi. 
     
     OJE VE SİM KULLANILMIŞ 

     Optik Değişken Mürekkep Orijinal banknotun ön yüz sağ orta kenarında farklı açılardan bakıldığında altın sarısından yeşile doğru renk değiştiren özel mürekkeple basılmış motif yer alıyor. Sahte banknotlarda ise optik değişken mürekkep sim veya oje kullanılarak baskı yoluyla taklit edilmeye çalışıldığı için renk değişimi görülmüyor. 
     Flüoresan Etkili Mürekkep Orijinal banknotun ön yüzünde UV ışık altında kırmızı renkte parlama veren flüoresan etkili mürekkep ile basılmış 100 YTL’lerde 8 adet, 50 YTL’lerde 7, 20 YTL’lerde 12, 10 YTL’lerde 14 adet meşale ile Atatürk’ün imzası, 5 YTL’lerde ise çeşitli motifler bulunuyor. Bazı sahte banknotlarda meşaleler ve Atatürk’ün imzasının ve motiflerin parlama verecek şekilde taklit edildiği belirlendi. Kabartma Baskı Orijinal banknotun ön yüzünde Atatürk portresi, bazı yazı ve rakam grupları ile motiflerde uygulanan parmakla dokunulduğunda hissedilen kabartma etkisini veren, özel baskı tekniği sahte banknotlarda bulunmuyor. Gizli Görüntü Orijinal banknotun ön yüz sağ alt kenarında, içinde enine veya boyuna, yatay konumda göz hizasında bakıldığında görülebilen TC harflerinden oluşan gizli görüntü bahte banknotlarda görülmüyor. Mikro Yazı Orijinal banknotun ön yüzünde farklı alanlarda kabartma baskı tekniğiyle uygulanmış ve büyüteçle görülebilen 100 YTL’lik banknhotlardaki "YÜZ YTL" ve "TCMB", 50 YTL’lerdeki "TC" ve "TCMB", 20 YTL’deki "YİRMİ YTL" ve "TCMB", 10 YTL’deki "TC", 5 YTL’deki "TCMB", 1 YTL’deki "BİR" harflerinden oluşan mikro yazı sahte banknotlarda bulunmuyor. Tamamlamalı Baskı Orijinal banknotta ışığa tutulduğunda görülebilen ön yüz sol üst kenarda yer alan parça ile arka yüzdeki parçanın birbirini hassas bir şekilde tamamlamasıyla oluşan TC harflerinin sahte banknotlarda ayarsız ve bozuk basıldığı belirlendi. Seri ve Sıra Numaraları Orijinal banknotun arka yüzünde UV ışık altında yeşil ve kırmızı renk parlaması veren iki adet kırmızı ve siyah renkle basılmış seri ve sıra numaraları bulunuyor. Bazı sahte banknotlarda da seri ve sıra numaralarının kırmızı parlama verecek şekilde taklit edildiği anlaşıldı. 

ANKA 
     
</TEXT>
</DOC>
