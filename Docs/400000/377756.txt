<DOC>
<DOCNO> 377756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko32.html </URL>
<DATE> 2005/09/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Tüpraş'ta oturma eylemi satışları durdurdu... 
</HEADLINE>
<TEXT>

     TÜPRAŞ Batman Rafinerisi, çalışanlarının iş bırakıp oturma eylemi başlatmasıyla, satışlar durduruldu. 
     Petrol-İş Sendikası Batman Şube Başkanı Nimetullah Sözen, TÜPRAŞ Dolum Tesisleri önünde yaptığı açıklamada, sendika olarak başından beri özelleştirmeye karşı çıktıklarını söyledi. 
     Özelleştirmeye karşı duruşlarının nedeninin belli olduğunu ifade eden Sözen, ''Bugüne kadar yapılan özelleştirmeler Türkiye'ye katkı sunmadı. Türkiye hep kaybetti, çalışanlar kaybetti, o bölgedeki insanlar kaybetti. Bundan dolayı da bugünlere kadar özelleştirmelere karşı çıktığımız gibi bu günden sonra da yapılacak olan özelleştirmeye karşıyız'' dedi. 
     Petrol-İş olarak demokratik tepkilerini bugüne kadar ortaya koydukları gibi bundan sonra da koymaya devam edeceklerini anlatan Sözen, şöyle dedi 
     ''TÜPRAŞ sadece çalışan personelin değil, halkın malıdır. Halkın ve işçilerin emeğiyle kurulmuş entegre tesislerdir. Bu tesisler gerek Türkiye ekonomisine, gerekse de bölge ekonomisine önemli katkıları olan kurumlardır. Herkesin TÜPRAŞ'a sahip çıkması gerekir. Çünkü bölgede bırakın başka bir rafineriyi sanayi yok. Bugün diğer bölgelere baktığımızda Türkiye'nin sanayi kuruluşlarının tamamını Ege, Akdeniz ve Marmara Bölgesi'nde olduğunu görüyoruz.'' Sözen, alıcı firmalarının TÜPRAŞ Batman Rafinerisi'ni modernize edip etmeyeceği konusunda bir anlaşma ve protokol olmadığını, rafinerinin bölgede stratejik bir öneme sahip olduğunu İran, Suriye, Irak'a yakınlığı bulunduğunu, modernize edilmesi durumunda bölgeye ekonomik anlamda hayat vereceğini de sözlerine ekledi. 
     
     İZMİT RAFİNERİSİNDE DE EYLEM VAR 

     Ergün AYAZ DHA 

Tüpraş'ın satış kararını protesto etmek isteyen Tüpraş İzmit Rafinerisi’nde de işçiler sabah vardiyasında işbaşı yapmadı. Bir otobüs dolusu işçi ve sendikacı da protesto eylemi için Ankara’ya gitti. İşbaşı yapmayan işçiler rafineri önünde beklemeyi sürdürürken, içerde gece vardiyasından kalan işçilerin de işi yavaşlatarak bekledikleri belirtildi. 
     Bu sabah erken saatlerde Tüpraş İzmit Rafinerisi'nin önünde toplanan işçiler, diğer rafinerilerden gelecek işçilerle birlikte buluşup protesto eylemi için otobüsle Ankara’ya hareket etti. Otobüs, saat 08.00 vardiyasına girmeyip kapı önünde bekleyen işçilerin Tüpraş vatandır satılamaz’, Tüpraş'ı satanlar vatan haini’ sloganlarıyla uğurlandı. 
     Tüpraş’ın peşkeş çekilmesini önlemek amacıyla eylemlerini sürdüreceklerini belirten Petrol- İş Kocaeli Şube Başkanı Ali Ufuk Yaşar, Burdan bir otobüs dolusu arkadaşımızla birlikte diğer rafinerilerden gelecek işçi arkadaşlarımızla Ankara’da Özelleştirme İdaresi önünde Türk-İş’in de desteğiyle buluşup eylem yapacağız. Tüpraş’ın peşkeş çekilmesini durdurmak için kararlığımızı göstereceğiz'' dedi. 
     
</TEXT>
</DOC>
