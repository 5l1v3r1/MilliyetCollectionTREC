<DOC>
<DOCNO> 372597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur47.html </URL>
<DATE> 2005/08/24/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Kuduz köpek, 2 kişiyi ısırdı 
</HEADLINE>
<TEXT>

     Gaziantep'te 2 kişiyi kuduz olduğu belirlenen köpek ısırdı. 
     Yavuzeli İlçe Tarım Müdür Vekili Müslüm Fıstıkçı, Yeniyurt Köyü'nde Yüksel 44 ve Zeynep 16 Yiğit'i ısıran köpeğin, sahibi tarafından öldürüldüğünü söyledi. 
     Adana Veteriner Kontrol Araştırma Enstitüsü'nde yapılan tahlil sonucunda köpeğin kuduz olduğunun anlaşıldığını belirten Fıstıkçı, ''Yavuzeli Kaymakamlığı'nın kararıyla köyde önlem alındı. Yeniyurt Köyü'ne 6 ay süreyle hayvan giriş çıkışı yasaklandı. Köydeki hayvanların aşılanmasına başlandı'' dedi. 
     Kuduz köpeğin ısırdığı Yüksel ve Zeynep Yiğit'e kuduz aşısı yapılması için Yavuzeli Sağlık Ocağı'nı bilgilendirdiklerini ve her türlü önlemi aldıklarını belirten Fıstıkçı, korkulacak ya da endişelenecek bir durum olmadığını vurguladı. 
     Vakaya ilişkin Yeniyurt Köyü'ne komşu yerleşim birimlerinde yaşayanları da bilgilendirdiklerini kaydeden Fıstıkçı, Yavuzeli İlçesi'nde 2004 yılının Nisan ayından bu yana ilk kez kuduz vakası görüldüğünü sözlerine ekledi. 
     
</TEXT>
</DOC>
