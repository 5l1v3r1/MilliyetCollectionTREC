<DOC>
<DOCNO> 375296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/yazar/asik.html </URL>
<DATE> 2005/09/03/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Bir tuhaflık var 
</HEADLINE>
<TEXT>


Güneydoğu'da eylemci örgütler olsun, insan hakları dernekleri ve benzeri sivil örgütler olsun her ağızlarını açtıklarında "demokrasi" istiyorlar... "Daha çok demokrasi" adeta Güneydoğu'nun sloganı haline geldi. İyi bir şey... Demokrasi herkesin, her kesimin hakkıdır. Azı çoğu yok, demokrasiden herkes yararlanmalıdır. Ancak bir okurumuzun aşağıdaki sözleri de dikkatle okunmalıdır 
"Güneydoğu'da feodal düzen h l hükmünü sürdürmekte... O düzen devam ettiği sürece demokrasi nasıl mümkün olabilir Devlet daha çok hak verse ağa vermez. Amaç Kürt halkının özgürlüğü ve mutluluğu ise PKK dahil silahlı - silahsız tüm örgütlerin önce feodal düzene karşı savaş açması... Türk devletinden de ağalık düzeninin kaldırılması için talepte bulunması gerekmez mi Ama isteklerine bakıyorsunuz, böyle bir şey kesinlikle yok. Halkı ezen ağaların şatafatlı düğünlerini eleştiren bir çift laf dahi çıkmıyor ağızlarından. İşin tuhafı, AB ülkeleri de Kürtler için demokrasi isterken feodal düzenden pek fazla yakınmıyorlar. Yoksa 'demokrasi' adı altında istenen, halkın özgürleşmesi değil de birtakım başka amaçların gerçekleşmesi midir " 

İstanbul'da bez afişler yasaklanıyormuş. 
Darısı şehir içindeki baz istasyonlarının başına... 
Haldun Ertem 

Zafer konuşması 30 Ağustos gecesi ekranlar bildik bileli "Büyük zafer"le ilgili programlara ayrılır. Son 30 Ağustos gecesi farklı olan Recep Tayyip Erdoğan'ın 'Ulusa Sesleniş' konuşmasıyla ekranlara çıkmasıydı. İlk zamanlar bu konuşma Atatürk ve Türk bayraklı dekorda yapılıyordu. Artık o dekor kalktı. 30 Ağustos'la ilgili bir kutlama cümlesi mi O da yoktu. Peki konuşma çok mu ilgi çekti Reyting tablosunu inceledik. Ulusa Sesleniş 85. sırada izlenmiş... Buna karşılık King Kong, Teletubbies gibi proğramlar 44 ve 45. sıradaydı... 

Başbakan Erdoğan, TÜBİTAK yöneticileriyle toplantı yapmış. 
Siyasallaşmaya tiyatro gibi direnmeyip hemen teslim oldukları için onların şahsında TÜBİTAK'a teşekkür etmiştir. 

Morgıç yasası... Günlük dile yeni bir sözcük girdi Mortgage... Okunuşu daha da garip Morgıç... Mortgage yasası üzerindeki çalışmalar sürüyor. Vatandaş emlak sahibi olmak için bu yasayı bekliyor. 
Peki şu sözcüğün Türkçesi yok mu Var elbet... 
Mortgage, rehin veya ipotek anlamına geliyor... 
Dilbilimci Prof. Hamza Zülfikar, bu sözcük için "rehinli satış", "ipatekli satış" veya "tutulu satış" karşılığını öneriyor... Vatandaş yerli sözcüğe rağbet etmiyor. Ancak yasaya Türkçesi girerse belki tutar. 

Resepsiyon adabı Genelkurmay Başkanlığı'nın düzenlediği 30 Ağustos Zafer Bayramı resepsiyonuyla ilgili birkaç söz... 
Efendim Ankara'da Genelkurmay'ın olsun, Cumhurbaşkanlığı'nın ve benzeri kuruluşların olsun, resepsiyon ve kokteyllerinde komutanları gören gazeteci arkadaşlar, derhal etraflarını çevirerek kendilerini soru yağmuruna tutuyor. Konu tabii hemen siyasete kayıyor. Komutanlar konuşmak isteseler de, istemeseler de soruları yanıtlamaya çalışıyorlar. Ne var ki kendilerini çevreleyen meslektaşların yarattığı dalgalanma arasında ayaküstü verilen yanıtlar eksik kalıyor. Komutanların sözleri arasında çelişkiler oluşabiliyor. Yanlış anlamalar oluyor. 
Ne yapmalı Sanırız en iyisi komutanlar ile medya arasında bir biçimde mutabakat sağlanmalı... Bu tür toplantılarda konuşmalar kokteyl sohbeti sınırını aşmamalı... TSK'nın görüşleri başka vesilelerle kamuoyuna yeterince aktarılıyor... Kokteyller gereksiz yere siyasallaşmamalı... Gazeteciler ve komutanlar soru - cevap oynayacak yerde kokteyllerin tadını çıkarmalı... 
NOT 30 Ağustos Genelkurmay Resepsiyonu ile ilgili bir not... Bildiğimiz kadarıyla bu resepsiyona her gazeteden genel yayın müdürü, Ankara temsilcisi ve başyazar yanında bir tek yazar davet edildi. Her gazeteden bir kişi hariç diğer yazarlar davet edilmedi. Diyeceğimiz davet almayan dostlar alınmamalı. 

Hoca'nın maçı... İşadamı İhsan Kalkavan, Akşam'da, Galatasaray'ı Fethullah Hoca'nın şampiyon yaptığını anlatıyor. Hoca kendisini ziyarete giden Galatasaraylı futbolculara 
- Her sahaya çıkan kendine değil, arkadaşlarına dua etsin, arkadaşının başarısını istesin, şeklinde taktik vermiş. Galatasaraylı futbolcular bu taktikle o yıl UEFA şampiyonu olmuşlar. Fethullah Hoca'nın esas sınavı ise bugün... Danimarka maçında... Malumunuz Milli Takımı çalıştıran Ersun Yanal, Büyük Hakan'ı Milli Takım'a almayınca Fethullah Hoca'nın etkisiyle görevden alındı. Yerine Fatih Terim teknik direktör oldu. Bugün sahaya Hoca'nın takımı çıkıyor. Sonucu göreceğiz. 



</TEXT>
</DOC>
