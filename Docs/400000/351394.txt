<DOC>
<DOCNO> 351394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/spo11.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik pazarlık 
</HEADLINE>
<TEXT>


Doping kontrol sürecini bozmakla suçlanan Ayhan'ın cezasında son durum bu hafta hakem avukatların pazarlığı sonrası netlik kazanacak 

MURAT AĞCA 


Atina 2004 olimpiyatı öncesinde WADA görevlilerinin yapmak istediği doping kontrolünden kaçmakla suçlanan Süreyya Ayhan ile ilgili karar sürecinde kritik haftaya girildi. 
Merkez Ceza Kurulu'nun iki yıllık cezayı bir yıla indirmesinin ardından, istisnai durum olduğunu belirterek dosyayı gönderdiği Uluslararası Atletizm Federasyonu'na IAAF bağlı Doping İnceleme Kurulu'nun kararı henüz çıkmadı. Ancak iki tarafın tayin ettiği hakem avukatlar geçen hafta içinde birkaç kez görüştü. Bu görüşmelerde, tarafların gönderdiği savunmalar tartışıldı. Süreyya Ayhan, raporunda suçsuz olduğunu belirtirken, IAAF da WADA raporlarını sundu. Ancak yapılan pazarlıklarda Süreyya ve Yücel Kop çiftinin hiç ceza alınmaması ihtimalinin düşüklüğü karşısında bir yıllık ceza üzerinde durduğu ve dokuz aydır süren tedbir kararının, iki ay daha geri çekilmesiyle bu yıl Ağustos'ta yapılacak Dünya Atletizm Şampiyonası'na katılabilmenin hesaplarını yaptığı öğrenildi. Uzlaşma olmaması halinde, IAAF konuyu CAS'a Spor Tahkim Mahkemesi götürecek ve dava süreci daha da uzayacak. 
Atletizm Federasyonu Başkanı Mehmet Terzi de amaçlarının Süreyya'yı bir an önce pistlere döndürmek olduğunu belirterek, "Gönderdiğimiz raporda da Süreyya'yı savunduk. Yücel Kop'un bir antrenörden çok Süreyya'nın eşi gibi davrandığını belirttik. Doping İnceleme Kurulu istisnai durumu kabul ederse, hukuk kurulumuza danışıp tedbirin 1 Ekim'den 5 Ağustos'a çekilmesi için başvuracağız" diye konuştu. 



</TEXT>
</DOC>
