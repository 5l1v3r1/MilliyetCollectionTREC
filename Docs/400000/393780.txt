<DOC>
<DOCNO> 393780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko56.html </URL>
<DATE> 2005/11/10/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Tayland Başbakanı Shinawatra, TOBB'u ziyaret etti 
</HEADLINE>
<TEXT>

     Tayland Başbakanı Thaksin Shinawatra, bakanlar ve işadamlarından oluşan heyetle Türkiye Odalar ve Borsalar Birliği'ni TOBB ziyaret etti. 
     TOBB Genel Merkezi'nde düzenlenen çalışma yemeğinde, TOBB Başkan Vekili Faik Yavuz ve işadamları ile birlikte Sağlık Bakanı Recep Akdağ da yer aldı. 
     Yavuz burada yaptığı konuşmada, hükümetler kadar işadamlarının da iki ülke arasındaki işbirliğinin gelişmesini arzuladığını söyledi. 
     Faik Yavuz, Türkiye'nin önemli bir ulaşım koridorunda yer aldığına dikkati çekerek, Taylandlı işadamlarını Türkiye'ye yatırım yapmaya çağırdı. Tayland'ın bölge ülkeleriyle olan serbest ticaret anlaşmalarının Türk işadamlarının açılımı açısından önem taşıdığını dile getiren Yavuz, turizmin iki ülke açısından da öncelikli alanlardan biri olduğuna işaret ederek, bu alanda ortak yatırım yapılabileceğini söyledi. 
     TOBB Başkan Vekili Faik Yavuz, TOBB olarak iki ülke arasında ekonomik ilişkilerin geliştirilmesi için her türlü desteği vereceklerini sözlerine ekledi. 
     
     TÜRKİYE'YE GELEN İLK TAYLAND BAŞBAKANI 
     Tayland Başbakanı Thaksin Shinawatra da iki ülke arasında diplomatik ilişkiler başladığından bu yana Türkiye'yi ziyaret eden ilk başbakan olduğunu belirterek, yarın Cumhurbaşkanı Ahmet Necdet Sezer ve Başbakan Recep Tayyip Erdoğan ile görüşmeyi ''sabırsızlıkla beklediğini'' kaydetti. 
     Shinawatra, Başbakan Erdoğan'ın Tayland'a gelişinin ardından böyle bir ziyaret düzenlediklerini ifade ederek, işbirliğinin gelişmesi umudunu dile getirdi. 
     Başta turizm alanı olmak üzere bilim, teknoloji ve kültürel alanlarda da işbirliği öngördüklerini ifade eden Shinawatra, ortak bir plan geliştirmeyi umduklarını söyledi. 
     Konuşmaların ardından heyetler birbirlerine hediyelerini sundu. 
     Çalışma yemeği, basına kapalı olarak devam etti. 
     
</TEXT>
</DOC>
