<DOC>
<DOCNO> 356789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonyas03.html </URL>
<DATE> 2005/06/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Satürn'ün uydusu Titan'da metan gölleri bulundu 
</HEADLINE>
<TEXT>

     ABD Ulusal Havacılık ve Uzay Dairesi NASA , Satürn gezegeninin uydusu Titan'da göller bulunduğu, ancak bu göllerin su yerine sıvı metanla dolu olduğunu bildirdi. 
     Cassini uzay aracının, Titan'ın güney kutup bölgesinden gönderdiği görüntülerde, göl kıyısını andıran düzensiz şekilli karanlık alanlar olduğunu açıklayan NASA, bu alanların 234 kilometreye 73 kilometre çapında olduğunu kaydetti. 
     Söz konusu bölgenin Titan'ın en bulutlu kesiminde bulunduğunu kaydeden NASA yetkilileri, bu bölgede metan yağmurlarının olabileceğine inanıyor. 
     NASA'nın New York'ta bulunan Goddard Uzay Çalışmaları Enstitüsü'nden Cassini ekip üyesi Tony DelGenio, ''Bu bölgedeki fırtınaların bazılarının yüzeye ulaşacak kadar yeterli metan yağmuruna yol açacak şiddette olması mümkün'' dedi. 
     Bilim adamları, Titan aşırı soğuk olduğu için sıvı metanın buharlaşmasının çok uzun zaman aldığını, bu yüzden de metan dolu göllerin uzun süre varlığını sürdürebildiğini söylediler. 
     Bu arada, bilim adamlarının kara noktaların şimdi kurumuş olan eski bir gölün kalıntısı ya da katı hidrokarbonlarla dolu alanlar olabileceği üzerinde durdukları da kaydedildi. 
     
</TEXT>
</DOC>
