<DOC>
<DOCNO> 355724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/guncel/gun01.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'ta kanser patladı' 
</HEADLINE>
<TEXT>


Irak Dünya Mahkemesi'nin son gününde konuşan çevre mühendisi Al-Azzawi, yoğun radyoaktif etki nedeniyle kanser ve düşük vakalarında patlama yaşandığını savundu 

Serhat Oğuz - İstanbul 

Darphane-i Amire'de yapılan Irak Dünya Mahkemesi, dün son kez toplandı. Tanıklar ve uzmanlar bu kez Irak'ta çevre ve kültürün de can çekiştiğini anlattı. Iraklı çevre mühendisi Souad Naji Al-Azzawi, 1996'dan beri Irak'taki radyoaktivite artışını izlediğini belirtti. 
Operasyonlar nedeniyle kansere yakalanma oranının 6 kat arttığını, düşük vakalarının hızla çoğaldığını öne süren Azzawi, bunları incelemek isteyen bilim adamlarının ya öldürüldüğünü ya da tutuklandığını iddia etti. 270 petrol borusunun hasar gördüğünü belirten Azzawi, yakıtların Irak toprağına ve suyuna karıştığını da anlattı. 

Kültürel miras yok edildi 
Iraklı tanık Amal Al Khedairy ise son yıllarda 5 bin yıllık Irak kültürel mirasının, Saddam'a indirgenerek yok edildiğini savundu. 
Khedairy, "Iraklı olma bilinci ve kimliğini yok etmeye çalışıyorlar. Okulların yüzde 80'i yağmalandı. Bir tarafta işgalciler, diğer tarafta kökten dinciler, Irak'ı tehdit ediyor" dedi. 
Koç Üniversitesi'nden Yard. Doç. Dr. Gül Pulhan ise, Irak'ın ulusal müzesindeki eserlerin operasyonlar sırasında büyük bir yağmaya uğradığını, ABD ordusunun söz vermesine rağmen müzeyi zamanında korumaya almamasının tahribatı artırdığını söyledi. 
ABD'li toplumsal araştırmalar uzmanı Prof. Joel Kovel ise ABD ordusunun kimyasal ve biyolojik savaş yöntemlerini sistematik olarak kullandığını savunarak, "Hepatit E gibi az görülen hastalıkların yanı sıra tifo gibi hastalıklar da hızla yayılıyor. Irak'taki evlerin yüzde 70'i h l büyük su sıkıntısı çekiyor" diye konuştu. 

'Mahkeme, ABD'yi kınamak için kuruldu' 

Kapanış oturumunda iddia makamı adına konuşan ABD'li Uluslararası Hukuk Profesörü Richard Falk, Norveçli Johan Galtung'un ABD ürünlerinin boykot edilmesi tavsiyesinin sivil toplumlar açısından etkili uygulama olacağını savundu. "Ceza yetkimiz yok, ama dünyanın kurullara uymasını tavsiye etmek hakkımız" diyen Falk, Bush'un iddia ettiği gibi savaşın 30 Mayıs 2003'te bitmediğini vurguladıklarını belirterek, şunları söyledi "Bush ve Blair'in birinci dereceden sorumluluğunu mutlaka vurgulamalıyız, ama Rumsfeld'i, Cheney'yi, Wolfowitz'i de dahil etmeyi öneririm. Mahkeme, ABD ve İngiltere'nin uluslararası hukuku yeniden yazma çabalarını kınamak için bir araya getirildi." 


</TEXT>
</DOC>
