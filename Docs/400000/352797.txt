<DOC>
<DOCNO> 352797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/spo04.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
GİDİYORUM 
</HEADLINE>
<TEXT>


Milli forvet, "Belki Trabzonspor'da şampiyon olduktan sonra ayrılmam lazım ama artık 28 yaşındayım. Misyonuma yurt dışında devam etmek istiyorum" diye konuştu 

MEHMET DEMİRCAN 


Trabzonspor Yönetimi'nden geçtiğimiz sezon başında ciddi bir teklif gelmesi durumunda Avrupa'ya transferi için söz alan Fatih Tekke, Bordo - Mavili kulübe veda ediyor. Süper Ligi Gol Kralı olarak tamamlayıp, A Milli Takım forması altında attığı kritik gollerle kariyerinin en başarılı sezonunu geçiren yıldız futbolcu, yeni sezonda Avrupa'ya gitmeye kararlı olduğunu açıkladı. 

'Fırsatı kaçırabilirim' 
Türkiye'de uzun süredir üst seviyede futbol oynadığını vurgulayan Fatih, "Bugüne kadar forma giydiğim her kulüpte başarılı oldum. Bir futbolcunun hayali bir dönem sonunda Avrupa'da ülkesini temsil etmek olmalı. Belki Trabzonspor'la şampiyonluk yaşayıp, Avrupa'ya gitmem gerekir ama artık 28 yaşındayım. Şimdi Avrupa'ya gitmenin tam zamanı. Şimdi olmazsa belki de fırsatı kaçıracağım" dedi. 
Nihat, Emre ve Tugay'ın Avrupa'da başarılı olduğunu da kaydeden Fatih Tekke, "Ben de onlar gibi Avrupa'da ülkemi temsil edip, Türk futbolunun konuşulmasını istiyorum" ifadesini kullandı. 

'Dört ciddi teklif var' 
Menajeri Ceylan Çalışkan ise Fatih'e Avrupa'nın dört ünlü kulübünden ciddi transfer önerileri geldiğini açıkladı. Almanya'dan Stuttgart ve Hertha Berlin, İspanya'dan Deportivo ile Valencia'dan teklif aldıklarını belirten Çalışkan, "Fatih Tekke'nin kariyeri için artık Avrupa'da futbol oynaması lazım. Milanlı Shevchenko Dinamo Kiev'de oynarken herkes tarafından tanınmıyordu. Milan'a geldikten sonra ise dünya yıldızı oldu. Şimdi Fatih Tekke de bunu başarabilir. Avrupa'da bir sezonda 20-25 gol atabilecek kapasitede bir oyuncu. Ayrıca Fatih'in Avrupa'ya gitmesi Türkiye için de bir kazanç olacaktır" diye konuştu. 

Genç Ergin'e PSV kancası 

Trabzonspor PAF ve Süper Genç Takımı'nın gol makinesi Ergin Keleş'in başına talih kuşu kondu. PSV Eindhoven Kulübü yetkililerinin, Hollanda'da süren 20 Yaşaltı Dünya Şampiyonası'nda, Milli Takımımız'ın, Çin ile oynadığı maçta Ergin'i izleyip, beğendikleri ortaya çıktı. Bordo - Mavili kulübün Hollanda temsilcisi Hasan Karakaş, PSV'li yetkililerin, Ergin'i transfer etmek istediklerini açıkladı. Karakaş, "Kendilerine kulüple temasa geçmelerini söyledim. Yönetime resmi teklifte bulunacaklar" dedi. Ergin, 2 yıl önce yapılan Liselerarası Dünya Şampiyonası ve Meridyen Kupası'nda gol kralı olmuştu. 

Tolga dertli 

Bordo - Mavili takımın milli oyuncusu Tolga Seyhan, transferiyle ilgili belirsizliğin moralini bozduğunu söyledi. Tecrübeli futbolcu, "Her fırsatta öne sürülüyorum. Sanki topun ağzına beni atıyorlar, yöneticilerimiz kenara çekiliyor. Geçen yıl fedak rlık yaptım. Bu yıl hakkımı istiyorum. Gerekirse kulübede de otururum, PAF takımına da giderim. Verebileceğim en uygun teklifi sundum ve daha aşağı da olamayacağını söyledim. Bu rakamı hak ettiğimi düşünüyorum. Anlaşırız veya anlaşamayız, bilemiyoruz. Eğer beni göndermiyorlarsa bunun da bir külfeti olmalı" dedi. 


</TEXT>
</DOC>
