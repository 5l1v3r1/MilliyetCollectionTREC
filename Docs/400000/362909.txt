<DOC>
<DOCNO> 362909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/guncel/gun01.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
57 bin aday sıfır çekti 
</HEADLINE>
<TEXT>


2005 ÖSS'de, 4 testin en az birisinden gerekli olan 0,5 puanı alamayan 57 bin 163 öğrencinin puanı hesaplanamadı 

ANKARA Milliyet 

Öğrenci Seçme Sınavı'nda ÖSS sıfır puan alan adayların sayısı geçen yıla göre yüzde 77.6 arttı. 2004-ÖSS'de 32 bin 177 olan puanı hesaplanamayan aday sayısı bu yıl 57 bin 163'e yükseldi. En büyük başarıyı fen, özel fen ve Anadolu liseleri öğrencileri gösterdi. Dereceye giren 10 öğrenciden 9'u devlet okullarından mezun oldu. ÖSYM Başkanı Ünal Yarımağan, 2005 ÖSS'yle ilgili şu bilgileri verdi 
1 milyon 671 bin 726 adaydan 123'ünün sınavı geçersiz sayıldı. Kopya çeken 20, kılık kıyafet nedeniyle 43, yerine başkasını sokan 5, kimlik belgesi olmayan 21 adayın sınavı iptal edildi. 38 adayın kopya çektiği bilgisayarla belirlendi. Sınavı geçerli olan 13 aday ise cinsiyet bölümünü işaretlemedi. Sınavı geçerli 1 milyon 671 bin 603 adaydan 57 bin 163'ünün puanı hesaplanamadı. Yarımağan, "4 testin birisinden 0,5 puan almaları lazımdı. Adaylar bu koşulu sağlayamadığı için puanları hesaplanamadı" dedi. 2 yıllık meslek yüksek okullarını tercih etmek için 160, 4 yıllık fakülteler için de 185 puan barajı konuluyor. Puanı hesaplanan 1 milyon 614 bin adaydan 1 milyon 298 bin 666'sı 160 puanı geçti. 987 bin 963 aday ise 185 ve daha üstünde puan aldı. Yabancı Dil Sınavı'na başvuran 40 bin 49 adaydan 39 bin 44'ünün sınavı geçerli sayıldı. 643 adayın puanı hesaplanamadı. 2 adayın kopya çektiği saptandı. 160 puanı kızların yüzde 83'ü, erkeklerin yüzde 73'ü 185 puanı kızların yüzde 64'ü, erkeklerin yüzde 54'ü geçti. ÖSS'ye başvuran son sınıftaki adayların yüzde 67'si 160 puanı, yüzde 46'sı 185 puanı geçti. Üniversiteye girmemiş eski mezunlarda 160 puanı geçme oranı yüzde 83, 185 puanı geçme oranı da yüzde 66 oldu. 1030 engelli adayın yüzde 73.5'i ÖSS'yi kazandı. 

Fen testinde döküldüler 
Tüm adayların 45'er soruluk testlerde doğru yanıt ortalamaları "Türkçe 22, sosyal bilimler 13, matematik 8.41, fen bilimleri 3.80, Almanca 59.68, Fransızca 57, İngilizce 58" olurken, son sınıf düzeyindeki adayların doğru ortalamaları şöyle gerçekleşti Türkçe 20, sosyal bilimler 11, matematik 7.57, fen bilimleri 3.94, Almanca 71, Fransızca 64, İngilizce 60. Fen testinde ortalamanın çok düşük olduğunu kaydeden Yarımağan, "Adaylar fen testinin katsayısı küçük olduğu için cevaplamıyor. Yaklaşık bin 100 aday fen testine dokunmuyor. Fen bilgisinden yoksun kitle karşımıza geliyor. Bu testin katsayısı artırılacak" dedi. 
Yarımağan, 0,24 olan ek puan katsayısının 0,08'e indirilmesiyle ilgili soruyu, "Matematik öğretmenliğine sadece öğretmen lisesi mezunları gidiyor. Fen lisesi mezunu Türkiye birincisi aday giremiyor. Yapılan düzenleme, teknik ayar. Bu gibi kararlar, ÖSYM'nin kuruluşundan beri alınıyor. Nedense bugünlerdeki atmosfer nedeniyle tartışma konusu oldu" diye yanıtladı. 

Ankara, en başarılı il 

Sayısal puana göre en başarılı iller Ankara, Konya, Yalova, Antalya, Kayseri, Eskişehir, Karabük, Denizli, Kırşehir ve Hatay şeklinde sıralandı. En başarısız il olan Hakk ri'yi, Şırnak, Ardahan, Bitlis, Ağrı, Düzce, Bingöl, Bilecik, Kastamonu ve Artvin izledi. 180 sorunun tümüne doğru yanıt veren çıkmadı. Birinciler 1 yanlış yaptı. Türkçe testinde bin 729, sosyal bilimlerde 41, matematikte bin 353, fende 523, Almanca'da 27, İngilizce'de 48 aday soruların tümünü doğru yanıtladı. 

'Liselerden söz eden yok' 

ÖSS'ye başvuranların yüzde 76'sını oluşturan lise mezunlarının yüzde 84'ü 160 puanı, yüzde 67'si 185 puanı geçti. Meslek lisesi adaylarının 160 puanı geçme oranı yüzde 55, 185 puanı geçme oranı yüzde 21 olarak belirlendi. En başarılı okullar, sırasıyla fen, özel fen, anadolu lisesi, yabancı dil ağırlıklı liseler, öğretmen liseleri, askeri liseler, yabancı dilde eğitim yapan özel liseler ve güzel sanatlar liseleri oldu. Endüstri meslek lisesi adaylarının 160 puanı geçme oranı yüzde 35, 185 puanı geçme oranı yüzde 15 oldu. Yarımağan, "Meslek liselerinin üniversiteye yerleşme oranları liselerin üstünde. Liselerden neden kimse söz etmiyor" dedi. 

Harem selamlık öğrenci kampı 

Beyoğlu Belediyesi'nin, takdir ve teşekkür alan ilköğretim ve lise öğrencilerini ödüllendirmek için gönderdiği Kocaeli'nin Kandıra ilçesine bağlı Kefken bölgesindeki Orman Bakanlığı'na ait tesislerindeki kamp, harem selamlık olarak uygulanıyor. Bir dönem kızların, bir dönem de erkeklerin kalacağı kampa, ilk olarak 450 kız öğrenci getirildi. Belediye yetkilileri, velilerin isteği doğrultusunda öğrencilere, kız- erkek ayrı gruplar halinde kamp yaptırıldığını söyledi. Kampın açılışınaMilli Eğitim Bakanı Hüseyin Çelik de katıldı. 

İŞTE ŞAMPİYONLAR 

İSTANBUL Milliyet - Doğan Haber Ajansı 

'Hukuk istiyorum' 

Almanca birincisi Özel St. George Avusturya Lisesi mezunu Ece Bayrak, sınava düzenli şekilde hazırlandığını söyledi. Bayrak, "Almanca sorularından boş ya da yanlışım yok. Hukuk eğitimi almak istiyorum" diye konuştu. 


'Şaka zannettim' 

Birinciliği Sakar'la paylaşan İbrahim Gökhan Hacıahmetoğlu, Ümraniye Anadolu Lisesi'ni bitirdi. Hacıahmetoğlu, "Sonucu hocamdan duyduğumda şaka yaptığını zannettim. Elektrik-elektronik mühendisliğini istiyorum" dedi. 


Köyünün de gururu oldu 

İngilizce birincisi olan Yıldız Girmit, Ankara Hasan Ali Yücel Anadolu Öğretmen Lisesi'nden mezun oldu. Girmit, "İlk 100'e girmeyi bekliyordum. Benim için sürpriz oldu" dedi. 


Sadece bir yanlış 

ÖSS'nin iki birincisinden Serkan Sakar, 180 sorudan 179'unu doğru yanıtladı. Mersin Fen Lisesi mezunu Sakar, "ODTÜ Bilgisayar Mühendisliği'ni tercih edeceğim" dedi. Sakar, Devlet Parasız Yatılı Okulu Sınavı'nda 7. LGS'de 19'uncu, TÜBİTAK'ın kimya yarışmasında Akdeniz bölge birincisi olmuştu. 


'Yabancı dili önemsemedim' 

Fransızca birincisisi Ali Kemal Çetinkaya, Galatasaray Lisesi'ni yatılı okudu. Çetinkaya, "Yabancı dil sınavını fazla önemsememiştim. Kendimi ÖSS'ye yoğunlaştırmıştım" dedi. Hedefinin mühendislik olduğunu söyleyen Çetinkaya'nın babası yurtdışında vinç operatörü olarak çalışıyor. 


</TEXT>
</DOC>
