<DOC>
<DOCNO> 395935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/guncel/gun09.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Goethe'nin 'Divan'ına imamlar ses veriyor 
</HEADLINE>
<TEXT>


Goethe'nin "Divan"ından şiirler, Kudsi Erguner Ensemble tarafından Türkiye'de ilk kez bu akşam Cemal Reşit Rey Konser Salonu'nda seslendirilecek. Etkinlikte imamlar da şiir okuyacak 

Aslı Onat 

Ünlü Alman şair Goethe, 18. yüzyılın ikinci yarısında Doğu edebiyatının Batı dillerine çevrilmesiyle Hafız, Firdevsi, Mevlana Celaleddin Rumi gibi isimlerden etkilenerek "Westöstlicher Diwan"ı Batı - Doğu Divanı yazmıştı. Kudsi Erguner bu eserden yola çıkarak oluşturduğu projesini, geçen yıl Berlin'de düzenlenen Şimdi Now Festivali'nde Kudsi Erguner ve İstanbul Müezzinleri adıyla Alman sanatseverlerle buluşturmuştu. Goethe'nin "Batı'nın ilk Doğulu divanı" olarak isimlendirdiği eserden şiirler, İstanbul'da ilk kez cami imamları Halil Necipoğlu ve Yunus Balcıoğlu tarafından seslendirilecek. 

'Önce tereddüt ettim' 
Projenin temeli nasıl atıldı 
Kudsi Erguner '80'li yıllarda Goethe'nin "Divan" adlı eserinin varlığından haberdar oldum. Almanca bilmediğim için okuyamamıştım. Sonra Fransızca çevirisini buldum. O şiirlerden seçtiğim bir kısmını fonetik olarak Almanca bilen arkadaşlara yazdırdım. Müziği de bu yazımlara uyarladım. Berlin'deki izleyiciler, konseri gözyaşları içerisinde dinledi. 

Türkiye'deki konserden nasıl tepkiler bekliyorsunuz 
K.E. Önce tereddüt ettim. Türk seyircisine bu şiirleri Almanca okumak ters olur mu diye düşündüm. Ama Baki, Şeyh Galip, Nef'i, Naili'nin şiirlerinden bestelenmiş klasik müziğimizi okusak o şiirler de pek anlaşılmazdı. 

Bugünkü Batı-Doğu ilişkisi düşünülünce Goethe'nin şu sözü de çok ilginç "Bu harika insanların şiir dünyasına girmek istiyorsak Doğu'nun ayağımıza gelmesini bekleyemeyiz, bizim Şarklılaşmamız gerekir." 
K.E. Goethe, bugün polemiğe neden olan konuları çok medeni bir dille anlatmış ve şiirleri yazarken aruz veznini kullanmış. Fransızca çevirilerden yaptığım tercümeler arasında Goethe'nin Hz. Muhammed'e methiyesi var 
"Hz. Muhammed'e Allah'ın rahmet ve muhabbetini vermesinden Ve O'nu üstün tutmasından eğer bir kimse rahatsız oluyorsa Evinin damına sağlam bir ip bağlayıp Onu taşıyacağından emin olup kendisini assın İşte o zaman üstündeki yükün hafiflediğini hissedecek." 
Goethe gibi çok dindar bir Hıristiyanın bunu söylemesi çok büyük bir şey. Şu dizeleri de çok anlamlı 
"Batı ve Doğu her ikisi de Seni en saf, en güzel şeyleri tatman için davet ediyorlar Artık nazı bırak, kabuğu terk et Gel şu güzel ziyafete katıl Aslında bakmaya tenezzül etmediğin Bu lezzetli lokmaların varlığından bile haberdar değilsin Kendini bilenler ve başkalarını tanıyanlar Şunu da iyi bilirler ki Batı ve Doğu Artık birbirinden ayrılamazlar" 
CRR Konser Salonu 0212 232 98 30 Saat 20.00 

Almanca bilmeden okuyorlar 

Bu projenin sizin için manevi anlamı nedir 
Yunus Balcıoğlu Yıllarca başka bir kültüre ait gibi görünen Goethe'nin aslında bizden biri olduğu hissini vermesi bir sıcaklık oluşturuyor. O açıdan çok önemli buluyorum bu projeyi. 
Halil Necipoğlu Goethe, Mevlana'dan çok etkilenmiş. Bizim için bu projede yer almak gurur vesilesi. 

Şiirleri Almanca okuyabilmek için yaptığınız fonetik çalışmadan söz eder misiniz 
Y.B. - H.N İcrayı daha önce Berlin'de yapmış olduğumuz için şu anda daha rahatız. Almanca bilmiyorduk ama çok iyi Almanca bilen bir arkadaşımız bize yardımcı oldu. Almanca, telaffuz ve yazım açısından çok farklı bir dil. Ayrıca Arapçaya yakın sesler barındırdığı için Arapça bilmemiz avantajımız oldu. Berlin'de dakikalarca ayakta alkışlandık. Türkçe yorumlanan bir programda dahi melodinin etkisiyle sözler çok iyi anlaşılmayabilir. Ama Alman izleyiciler sözleri çok rahat anladıklarını söylediler ve bizi tebrik ettiler. 



</TEXT>
</DOC>
