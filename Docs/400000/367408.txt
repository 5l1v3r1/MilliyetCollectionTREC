<DOC>
<DOCNO> 367408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo39.html </URL>
<DATE> 2005/08/05/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Daum "Şans yanımızda değildi" 
</HEADLINE>
<TEXT>

     Türkiye Birinci Süper Futbol Ligi 2005-2006 sezonu açılış maçında, Gençlerbirliği ile 0-0 berabere kalan Fenerbahçe’de Teknik Direktör Christoph Daum, "Şans yanımızda değildi" dedi. 
     Daum, karşılaşmadan sonra yaptığı açıklamada, oyuna iyi başladıklarını, ancak öne geçmek için şansın yanlarında olmadığını belirterek, "2. yarıda kondisyon eksikliğimiz ortaya çıktı ve isabetli oynama oranımız düştü. Dolayısıyla da gol pozisyonlarını değerlendiremedik" diye konuştu. 
     Defansta yapılan hatalar sonucunda rakibe gol pozisyonları verdiklerini ifade eden Daum, "Bu hatalarımız, rakibe de sürpriz olmuş olmalı ki değerlendiremediler" dedi. Daum, şunları söyledi 
     "Bazı detaylar üzerinde çalışmamız lazım. Topsuz alanda istediklerim sahaya yansıtılmadı. Sezona normal bir başlangıç yaptık. 
     Her maçı kazanacağız diye bir şey yok. Gençlerbirliği, özellikle büyük rakiplere karşı güçlerinin çok üstünde bir oyun sergiliyor. Bu başlangıçtan memnun olabilir, kaçırdığımız goller için sinirlenebiliriz. Ama öyle maçlar olacak ki, az pozisyon yakalayıp çok gol bulabileceğiz." 
     
     DOĞAN "BİZİM İÇİN İYİ BİR SONUÇ" 
     Gençlerbirliği Teknik Direktörü Ziya Doğan da yaptığı açıklamada, Fenerbahçe maçının kendileri için çok önemli bir maç olduğunu belirterek, sonuçtan memnun olduğunu söyledi. 
     Geçen sezonun kadrosundan 6 futbolcunun olmadığını, bir çok yeni transferle lige başladığını belirten Doğan, "Önümüzde 2 önemli maç daha var. Ligin ilk 3 maçına kötü başlamamız, takıma yeni katılan genç oyuncuların üstünde psikolojik bir baskı oluşturacaktı ama olmadı" dedi. 
     Karşılaşmanın 2. yarısı itibariyle galibiyet beklediğini ifade eden Doğan, "Zaten bu maçta 3 forvetle, galibiyet için oynadık. Fakat maçın başında genç oyuncuların, Fenerbahçe korkusu nedeniyle hataları oldu. Ama 2. yarıda kendilerine güven geldi ve gerçek oyunlarını oynadılar. Bizim için iyi bir sonuç" şeklinde konuştu. 
     
     "İLHAN CAVCAV’IN SÖYLEDİKLERİ BENİ İLGİLENDİRMEZ" 
     Gençlerbirliği Kulübü Başkanı İlhan Cavcav’ın maç öncesi "Fenerbahçeli futbolcu Deniz Barış’ın maçta oynaması halinde hükmen galip gelecekleri" yolundaki sözleriyle ilgili olarak da sarı-lacivertli futbolcu, "Açıklama yapmama bile gerek yok. Benim açımdan söylenecek bir şey yok. Bu konu, Fenerbahçe ile Gençlerbirliği arasında bir olay. Beni ilgilendirmiyor" dedi.23 09 05 08 05 
     
</TEXT>
</DOC>
