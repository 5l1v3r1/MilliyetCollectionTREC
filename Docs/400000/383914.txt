<DOC>
<DOCNO> 383914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy19.html </URL>
<DATE> 2005/10/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Gül İlk kez tam üye olmayan bir ülkenin dili tercüme edildi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye’nin Avrupa ülkelerinkinden farklı özelliklerinin AB için bir zenginlik olduğunu söyleyerek, dün ilk kez tam üye olmayan bir ülkenin dilinin tercüme edildiğini söyledi. 
     Bakan Gül, Devlet Bakanı ve Başmüzakereci Ali Babacan ile birlikte Lüksemburg’da düzenlediği basın toplantısında gazetecilerin sorularını yanıtladı. 
     "Avrupa’daki İslam korkusu" ile ilgili soru üzerine Gül, Türkiye’nin farklı din, dil ve ırka sahip olmasının bir zenginlik olduğunu söyleyerek, AB’nin bu nedenle dün stratejik bir karar aldığını kaydetti. Tarihin derinliklerinden gelen bu farklılıklara rağmen demokrasi, insan hakları ve serbest piyasa ekonomisi gibi unsurların ortak değerler olduğuna dikkat çeken Gül, dün geceki basın toplantısını Türkçe yaptığına ve böylelikle ilk kez tam üye olmayan bir ülkenin dilinin tercüme edildiğine işaret etti. Konuşmasını Türkçe yapma kararını dün Lüksemburg’a gelmeden aldıklarını söyleyen Gül, AB’nin buna alışacağını bildirdi. 
     Bakan Gül, sözlerini şöyle sürdürdü 
     "Olumsuzluklara bakacak olursak saatlerce konuşabiliriz, hatta birçoğunuzun bilmediği olumsuzlukları da konuşabilirim ama olumlu şeyleri ortaya koyduğunuzda bunun olumsuzluklardan daha baskın olduğunu açık bir şekilde görebilirsiniz. Tenkitleri büyük bir olgunlukla karşılayacağız, bunlardan biz de faydalanacağız." Bir gazetecinin Avusturya’nın Türkiye konusundaki itirazlarını hatırlatarak, hangi ülkelerin sorunu çözmek için devreye girdiğini sorması üzerine de Gül, konu sadece Türkiye ve AB’yi değil bütün dünyayı ilgilendirdiği için birçok kişinin katkısı olduğunu belirtti. 
     BM Genel Sekreteri Kofi Annan’ın devrede olduğunu, kendisinin belki de pek de uygun olmayan saatlerde 3-4 kez ABD Dışişleri Bakanı Condoleezza Rice ve NATO Genel Sekreteri Jaap de Hoop Scheffer ile görüştüğünü söyleyen Gül, dönem başkanı olarak İngiltere’nin olağanüstü bir çaba harcadığını, İngiltere Dışişleri Bakanı Jack Straw ile 20-30 kez görüştüğünü ve İngiltere’nin Ankara Büyükelçisi Peter Westmacott’un da iyi bir görev yaptığını kaydetti. 
     
     MÜZAKERE SÜRECİ 
     "Devlet Bakanı Babacan hakkında, başmüzakereci olarak arkasında zengin kadroların bulunmadığı" yönünde eleştiriler olduğunun hatırlatılması üzerine Gül, dünkü kararın en iyi şekilde alınması için birçok strateji izlendiğini, bunlardan birinin de hazırlık çalışmalarının çok aleni yapılmaması olduğunu kaydetti. 
     Gül, müzakereler için neler yapılacağını kendi aralarında hep konuştuklarını söyleyerek, sivil toplum örgütlerinin eleştirilerinde kendi açılarından haklı olabileceğini ama dünkü sonucu alabilmek için bunun bir strateji olduğunu bildirdi. 
     Süreç çerçevesinde yapılacak orta ve uzun vadeli işler bulunduğunu belirten Gül, bir de günlük işler olduğunu ama kamuoyuna yansımamasına rağmen Babacan’ın ne yapacağını iyi bildiğini, bunun yanı sıra bütün Bakanlar Kurulu’nu devreye sokma stratejileri bulunduğunu kaydetti. 
     Gül, bütün bakanların birinci işinin müzakereler olacağını belirterek, süreci kendi metotlarıyla götüreceklerini kaydetti. 
     Devlet Bakanı ve Başmüzakereci Babacan da Türkiye’nin yapısının AB’ye en son üye olan 10 ülkeninkinden farklı olduğunu söyleyerek, o ülkelerin müzakere biçimlerini birebir Türkiye’ye uygulamanın mümkün olmadığını ifade etti. Babacan, "Türkiye’nin kendine has yapısını dikkate alarak ayrı bir çalışma yöntemi izleyeceğiz, bununla ilgili Türkiye’de geniş bir bilgilendirme toplantısı yapacağız" dedi. 
     İlk olarak hangi müzakere başlıklarının açılacağının sorulması üzerine de Babacan, sürece ilişkin çok detaya girmek istemediğini, ancak ilk olarak iki safha halinde tarama sürecinin yapılacağını bildirdi. 
     Babacan, gelecek yılın eylül-ekim aylarına kadar taramanın devam edebileceğini söyleyerek, taraması biten başlıklardan belki birkaç tanesinin bu yılın sonundan önce müzakerelere açılabileceğini kaydetti. Yetişmesi durumunda yıl sonuna kadar müzakereye açılacak başlıkların muhtemelen bilim-araştırma ve eğitim-kültür olduğunu ifade eden Babacan, ancak henüz bu konuların tarama bitmeden tam netleşmediğini, ilk taramanın da 20 Ekim’de başlayacağını bildirdi. 
     Babacan, bu yıl sonuna kadar 8-10 başlığın taramasının başlayacağını ve bazılarının da sonlanacağını umduklarını kaydetti. 
     
</TEXT>
</DOC>
