<DOC>
<DOCNO> 350025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy18.html </URL>
<DATE> 2005/06/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
CHP'li Öymen Başbakan Türk milletinden ve CHP'den özür dilemeli 
</HEADLINE>
<TEXT>

     CHP Genel Başkan Yardımcısı Onur Öymen, Başbakan Recep Tayyip Erdoğan’ın, "Türk milletinden ve CHP’den özür dilemesi gerektiğini" söyledi. 
     TBMM’de basın toplantısı düzenleyen Öymen, Başbakan Erdoğan’ın, ABD gezisinde, "CHP’nin, ABD karşıtı olduğuna yönelik" sözler kullandığını, bunun üzerine bir açıklama yapma ihtiyacı duyduklarını belirtti. 
     Şimdiye kadar başbakanların, resmi temasları sırasında "işini güçleştirecek" sözlerden kaçındıklarını ifade eden Öymen, "Başbakanın başarısı, Türkiye’nin başarısıdır. Uzun yıllardır parti geleneğimiz budur" dedi. 
     Hiçbir Türk başbakanının, resmi ziyaret yaparken ana muhalefet partisini suçladığını hatırlamadıklarını söyleyen Öymen, "CHP’nin ABD karşıtı olarak suçlanması tarihe geçti. Bu açıklamaları talihsizlik olarak kabul ediyoruz. Türk Başbakanı, ülkenin çıkarları ve Meclis kararlarının arkasında durmasını bilmelidir. Ancak Başbakan, dışarıdan gelecek baskılara direnecek güçte değildir" diye konuştu. 
     
     "TÜRKİYE’NİN GEÇMİŞİNDE LEKE YOK" 
     Başbakan Erdoğan’ın, CNN International kanalında yaptığı röportaja da değinen Öymen, Erdoğan’ın, buradaki konuşmasında Türkiye’yi küçümsediğini ileri sürdü. 
     CHP Genel Başkan Yardımcısı Öymen, "Başbakan Erdoğan, ’ABD’de dini hoşgörü var. Türkiye’de dini hoşgörü yoktur’ demekle kendi ülkesini küçümsedi. Hiçbir başbakan, kendi ülkesini küçümseyemez, şikayet edemez. Türkiye, tarih boyunca dini konularda hoşgörülü olmuştur. Türkiye’nin geçmişinde hiçbir leke yoktur. Başbakan, Türk milletinden ve CHP’den özür dilemelidir" dedi. 
     
     "GÜNAH KEÇİSİ ARAYIŞI..." 
     Başbakan Erdoğan’a duyulan güvenin azaldığını da iddia eden Öymen, şöyle devam etti 
     "Başbakan, suçlu, günah keçisi arayışı içinde... Dış politikadaki başarısızlığından suçu atacak bir makam, parti aramaktadır. Bula bula anamuhalefet partisini buldu. CHP, bu haksız eleştirilere layık bir parti değil." ABD’ye değil, ABD’nin Irak politikasına karşı olduklarını söyleyen Öymen, bu ülkenin dostluğuna önem verdiklerini ancak, teslimiyetçi olmadıklarını ifade etti. 
     
     "BU GİDİŞLE GÖREVİNİ İADE EDER" 
     Öymen, Cumhurbaşkanı Ahmet Necdet Sezer’in, yeniden görüşülmek üzere TBMM’ye iade ettiği "TCK’da değişiklik öngören yasanın değiştirilmeden Cumhurbaşkanlığı’na gönderileceği" yönündeki soruları da yanıtladı. 
     Söz konusu yasanın savunulmasının "imkansız olduğunu" belirten Öymen, hangi alanda olursa olsun yasadışı eğitimin ülkenin hukuk yapısına zarar vereceğini söyledi. 
     Yasal Kuran kursları bulunduğunu vurgulayan Öymen, "Sanki CHP, Kuran kurslarına engel oluyormuş gibi gösteriliyor. Diyanet İşleri’nin denetimindeki Kuran kurslarına 1 milyon gencin gitmesine itiraz etmiyoruz. İtirazımız, yasadışı eğitimedir. Başbakan hangi yasayı iade eder bilmiyoruz ama, bu gidişle görevini iade eder. Hükümet inişe geçmiştir" diye konuştu. 
     
     "GAFLAR LİSTESİ..." 
     Öymen, bir gazetecinin, Erdoğan’ın "Laik değilim, ama laikliği savunuyorum" dediğini iddia etmesi üzerine, "Laiklik bir din değil, dünya görüşüdür" dedi. 
     Öymen, "Laik devletin Başbakanı, laikliği savunmak zorundadır. 
     Milletvekili olarak yemin etmişsinizdir. Kendinizi Anayasanın üstünde göremezsiniz. Anayasa, hepimizi bağlar. Eğer laik olmadığını söylemişse bu, büyük bir gaftır" diye konuştu. 
     "Başbakan Erdoğan’ın gaflarının listesi uzuyor" diyen Öymen, Erdoğan’ın daha önce de CHP’yi "seviyesiz siyaset yapmakla" suçladığını belirtti. 
     
</TEXT>
</DOC>
