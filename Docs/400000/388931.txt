<DOC>
<DOCNO> 388931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/siyaset/siy05.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İfade özgürlüğünü Meclis cezalandırdı 
</HEADLINE>
<TEXT>


ANKARA Milliyet 


AB'YE uyum sürecinde düşünceyi ifade özgürlüğü için yapılan açılımlar, parlamentoda işlemedi. 
TBMM Araştırma Servisi'nde uzman olan Ali Çolak, başkanı olduğu Mülkiyeliler Birliği Yönetim Kurulu'nun basın açıklaması nedeniyle TBMM Genel Sekreterliği'nce cezalandırıldı. Mülkiyeliler Birliği, muhalefetin söz hakkının kısıtlandığı içtüzük değişikliğinin TBMM gündeminde bulunduğu 10 Temmuz 2005'te hükümete tepki göstermişti. 
TBMM Genel Sekreterliği, Meclis dışında yapılan açıklamadan kendi çalışanını sorumlu tuttu. Çolak'a, "Hizmet dışında devlet memurunun itibar ve güven duygusunu sarsacak nitelikte davranışta bulunmak" gerekçesiyle kınama cezası verilerek kamuda yükselmesine önemli engel konuldu. Mülkiyeliler Birliği'nin bunun üzerine yayımladığı bildiride ise, "Bunun ifade ve örgütlenme özgürlüğüne yönelik haksız bir saldırı olduğu açıktır" denildi. 



</TEXT>
</DOC>
