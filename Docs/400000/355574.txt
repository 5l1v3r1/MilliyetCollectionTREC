<DOC>
<DOCNO> 355574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/yozer.html </URL>
<DATE> 2005/06/26/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Yengeçin sıkıntısı 
</HEADLINE>
<TEXT>



Merak ediyorum Acaba Galatasaray hiçbir sezonu bu kadar umutsuz açmış mıydı Tribündeki seyircinin içini kıpır kıpır edecek, heyecan uyandıracak, yeni sezon için umut verecek tek şey yok. Gidenler gidiyor, gelenler gelmiyor. 
Pazartesi günü yeni formaların tanıtımı var. Ancak bu formaların içine koyacak ve hatta onları sattıracak tek oyuncu yok. Galatasaray seyircisi yeni forma diye Hakan Şükür ya da Hasan Şaş forması alır mı Hayır... Zaten onlar küskün. Kombineleri bile almıyorlar. Yanına bile yaklaşmıyorlar. En büyük taraftar grubu, yönetime ve başkana isyan bayrağını açmış durumda. Neden Bunu da çok iyi araştırmak lazım. 
Diyorlar ki "Figo gelse bizim için farketmez artık. Tüm umutlarımızı yitirdik". Gidin, Ali Sami Yen Stadı'nın duvarlarına neler yazılıyor bir bakın. İyi niyet bazen yetmiyor. Artık iş transferi de aşmış. Başkan Canaydın yapabilirse, parlak bir transfer yerine, taşların yeniden oturması için farklı şeyler düşünmeli. Bu ortamda Gerets'in de, ne kadar iyi hoca olursa olsun, yapabileceği fazla bir şey yok. Nereye dokunsa elinde kalıyor. Eminim ki şu anda "Ben nereye geldim " diye düşünüyordur. Bıraksa bırakamaz, gitse gidemez. Bakalım işin içinden nasıl çıkacak 
İnkar edileceğini pek sanmıyorum. Kulübü bir umutsuzluk sarmış durumda. Hem de her bölgesini, her kesimini, her kılcal damarını. Bu reaksiyon herkesi etkilemiş. Kaptan köşkündeki yeniler başlangıçta işi sıkı tutacaklar. Takım ruhunu yakalamak için harekete geçecekler. Bülent Ünder, Stumpf ve Erdal Keser el birliği edecekler. İyi de yengeç, ateş çemberinden nasıl çıkacak 
Florya'da bir emlakçı şöyle diyor "Bir futbolcuları vardı. Adam ev arıyordu. Buldular. Florya'da giriş katı. İstemem dedi, sonra oturmak zorunda kaldı. Çünkü fiyatı ucuzdu. Evi değiştirmediler. Birkaç gün sonra eve hırsız girdi. Yüz yüze gelmişler. Bir süre sonra da kaçtı, gitti. Adamın psikolojisi bozuldu". İsmini, hangi dönemde gelen futbolcu olduğunu söylemedi. Ancak bu küçük anı bile Galatasaray'daki fotoğrafı son derece net ortaya koyuyor. 


</TEXT>
</DOC>
