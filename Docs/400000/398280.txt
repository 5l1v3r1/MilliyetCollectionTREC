<DOC>
<DOCNO> 398280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonyas09.html </URL>
<DATE> 2005/11/26/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Kronik psikilojik rahatsızlıklara tiyatro ile terapi 
</HEADLINE>
<TEXT>

     Almanya'nın Köln kentinde faaliyet gösteren Göçmenler Sağlık Merkezi ve Arkadaş Tiyatrosu'nun birlikte hayata geçirdiği proje çerçevesinde, kronik psikolojik rahatsızlığı bulunan hastalara tiyatro terapisi uygulanıyor. 
     Göçmenler Sağlık Merkezi yöneticisi Arif Ünal, kronik psikolojik rahatsızlığı bulunanların bakımını üstlendiklerini, bu insanların sosyal yaşamlarının pek olmadığını söyledi. Ünal, ''Tiyatro çalışmasıyla bu insanların özgüvenlerini kazanmalarını sağlamayı amaçlıyoruz. Bu kişilerin yeteneklerini ortaya çıkarmak için elimizden geleni yapıyoruz. Tiyatro bunun için çok iyi bir araç'' dedi. 
     Arkadaş Tiyatrosu oyuncularından Satı Arıkpınar da tiyatroyu terapilerde bir ifade aracı olarak kullandıklarını belirterek, ''Bu tip insanlara rahat, eğlenceli bir ortam yaratıyoruz. Tiyatronun temel ilkelerini, tiyatronun içindeki egzersizleri kullanıyoruz. Fakat profesyonel anlamda tiyatro yaptırmaya çalışmıyoruz'' diye konuştu. 
     Arıkpınar, çocuklardaki duruş bozukluklarının giderilmesi, el kol hareketlerinin uyumunun sağlanması ve kasların yeterince çalışmasının tiyatrodaki egzersizlerle sağlandığını sözlerine ekledi. 
     
</TEXT>
</DOC>
