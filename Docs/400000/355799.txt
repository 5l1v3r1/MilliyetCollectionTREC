<DOC>
<DOCNO> 355799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun12.html </URL>
<DATE> 2005/06/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Moskova'da 'meydan muharebesi' 
</HEADLINE>
<TEXT>

     

      Dün akşam saatlerinde Moskova'nın ortasında patlak veren bir kavga, kentin bir bölümünün polis tarafından giriş çıkışa kapatılmasına yol açtı. 
     Yaklaşık 200 şirket çalışanı taşlar, beyzbol sopaları ve demir çubuklarla birbirlerine saldırdı. 
     Olaylarda yaralanan beş kişi hastaneye kaldırıldı. Bir kişinin öldüğü yolundaki haberler ise henüz doğrulanmadı. 
     
     Kim, nerede çalışacak 
     Ancak özel polis timlerinin müdahalesiyle son bulan kavganın, paylaşılamayan bir işyeri yüzünden çıktığı bildiriliyor. 
     Bir işyerini boşaltıp taşınmaları gereken şirketin çalışanları aynı işyerine taşınmayı bekleyen bir diğer grubun saldırısına uğradı. 
     Saldırganların çoğunun maskeler takmış olduğu bildiriliyor. 
     Elçiliklerin, resmi kuruluşların ve büyük şirketlerin yer aldığı Granatny Pereulok bölgesinde neydana gelen olay sonunda OMON özel timleri, yaklaşık 30 kişiyi gözaltına aldı. 
     Rus basını binanın ülkenin önde gelen inşaat şirketlerinden biri olan Razvitiye'ye ait olduğunu bildiriyor. 
     Görgü tanıkları çok yakında bir karakol olmasına rağmen polisin uzun süre olaya müdahale etmediğini, hatta bazı polislerin içeri girip kapıyı kapattığını öne sürüyor. 
     
</TEXT>
</DOC>
