<DOC>
<DOCNO> 351587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur08.html </URL>
<DATE> 2005/06/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Çalıntı ciple denize uçtular 
</HEADLINE>
<TEXT>

     Fazilet BAYIR DHA 

      ANTALYA'nın Alanya İlçesi'nde, içinde Rusya Federasyonu'na bağlı Tataristan Özerk Cumhuriyeti uyruklu iki kişinin bulunduğu cip, denize uçtu. Kazada, Tatar turistlerden 17 yaşındaki Ruslan Askar Şakirov öldü, 29 yaşındaki Müslim Yeberro yaralandı. Cipin poliste çalıntı kaydı bulunduğu ve arandığı ortaya çıktı. 
     Alanya'da Dinek Mevkii'nde bugün saat 07.30 sıralarında meydana gelen trafik kazasında, içinde 2 yabancının bulunduğu cip, henüz bilinmeyen nedenle denize uçtu. Kaza, yoldan geçen sürücülerin denizdeki aracı görmesi ile fark edildi. Olay yerine gelen polis ve acil yardım ekipleri, araçta bulunan turistlerden birinin öldüğünü, diğerinin ise yaralı olduğunu belirledi. Ölen turistin cesedi Alanya Devlet Hastanesi morguna kaldırılırken, yaralı Özel Hayat Hastanesi'nde tedaviye alındı. 
     Denize uçan 07 NZ 345 plakalı cipin safarilerde kullanıldığı, çalıntı kaydının bulunduğu ve arandığı belirtildi. 
     Araçta başkalarının da bulunabileceği ihtimaliyle olay yerine çağrılan dalgıç Ahmet Bilir denizde arama yaptı. Aramalar sonucunda, cipte üçüncü bir kişinin olmadığına karar verildi. Bunu üzerine cip, halat takılarak karaya çekildi. Polis, olayla ilgili geniş çaplı soruşturma başlattı. 
     
</TEXT>
</DOC>
