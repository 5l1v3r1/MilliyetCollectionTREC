<DOC>
<DOCNO> 395831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo23.html </URL>
<DATE> 2005/11/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İsviçre Milli Takımı Türkiye'den ayrıldı 
</HEADLINE>
<TEXT>

     Futbolda 18. Dünya Kupası Avrupa elemeleri play-off baraj rövanş maçında 4-2 yenilmesine karşın finallere gitmeye hak kazanan İsviçre, bugün Türkiye'den ayrıldı. 
     İsviçre kafilesi, Çırağan Palace Kempinski Oteli'nden 6 polis otosu, 3 polis minibüsü ve yunuslardan oluşan konvoyla geniş güvenlik önlemleri altında havalimanına doğru yola çıktı. 
     Otelden geniş güvenlik önlemleri arasında otobüsle ayrılan İsviçre kafilesi, E-5 karayolundan havalimanına gelirken, yol güzergahındaki üst geçitlerde de güvenlik önlemlerinin alındığı gözlendi. 
     İsviçre kafilesi havaalanında, Türk Hava Yolları'nın özel yolcularının alındığı kapıdan içeri alındı. Havalimanında da geniş güvenlik önlemleri alınırken, İsviçreliler'in geçtiği bölge güvenlik çemberi oluşturularak, basına ve diğer vatandaşlara kapatıldı. İsviçreliler, pasaport kontrolünden geçinceye dek kimse bu bölgeye alınmadı. 
     Pasaport kontrolünden geçen İsviçreli futbolcuları, içeride bekleyen İsviçreli taraftarlar tezahüratlarla karşıladı. İsviçreli taraftarlar da futbolculara yaklaştırılmadı. 
     İsviçre kafilesi, daha sonra uçağa binerek Zürih'e gitti. 
     
</TEXT>
</DOC>
