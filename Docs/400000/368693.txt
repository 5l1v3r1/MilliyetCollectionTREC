<DOC>
<DOCNO> 368693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo20.html </URL>
<DATE> 2005/08/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Çalımbay Ailton, Vaduz maçında oynamayacak... 
</HEADLINE>
<TEXT>

     
     Ali H.Yurtsever bildiriyor 



     UEFA Kupası 2. ön eleme grubunda perşembe günü Lichtenstein'in FC. Vaduz takımıyla karşılaşacak olan Beşiktaş'ın teknik direktörü Rıza Çalımbay, ''Vaduz'dan kesinlikle galibiyetle dönmek istiyoruz'' dedi. 
     Maçın oynanacağı Rhein Park Stadı'nda düzenlediği basın toplantısında soruları yanıtlayan Çalımbay, rakip kim olursa olsun ilk maçın her zaman tehlikeli olduğunu anımsatarak, ''Rakibi küçümsemiyoruz ve ciddiye alıyoruz. Ancak, Beşiktaş'ın hedefleri her zaman büyüktür. Ligde de UEFA kupasında da bu böyledir. Biz buradan ikinci maç için iyi bir sonuçla dönmek istiyoruz'' diye konuştu. 
     FC Vaduz'u yakından izlediklerini belirten Çalımbay, ''Bize göre de iyi bir takım. Ayrıca biz her rakibi ciddiye alıyoruz. FC Vaduz'u da hem ilk maçta hem de rövanş maçında ciddiye alıyoruz'' dedi. 
     
     ''AILTON OYNAMAYACAK'' 

     ''Ailton'un ismi bile FC. Vaduz'u tedirgin ediyor. Ailton oynayacak mı'' şeklindeki bir soru üzerine Çalımbay, ''Biz neyin ne olduğunu çok iyi biliyoruz. Ailton hazır olmadığı için yarınki maçta oynamayacak. Biz kendimize güveniyoruz. Tabii ki rakibimizi de ciddiye alıyoruz'' yanıtını verdi. 
     Lichtensteinli bir gazetecinin Ailton konusundaki ısrarlı sorusu üzerine ise Çalımbay, ''Ailton'u şu anda düşünmüyorum. Henüz hazır değil. Bugün sabahleyin özel bir antrenman yaptı. Bir antrenman daha yapacak, şu anda hazır değil. Ama rövanş maçında kesinlikle hazır olacaktır'' yanıtını verdi. 
     Çalımbay'ın Ailton'u oynatmayacağı yolundaki açıklamasına rağmen bazı gazeteciler, ''Çalımbay'ın Ailton'u gizli silah olarak kullanacağını ve FC Vaduz karşısında sahaya çıkaracağı'' yorumunu yaptılar. 
     Ali Tandoğan'ın cezalandırılması konusundaki bir soruya ise Çalımbay, ''Yapılmaması gereken bir hata yaptı ve mutlaka cezalandırılması gerekiyordu. Ama kendisini yeniden kazanmak istiyoruz'' yanıtını verdi. 
     Basın toplantısına Çalımbay ile birlikte çıkan takım kaptanı Tayfur Havutçu da ''Takımda çok iyi bir hava olduğunu'' belirterek, ''Biz kendimize güveniyoruz. Rakibimize de saygı duyuyoruz. Maça konsantre olup istediğimiz bir sonuçla Türkiye'ye döneceğimize inanıyorum'' dedi. 
     Bugün otelde dinlenen Beşiktaşlı oyuncular, akşam maç saatinde TSİ 20.30 maçın oynanacağı Rhein Park Stadı'nda son bir antrenman yapacaklar. 

     
</TEXT>
</DOC>
