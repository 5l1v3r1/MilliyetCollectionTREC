<DOC>
<DOCNO> 355863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko27.html </URL>
<DATE> 2005/06/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
IMF Raporu Yabancı sermaye Türkiye, Meksika gibi ülkelere yöneliyor 
</HEADLINE>
<TEXT>

     Uluslararası Para Fonu'na IMF göre, gelişmiş ülkelerdeki düşük faiz getirisi nedeniyle yabancı sermaye, daha çok Türkiye, Brezilya, Macaristan, Meksika ve Polonya gibi ülkelere yöneliyor. 
     IMF'nin Küresel Mali İstikrar Raporu'nda, ABD ve sanayileşmiş AB ülkeleri başta olmak üzere faiz oranlarının düşük olması nedeniyle, portföy cinsinden yatırımlar, nispeten istikrarlı olan ancak yerel para birimi cinsinden getirisi yüksek olan Türkiye'nin de aralarında olduğu piyasalara yöneldi. 
     Raporda, Türkiye'nin de aralarında bulunduğu ülkelerin tahvil ve hisse senetlerinin daha çok ilgi gördüğü ve risk oranına göre getirilerinin de yüksek olduğu, bu ülkelerin tahvillerinin yüksek likiditeye sahip olduğu vurgulandı. 
     
     KREDİ NOTUNUN ETKİSİ... 
     Raporda, gelişmekte olan ülkelere yönelik genel yatırımcı ilgisinin çok fazla olmamasına rağmen, Türkiye'nin de aralarında bulunduğu ülkelerin, kredi notlarındaki yükseliş nedeniyle daha çok yatırım çekebildiği ifade edildi. 
     
     TÜRK TAHVİLLERİNE İLGİ... 
     IMF raporunda, Türk tahvillerine ilginin yüksek olduğu belirtilirken, sadece yabancı para cinsinden değil, yerel para birimi cinsinden uzun vadeli Türk tahvillerine de ilgi olduğu, bu sayede Türk Hazinesi'nin de vadeyi uzatabildiği vurgulandı. 
     Ayrıca Türk tahvillerine yabancı ilgisinin, döviz açısından Türkiye'nin elini rahatlattığı, YTL üzerindeki baskıyı azalttığı ifade edildi. 
     Bu arada Türk tahvillerini etkileyen olumsuz unsurlara da değinilen raporda, bu unsurların ''yüksek iç ve dış borç'' olduğu ve bu borç yapısının, risk primini arttıran unsurlar olduğu kaydedildi. 
     
</TEXT>
</DOC>
