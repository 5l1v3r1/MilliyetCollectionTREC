<DOC>
<DOCNO> 394857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo31.html </URL>
<DATE> 2005/11/14/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Trabzonspor'da Szmykowiak ve M. Yılmaz çalışmalara başladı 
</HEADLINE>
<TEXT>

     Trabzonspor, hafta sonu deplasmanda Diyarbakırspor ile yapacağı maçın hazırlıklarını sürdürüyor. 
     Teknik direktör Vahid Halilhodziç yönetiminde, Mehmet Ali Yılmaz Tesisleri'nde yapılan çalışmaya milli oyuncular Fatih, Hüseyin, Lee Yong, Yattara ve Jun katılmadı. Sakatlıkları sona eren Szmykowiak ve Mehmet Yılmaz ise takımla birlikte çalışmalara başladı. 
     Kulüp doktoru Ahmet Çağlar, ligin 5. haftasındaki Gaziantepspor maçında ayağı kırıldıktan sonra ilk kez takımla birlikte çalışmalara başlayan Szmykowiak'ın sakatlığının düzeldiğini ancak bu futbolcunun idman eksiklikliğini tamamlaması gerektiğini söyledi. 
     Çağlar, Polonyalı oyuncunun Diyarbakırspor deplasmanına götürülmeyeceğini kaydederek, ''Çaykur Rizespor karşılaşmasında teknik heyetin görev vermesi halinde oynayacağını düşünüyoruz'' dedi. 
     A Milli Futbol Takımı'nın İsviçre ile yaptığı maçta sarı kart görerek cezalı konuma düşen Hüseyin'in Trabzon'a döneceği ve yarın takımla birlikte antrenmana katılacağı belirtildi. 
     Teknik direktör Vahid Halilhodziç, genç takımdan 18 yaşındaki orta alan oyuncusu Aykut'u ise A takım kadrosuyla idmanlara çıkartmaya başladı. 
     Bordo-mavili oyuncular, antrenman da pas çalışmasının ardından yarım alanda taktik ağırlıklı maç oynadı. 
     Trabzonspor, yarın yapacağı antrenmanla Diyarbakırspor maçının hazırlıklarını sürdürecek. 
     Karadeniz ekibinin, Diyarbakır'a ise 18 Kasım Cuma günü özel uçakla gideceği öğrenildi. 
     
</TEXT>
</DOC>
