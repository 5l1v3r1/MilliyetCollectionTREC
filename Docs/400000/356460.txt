<DOC>
<DOCNO> 356460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/magazin/amag.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtlar Vadisi Kanal D'de 
</HEADLINE>
<TEXT>


Tüm Türkiye'yi ekran başına kilitleyen Kurtlar Vadisi artık Kanal D ekranlarında izleyiciyle buluşacak 

MAGAZİN SERVİSİ 

Yayımlandığı her hafta reyting rekorları kıran, Necati Şaşmaz, Kenan Çoban, İstemi Betil, İpek Tenolcay, Özgü Namal, Atilla Olgaç, Gürkan Uygun gibi birçok oyuncunun rol aldığı "Kurtlar Vadisi" dizisi yeni yayın döneminde Kanal D ekranında izleyiciyle buluşacak. 
Show TV'de 'kolaj' olarak ekrana geldiği 2004 ekim ayında dizinin Kanal D'ye transferi haberleri basında yer almış, ancak yapımcı firma tarafından yalanlanmıştı. Bu transfer ile Kanal D, özel televizyon tarihinin en çok izlenen dizilerinden birini kendi bünyesine katmış oldu. 
Sokaklardan başlayıp, belli bir hiyerarşik bütünlük içinde kademe kademe yükselen ve en tepede son derece etkili bir "konseye" dönüşerek ülkeyi avucuna almayı amaçlayan çok güçlü bir mafya örgütü ile o örgütle mücadeleye soyunanların serüveninin anlatıldığı dizinin yönetmenliğini Serdar Akar, yapımcılığını Raci Şaşmaz, senaristliğini ise Bahadır Özdener yapıyor. Kurtlar Vadisi dizisinin bu süpriz transferi için bugün 13.00'te Kanal D binasında bir basın toplantısı düzenlenecek. 




</TEXT>
</DOC>
