<DOC>
<DOCNO> 354770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko54.html </URL>
<DATE> 2005/06/23/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Antalya Ticaret Borsası 85 yaşında... 
</HEADLINE>
<TEXT>

     Antalya Ticaret Borsası’nın ATB kuruluşunun 85. yıldönümü kutlandı. 
     ATB Başkanı İlhami Kaplan, Talya Oteli’nde düzenlenen gecede yaptığı konuşmada, ATB’nin, Türkiye’nin en eski üç ticaret borsasından biri olduğunu ve bölge ekonomisine büyük katkı sağladığını kaydetti. 
     ATB’nin, şehir ekonomisine ve eğitimine katkılarını sürdürdüğünü belirten Kaplan, Borsa Ticaret Meslek Lisesi ve tam teşekküllü Borsa Sağlık Ocağı yaptırdıklarını söyledi. Kaplan, "Ticaret Borsası, kenti ilgilendiren tüm projelere gücünün yettiği ölçüde destek olmuş ve olacaktır" dedi. 
     Küreselleşen dünyayla birlikte önemi ve etkinliği her geçen gün artan sivil toplum örgütleri içinde ATB’nin etkin şekilde yer aldığını anlatan Kaplan, şöyle devam etti 
     "Bu çerçevede, Ürün Borsacılığı, üyelerimizin bizlere daha rahat ulaşımını sağlamak için irtibat bürosu kurulması hazırlıklarımızı, bölgemizde üretilen tarım ürünlerinin gerçek değerinde satılmasını sağlamak amacıyla merkez ve ilçelerde yaptığımız çalışmaları sayabiliriz. Üyelerimize çağdaş normlarda hizmet verebilmek için personelimize verdiğimiz eğitimle ATB, ISO 9001-2000 kalite belgesi almaya hak kazanmıştır." İlhami Kaplan, Rusya’nın, Akdeniz meyve sineği bulunduğu gerekçesiyle ithalat yasağı koymasıyla ilgili sorunun hükümet yetkilileriyle bugün yapılan görüşmelerle çözüldüğünü söyledi. Kaplan, bu konuda gösterdiği çabalardan dolayı Rusya’nın Antalya Konsolosu Sergei Alifanov’a da teşekkür etti. 
     
     ÖDÜLLER SAHİPLERİNE VERİLDİ 
     Törende, ATB Meslek Grupları 2004 Yılı Tescil Başarı Ödülleri de sahiplerine verildi. 
     Hububat ve Mamulleri Meslek Grubu’nda Tasaco Tarım Limited Şirketi, Çeşitli Gıda Maddeleri Meslek Grubu’nda Yörükoğlu Süt ve Ürünleri Limited Şirketi, Kuru ve Yaş Meyveciler Meslek Grubu’nda Antalya Dış Ticaret Ltd. Şirketi, Kasaplık Hayvan Et ve Mamülleri Meslek Grubu’nda Altınet Entegre Et Ticaret Meslek Gurubu, Kesme Çiçek ve İhracat Meslek Grubu’ndan Cengiz- Nedim Çiçek Ticareti Limited Şirketi, Yaş Meyve Sebze Komisyoncuları Meslek Grubu’nda Cengiz-Nedim Çiçet Ticaret Limited Şirketi ödüle layık görüldü. 
     2004 Yılı Genel Tescil Başarı Ödülleri’nde ise Antalya Dış Ticaret 
     Limited Şirketi birinci olurken, Günaydın İthalat İhracat Limited Şirketi ikinci, Barış-Deniz Tarım Ürünleri Ticaret A.Ş üçüncü olarak ödül almaya hak kazandı. 
     ATB’nin onur ödülü ise Andıç Gıda Ltd Şirketi’ne verildi. 
     
</TEXT>
</DOC>
