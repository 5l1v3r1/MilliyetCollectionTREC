<DOC>
<DOCNO> 398438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo05.html </URL>
<DATE> 2005/11/27/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Florya’da şok Hasan Şaş durumu kesinleşmedi... 
</HEADLINE>
<TEXT>

     Belindeki ağrıları süren Hasan Şaş'ın oynayıp oynamayacağı kesinleşmedi. Yıldız futbolcu kendini iyi hissederse, derbide görev yapacak. 
     
     Moral bozukluğu yaşanıyor 
     Fenerbahçe derbisine hafta boyunca sorunsuz bir şekilde hazırlanan Galatasaray'ın keyfi dün kaçtı. Belindeki ağrıları artan Hasan Şaş, dün akşam yapılan antrenmanda kulüp doktorları tarafından kontrol edildi. Ancak iyileşmesi beklenen Şaş'ın, bazı hareketleri yaparken zorlanıyor olması, teknik heyetin keyfini kaçırdı. Fenerbahçe'ye karşı mutlaka forma giymek isteyen Hasan'ın da sakatlık sonrası büyük bir moral bozukluğu yaşadığı öğrenildi. Yıldız oyuncu, bu sabah doktorlar gözetiminde bir ter idmanı yapacak ve kendini iyi hissettiği takdirde kadroya alınacak. 
     
     ..Ve forma Ergün’ün 
     Sarı-Kırmızılı ekipte Hasan'ın sakatlığı dışında sorun yaşanmıyor. Derbi hazırlıklarını çarşamba gününden bu yana basına kapalı olarak sürdüren Eric Gerets ve öğrencileri, en önemli antrenmanını dün akşam saatlerinde yaptı. Maçın taktiğinin çalışıldığı idmanda, Belçikalı teknik adamın, iki farklı kadro üzerinde durduğu ifade edildi. Hasan'ın forma giyememesi ihtimalini göz önünde bulunduran Gerets, orta sahanın sağında Cihan, onun gerisinde ise Uğur'u denedi. Belçikalı hoca, orta sahanın solundaki tercihini ise Ergün'den yana kullanacağının sinyalini verdi. 
     
</TEXT>
</DOC>
