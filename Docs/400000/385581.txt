<DOC>
<DOCNO> 385581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur22.html </URL>
<DATE> 2005/10/10/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Tarımda AB'ye uyum işe yaradı, Türkiye 'kuş gribine' gafil avlanmadı 
</HEADLINE>
<TEXT>

     Türkiye, Avrupa Birliği'ne AB uyum nedeniyle yaptığı hazırlıklar sayesinde, bilimsel adı tavuk vebası olan kuş gribine ''gafil avlanmadı''. AB'nin isteği üzerine, kuş gribinin avian influenza herhangi bir şekilde bulaşma riskine karşı hazırlanan acil eylem planı ile hem üreticiler hem de bakanlık çalışanları mücadeleye hazır hale getirilince, sorun, ''şimdilik'' büyümeden çözüldü. 
     Bakanlık yetkililerinden alınan bilgiye göre, Tarım ve Köyişleri Bakanlığı, Asya ve Avrupa'da milyonlarca kanatlı hayvanın imha edilmesine neden olan, son olarak Rusya ve çevre ülkelerinde de görülen tavuk vebasının avian influenza-kuş gribi herhangi bir şekilde bulaşma riskine karşı, AB ile birlikte yürütülen veterinerlik uyum projeleri kapsamında acil eylem planı hazırladı. 
     Kuş gribi ile mücadeleye veteriner hekimleri ve tavuk yetiştiricilerini hazırlamak amacıyla, Bandırma Kuş Cenneti'nde, 5-9 Eylül günlerinde gerçekleştirilen tatbikat ile planın uygulama denemesi yapılarak, aksayan yönler belirlendi. Koruma ve Kontrol Genel Müdürlüğü'nden 4 uzmanın yönettiği, yoğun olarak tavuk yetiştiriciliği yapılan illerden 50 veteriner hekimin görev aldığı tatbikatı, Avrupa Komisyonu Teknik Yardım ve Bilgi Birimi TAIEX uzmanları da gözlemci olarak izledi. Tatbikatın giderlerini de TAIEX karşıladı. 
     
     NUMUNELERİ HANGİ ŞOFÖRÜN GÖTÜRECEĞİ BİLE BELLİYDİ 
     Acil eylem planında, hastalık çıkan yerin nasıl kontrol altına alınacağı, kimlerin örnek toplayacağı, alınan örneklerin hangi laboratuvara gönderileceği, araçların şoförünün kim olacağı, hastalık halinde hangi görevliye nasıl ulaşılacağı, hastalıklı hayvanların nasıl imha edileceği, kayıtların nasıl tutulacağı, karantina tedbirlerinin nasıl uygulanacağı gibi hastalığın çıkması halinde, ihbar ve tespit aşamasından hastalığın tam anlamıyla kontrol altına alınıp söndürülmesine kadar yapılması gereken işlemler yer alıyor. 
     Türkiye'nin bu hazırlığı, Ekim'in ilk haftasında Balıkesir İli Manyas İlçesi Kızıksa Kızılköy Beldesi ile Salur köyleri arasında patlak veren tavuk vebası ile mücadelesini kolaylaştırdı. 
     
     RİSKLER... 
     AB'ye uyum nedeniyle yapılan bu hazırlık, Türkiye'nin şansı olurken, göçmen kuşların düzensiz konakladığı yerler nedeniyle, hastalığın çıkma riskinin bulunduğu da belirtiliyor. 
     Verilen bilgiye göre, hastalık etmeni hayvanın vücuduna girince 36 saat ile 7 gün arasında olgunlaşarak, belirtilerini gösteriyor. Tavuklarda hastalık ile aşı ile mücadele mümkün değil. Aşının hayvan bedelinden daha pahalıya mal olduğu, ayrıca hayvanın yılda iki kez aşılanması gerektiği, hayvanın ömrünün kısa olması nedeniyle tavuklar ortalama 50-60 günde kesiliyor bunun da mümkün olmadığı kaydediliyor. 
     İtalya gibi ülkelerin, tavuk vebası aşısı üzerinde çalıştığı, ancak bunun bütün tavukları değil, damızlık amaçlı tavukları korumaya yönelik olduğu ifade edildi. Türkiye de aynı amaçlar doğrultusunda, aşı olanaklarını araştırıyor. 
     Söz konusu nedenlerle, hastalıkla mücadele sadece, hastalık görülen yerdeki ve etrafındaki hayvanların itlafı öldürülmesi yoluyla yapılıyor. 
     
     HASTALIK GÖRÜLEN BÖLGENİN KONUMU 
     Bakanlık, hastalık görülen yerin 3 km yarıçapındaki alanda 1. derecede, 7 km çapındaki alanda 2. derecede karantina uygularken, hastalık görülen yerin, bir tarafının göl, bir tarafının havaalanı olması nedeniyle doğal bir koruma altında olduğu belirtiliyor. Hastalık görülen beldenin 3 km yakınında sadece bir yerleşim yeri bulunduğu, bunun da karantina işlemlerini kolaylaştırdığı söylendi. 
     Göçmen kuşların konakladığı diğer alanlarda da gözlemler devam ediyor. Ancak, entegre ve kapalı sistem üretim yapılan çiftlikler açısından riskin çok düşük olduğu, köylerde serbest dolaşan hayvanların daha fazla risk altında kaldığı vurgulanıyor. 
     Hastalığın sindirim sistemi yoluyla bulaşmadığına, bu nedenle tüketicilerin entegre tesislerde üretilen, ambalajlı ürünleri tüketmesi halinde bir riskin olmadığını anlatan bakanlık yetkilileri, hastalığın yoğun solunum teması ile geçtiğini kaydederek, tedbir olarak canlı tavuk alıp tüketilmemesinin uygun olacağını kaydettiler. 
     
     4 GÜNDE HASTALIK SÖNDÜRÜLDÜ 
     Verilen bilgiye göre, hastalık bakanlığa 5 Ekim'de ihbar edildi. 7 Ekim'de saat 19.00 civarında hastalığa tavuk vebası teşhisi konuldu ve aynı gün 20.30'da Ulusal Hastalık Kontrol Merkezi toplandı. Acil Eylem Planı çerçevesinde ulusal uzman ve yerel uzmanlar bölgeye giderek, gerekli tedbirleri alarak hayvanların itlafına başlandı. 9 Eylül itibariyle tüm karantina önlemleri tamamlandı. 
     Geçen ay Rusya'da görülen kuş gribinden sonra, Rusya üzerinden Türkiye'ye göçmen kuş gelip gelmediği yönünde kayıtların araştırılarak, bu yöndeki riskler değerlendirilmişti. 
     
     AB'YE İHRACAT RİSKİ 
     Bakanlık, kuş gribi ile mücadele konusunda, 2000 yılında bir talimatname hazırlayarak, 2001 yılında teşkilata dağıtmıştı. AB, Türkiye'den kanatlı eti ithalatına izin vermek için, Türkiye'nin hastalıktan ari olduğunun tespitini istedi. Bunun üzerine, 2002 yılında entegre tesislerde araştırma yapılarak, hastalığın olmadığı belirlendi. Bakanlık, bu yıl yaban kanatlı hayvanları üzerinde de kuş gribi varlığı konusunda bir tarama yapmayı planlıyordu. 
     Türkiye tavukçuluk sektörü, bu yıl sonundan itibaren AB'ye ihracata hazırlanıyordu. AB veterinerlik yetkilileri, Türkiye'den 6 tesiste inceleme yapmış ve bunları uygun bulmuştu. Bazı eksikliklerin giderilmesi halinde, bu yıl sonu itibariyle sektörün AB'ye ihracatının başlayabileceği ifade ediliyordu. 
     Bakanlık yetkilileri, hastalığın bölgesel düzeyde kalması, başka yerde görülmemesi halinde, söz konusu ihracat açısından bir risk olmayabileceğini belirtiyorlar. Yetkililer, bir çok ülkenin, halen Türkiye'den damızlık yumurta, anaç talep ettiğini kaydettiler. 
     
     TAZMİNATI ŞİRKETLER KARŞILAYACAK 
     Tavuk vebası hastalığıyla mücadele için, mevzuatın da AB'ye uygun hale getirilmesi gerekiyor. 
     Tavuk vebası hastalığı Türkiye'de ihbari mecburi hayvan hastalığı olmasına karşın, mevzuatta, tazminatlı imhaya ilişkin düzenleme bulunmuyor. Bu nedenle de bakanlık bunun için kaynak ayıramıyor. Çiftçilerin kaybının karşılanması ve hayvanların imhasından imtina etmemesi için, bölgedeki büyük şirketlerin 50 milyar liralık kaynak ayırdığı, belgeli olarak, karantina kapsamında öldürülen hayvanların bedelinin bu şirketler tarafından karşılanacağı, ödemenin de bugünden itibaren yapılacağı belirtildi. 
     
</TEXT>
</DOC>
