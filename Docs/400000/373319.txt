<DOC>
<DOCNO> 373319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/yazar/sazak.html </URL>
<DATE> 2005/08/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Hasankeyf treni 
</HEADLINE>
<TEXT>


Hasankeyf'e sadakat treni Haydarpaşa'dan hareket etti. 
Atlas dergisi ve Doğa Derneği'nce düzenlenen sefere, doğal ve kültürel çeşitlilikte 'sıfır yok oluş'a ulaşmak yönündeki hedefleri doğrultusunda Dicle Vadisi'nin korunmasını amaçlayan 300'den fazla kişi katılıyor. 
Yolcular arasında Antalya Sorgun orman alanının golf turizmi uğruna katledilmesine karşı çıkan sanatçılar Pelin Batu ile Mor ve Ötesi Grubu üyesi Harun Tekin de bulunuyor. 
Hedef, Anadolu'nun ayakta kalan tek ortaçağ kenti Hasankeyf'in Ilısu Barajı altında kalmasının önlenmesi için doğa severleri harekete geçirmek. Ekimde başlayacak inşaat öncesi Türkiye'nin bu eşsiz kültür varlığını korumak için seçenekleri tartışmaya açmak. 
Hasankeyf'i kurtarmak için umutların tükenmeye başladığı bir dönemde Haydarpaşa'dan hareket eden 'Sadakat treni'nin misyonu çok büyük. Çünkü seçim meydanlarında 'Hasankeyf'i sular altında bırakmayacağız' diye söz veren siyasi liderleri harekete geçirmek h l mümkün. Özellikle de Başbakan Erdoğan'ı... AKP lideri, Batman meydanında 'Hasankeyf'i kurtarma' konusunda bağlayıcı konuşmuştu. 
Hasankeyf Belediye Başkanı Vahap Kusen, DSİ'nin projeyi değiştirmeyeceği belli olunca yaz başında Başbakan Erdoğan'a seçimde verdiği sözü anımsatmıştı 
"Eğer bir Başbakan söz verdiği halde Ilısu Barajı'nda hiçbir değişiklik yapılmıyorsa, DSİ eski projede diretiyorsa, bu tarihe çok büyük darbe olur. DSİ, 10 bin yıllık kentin ölüm fermanını hazırladı bile. Artukoğulları'na 130 yıl süreyle başkentlik yapan Hasankeyf tarihten silinecek." 
Hasankeyf ile birlikte bir uygarlığı da sulara gömeceğiz. 
ABD'nin Irak işgali sırasında, Bağdat'ta yaşanan yağmalama ve talan sırasında Mezopotamya tarihi de harap edilmiş, müzelerdeki eserler tarihi eser kaçakçıları eliyle ülke dışına kaçırılmıştı. Savaşın yıkıcılığı altında Iraklılar binlerce yıllık kültür hazinesini koruyamadılar. 
Türkiye ise Hasankeyf'i barışta kaybedecek 
Ekonomik ömrü 50 yıl olarak hesaplanan Ilısu Barajı nedeniyle tarihin bu coğrafyaya ve insanlığa mirası olan anıt kent yok edilecek. 
Atlas dergisi ve Doğa Derneği üyeleri 'Hasankeyf'e sadakat treni' kaldırarak, doğal ve kültürel çeşitlilikte 'sıfır yok oluş'a ulaşmak istiyorlar. 
Yolunuz açık olsun. 



</TEXT>
</DOC>
