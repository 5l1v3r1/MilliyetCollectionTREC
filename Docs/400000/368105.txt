<DOC>
<DOCNO> 368105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo37.html </URL>
<DATE> 2005/08/08/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Serhat, Fenerbahçe'yi ve Türkiye'yi çok özlüyor... 
</HEADLINE>
<TEXT>

     
     Mehmet Özdemir Bildiriyor 


     Yeni sezonda Fenerbahçe'den Belçika Birinci Ligi takımlarından RSC Anderlecht'e transfer olan Serhat Akın, yeni takımında çok mutlu olduğunu, ancak Fenerbahçe ve Türkiye'yi çok özlediğini söyledi. 
     Takımının bu akşam yaptığı antrenman sonrasında AA muhabirine açıklamalarda bulunan Serhat Akın, Fenerbahçe'de 5 sezon oynadığını hatırlatarak, ''Anderlecht'te çok mutluyum. Herşey çok güzel geçiyor. Herhangi bir sıkıntım yok, ancak Fenerbahçe ve Türkiye'yi çok özlüyorum. Küçüklüğümden beri Fenerbahçeli'yim. Gönlümde hala Fenerbahçe yatıyor. İsterim ki onlar bu sezon da şampiyon olsun. Ben de Anderlecht ile şampiyon olmak istiyorum'' diye konuştu. 
     RSC Anderlecht ve Fenerbahçe arasında kendisi için büyük farklılıklar bulunduğuna dikkati çeken milli futbolcu, şöyle devam etti 
     ''Her anlamda 2 değişik kulüp. Burası Avrupa, orası Türkiye. 18 yıl Almanya'da yaşadığım için zorluk çekmiyorum. Anderlecht ile 3 yıllık sözleşmem var. Tüm konsantrasyonumu bu kulübe verdim. Başka bir şey de söz konusu olamaz. Bu arada Türkiye Ligi'ni de gözden kaçırmıyorum. Fenerbahçe'nin 0-0 berabere kalması çok büyük bir olay değil. Fenerbahçe'nin bu sezon şampiyon olmasını diliyorum.'' 
     
     FENERBAHÇE'DEN AYRILIŞI 
     Serhat Akın, RSC Anderlecht'e transfer olmasında, Fenerbahçe ve teknik direktör Christoph Daum ile sorun yaşamasının etkili olduğu yönündeki haberlerin gerçeği yansıtmadığını belirterek, ''Anderlecht'e gelmemin tek nedeni, Avrupa'da oynama isteğim'' dedi. 
     Fenerbahçe'de oynayıp oynamamasının sorun olmadığını belirten Serhat, ''Hatta Fenerbahçe'den gelen teklif, Anderlecht'in teklifinin çok üstündeydi. Daum benim için olumlu rapor verdi. Anderlecht'e gelmemin tek nedeni, Avrupa'da oynama isteğim. Tek doğru adres de Anderlecht'ti'' diye konuştu. 
     
     ''YEDEK KALMAK ÖNEMLİ DEĞİL'' 
     RSC Anderlecht'te hafif bir sakatlık geçirdiğini ifade eden Serhat, ''Bu aralar ev taşıma gibi herşey üstüste geldi. Bir ara yedekte kaldım ama hiç önemli değil. Hocanın tercihi. Avrupa'da birçok yıldız yedekte kalıyor. Hoca arzu ediyorsa, ben yedek de kalabilirim'' dedi. 
     
     BASINDAKİ ÖVGÜLER 
     Belçika basınında kendisine yer verilmesinin çok önemli olmadığını vurgulayan Türk futbolcu, ''Sonuçta Anderlecht galip geldi. Rakibi 6-0 yenmemiz ve benim burada 2 gol atmam unutulmuştur'' diye konuştu. 
     Serhat Akın, çarşamba günü Avrupa Şampiyonlar Ligi 3. ön eleme turunda yapacakları SK Slavia Prag maçını düşündüğünü anlatarak, ''O maça konsantre oluyorum. Lige girebilmek için Anderlecht'te en iyi şekilde mücadele veriyoruz'' dedi. 
     Basında bugün kendisini öven haberlerin çıkmasından dolayı üzerinde bir baskı oluşmadığına dikkati çeken milli futbolcu, şöyle konuştu 
     ''Hafta sonunda yaptığımız ilk lig maçında sahaya çıkıp özel bir durum yaratmadım. Yalnızca görevimi yaptım. Bazı pozisyonlarda istediğimden fazlasını elde ettim. Gol atmaktan çok Anderlecht takımının bana, benim de takıma uyum sağlamam beni çok sevindirdi. Oyuncularla aramızdaki paslaşma çok iyiydi.'' 
     
</TEXT>
</DOC>
