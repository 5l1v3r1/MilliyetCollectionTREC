<DOC>
<DOCNO> 373292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/spor/ydemirkol.html </URL>
<DATE> 2005/08/27/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
En inatçı Galatasaray 
</HEADLINE>
<TEXT>



Futbol garip bir oyun. Bir adam her şeyi değiştirebiliyor. Dün bu adam ligin yıldızları arasında yer alan Lazarov'du. İlk yarıda kesin üstünlük sağlayan, oyunun her alanında her yönüyle maça hakim olan Galatasaray'ın soyunma odasına beraberlikle gidişinin tek sorumlusu oydu. Uzatma dakikalarında Brezilyalılar'a has bir gösteriyle yerleşmiş Galatasaray defansını avlayışı inanılmazdı. Yoksa o skorun futbolun pozitif ölçülebilir tarafıyla hiç ilgisi yok. 
Gerets çok iyi bir oyun kurmuştu. İliç yerine Ergün'ü oyuna sürüp çift çapayla da çok etkili olunabileceğini gösterdi. Antep'in defansif 5-4-1 3-4-3 kombinasyonunu etkisiz kıldı. Bunda kuşkusuz çok genç bir takım olan Antep'in Kirita'nın sakatlığında Özgür-Erdal göbeğiyle oynamasının payı büyüktü. Oyun kurmakta çok ham kaldılar. Hasagiç'in uzun topları ve savunmadan şişirilenler, anında kalelerine döndü ve Galatasaray hep baskın oynadı. Yine çok adamla çıktılar, kelepçeyi taktılar, kanatlara yayıldılar ve çok pozisyon buldular. Ama Hakan ve Ümit çok kaçırdı ya da Hasagiç çok fazlasıyla kurtardı diyelim. 
Öyle bir iki yönlü etkinlik kuruldu ki, 25 dakikada Ümit'in sakatlandığı anda Galatasaraylı 5 oyuncu kenarda su içerken Antep'in hızlı çıkışında bile 4 kişiyle açık vermediler. Bu durum Ergün'ü direkt adam yapacak. İliç'i de müzmin yedek. 
Ama ikinci yarıda beklenmedik bir faktör devreye girdi El Taib. Harika top yaptı. Yüklenen Galatasaray'ın orta sahada aldığı riskleri çok iyi değerlendirdi ve İlhan'a nefis bir gol attırdı. Bu Gerets'e çılgınca bir hamle yaptırdı. Ergün - Ümit değişikliği ile kağıt üzerinde 3'lü, reelde 2'li savunmaya döndü ve 6 kişiyle ceza sahasına girmeye başladı. Bu Antep için harika bir kontr oyunu imkanı sağlıyordu. Ama Hacıbegiç buna takımın beyni El Taib'i çıkararak cevap verince bir şey üretemediler. Gerets daha da yüreklendi. 
Karşılık olarak Gerets riski daha da artırdı. Cihan-İliç değişikliğiyle. Bu, oyunu karşı tarafa yıktı. Tamamen. Ama üretim, gollük şansları yaratacak bir pas trafiği olmadı. Antep, Hasagiç ve Fahmi'nin yönetiminde çok iyi bir alan savunması yapıyordu ki, bir kornerde Hasan Kabze çok şık bir voleyle beraberliği sağladı. Şu bi gerçek ki oyun ve skor ne olursa olsun hiç yılmayan bir Galatasaray seyrediyoruz. Terim'den bu yana en inatçı Sarı - Kırmızı ekip. 



</TEXT>
</DOC>
