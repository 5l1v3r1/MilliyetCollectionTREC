<DOC>
<DOCNO> 386856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/spor/spo04.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Tekke'ye sorgu 
</HEADLINE>
<TEXT>



Sakatlığı yüzünden yarınki Samsunspor maçında forma giyemeyecek olan Fatih Tekke'nin, göreve getirildikten sonra Teknik Direktör Halilhodziç için yaptığı iddia edilen bir konuşma yüzünden başı ağrıyacak. Bordo - mavili yönetimin, Boşnak hoca için, "Kulüp inşallah doğru bir seçim yapmıştır" diyerek imalı konuştuğu ileri sürülen tecrübeli golcüye, iddianın doğru olup, olmadığını soracağı öğrenildi. Fatih'in, bu görüşmede yöneticilere vereceği yanıt merakla bekleniyor. 

Tomas Jun'a11'de forma 

Teknik Direktör Halilhodziç'in, Çek Cumhuriyeti'nin Finlandiya'yı 3-0 yendiği maçta bir gol atan Tomas Jun'a yarın Samsunspor'a karşı 11'de forma vereceği öğrenildi. Sakat olan Fatih Tekke'nin yerine görev yapacak olan Çek futbolcunun, ileri ikilide Mehmet Yılmaz ile birlikte oynaması bekleniyor. Hazırlıklarını sürdüren Bordo - mavili takım, zorlu maça 4 asından yoksun olarak çıkacak. Sakatlıkları süren Fatih Tekke, Fabiano Eller ve Szymkowiak'ın yanı sıra cezalı olan Gökdeniz takımdaki yerlerini alamayacak. 

Gökdeniz'den Tahkim'e itiraz 

Profesyonel Futbol Disiplin Kurulu tarafından Akçaabat Sebatspor-Kayserispor maçında yaşanan yasa dışı bahis skandalına adı karışan ve 10 ay ceza alan Gökdeniz Karadeniz, Tahkim Kurulu'na başvuruda bulundu. Trabzonsporlu futbolunun, dün İstanbul'daki avukatları aracılığıyla suçun sonuca tesir etmemiş olduğu gerekçesiyle Tahkim'e itiraz başvurusunda bulunarak cezanın 3 aya kadar indirilmesini talep ettiği belirtildi. 



</TEXT>
</DOC>
