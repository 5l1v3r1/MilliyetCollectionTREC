<DOC>
<DOCNO> 388291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy07.html </URL>
<DATE> 2005/10/20/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ANAP'ın yeni katılımlar için vekillerle pazarlığı sürüyor 
</HEADLINE>
<TEXT>

     ANKA MECLİS 

ANAP Genel Başkanı Erkan Mumcu, partisine yeni milletvekillerinin katılımlarını sağlamak için çalışmalarını sürdürdüğü için grup yönetim seçimlerini önümüzdeki haftaya bıraktı. ANAP’ın, özellikle AKP Bursa Milletvekili Ertuğrul Yalçınbayır’ı ikna etmek için çalıştığı öğrenildi. 
     Milletvvekilleriyle görüşmeler nedeniyle TBMM kulislerinde büyük hareketlilik yaşanırken, AKP de kendi milletvekillerinin yaptığı görüşmeleri dikkatle izlemeye başladı. AKP yönetimi parti değiştiren milletvekillerine de ağır suçlamalarda bulunarak, "siyasi etik" tartışması başlatıyor. 
     Bu arada ANAP Grup Yönetim Kurulu seçimlerini önümüzdeki hafta yapacak. ANAP’ın AKP Bursa Milletvekili Ertuğrul Yalçınbayır’ı ikna etmek için bu ertelemeyi yaptığı ifade ediliyor. ANAP’ta Grup Başkanvekilliklerine İstanbul Milletvekili Emin Şirin, Genel Başkan Yardımcısı da olan Malatya Milletvekili Süleyman Sarıbaş ile partiye gelmesi durumunda Ertuğrul Yalçınbayır’ın seçileceği belirtiliyor. 
     ANAP’ın Meclis’te oda bulma çalışmaları da sürüyor. 
     ANAP, Meclis’te AKP ve CHP gruplarının da bulunduğu ikinci katta oda isterken, AKP’liler ANAP’a daha önce kendilerinin de kullandığı birinci kattaki odalardan vermek istiyor. 
     
</TEXT>
</DOC>
