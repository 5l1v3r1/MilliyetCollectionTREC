<DOC>
<DOCNO> 392642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/ekonomi/eko05.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sigortasız işçi çalıştırma' hutbesi 
</HEADLINE>
<TEXT>


SELMAN EKİCİ Ankara 

Diyanet İşleri Başkanlığı, işverenlere sigortasız işçi çalıştırmamaları ve sigorta primlerini eksiksiz yatırmaları uyarısında bulunacak. 
Aralık ayında tüm camilerde okunacak "Çalışma hayatı ve sorumluluklarımız" konulu hutbede, şöyle denilecek "İşveren, işçisine güç ve kabiliyetinin üzerinde iş yüklememeli, onu kardeşi gibi görmeli, temel haklarına saygılı olmalıdır. Sigortasız işçi çalıştırmanın veya sigorta primlerini eksik yatırmanın, başlı başına bir kul hakkı olduğunu unutmamalı, kıdem tazminatını ise işçinin fiilen aldığı en son ücret üzerinden ödemelidir." Hutbede, çalışanların ibadetlerini rahatlıkla yerine getirebilmelerine olanak sağlanması gerektiği de bildirilecek. 

Ücretler zamanında ödenmeli 
Hutbede, şu ifadelere yer verilecek "Bilgi, beceri ve uzmanlık gerektiren işlerde çalışanlara durumlarına uygun, tatmin edici ve adil ücret ödemelidir. Çalışanların maaşını tam ve zamanında ödemelidir. Sevgili Peygamberimiz, 'Çalışanın ücretini alın teri kurumadan veriniz' buyurarak, bu konuda işverenleri duyarlı olmaya davet etmişlerdir." 




</TEXT>
</DOC>
