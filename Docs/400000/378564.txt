<DOC>
<DOCNO> 378564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yazar/civaoglu.html </URL>
<DATE> 2005/09/15/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Anayasa'ya estetik 
</HEADLINE>
<TEXT>


Anayasa'yı "parçalı bohça" zihniyetiyle bir kez daha değiştirecek çalışma tamamlanmış. 
Anayasa "estetik cerrahi" ile güzelleştirilen kadın değildir. Burnunu düzelt... Yüzünü, gerdanını botoksla... Gözlerine lens tak... Göğüsleri silikonla... Belindeki yağları aldır... Butlarındaki silikonları yok et... 
Böylece, estetik cerrahın göz zevkine ve el marifetine ataşlanmış bir "görüntü" yaratılır ama "kişilik", "ruh" ve "karakter" değil. 
Anayasa ise, kişiliği, karakteri, ruhu olan bir bütündür. 
Kendini cerrah gibi hisseden iktidar liderlerinin keyfine ve iktidar partisinin kısa vadeli çıkarlarına göre estetik ameliyatlar dizisinin "kurban bedeni" olamaz. 
Ortaya bir hukuk garibesi çıkabilir. 
Anayasaların önemli iki özelliği vardır... 
Devletin, ulusun ve sistemin "temel yasaları" oldukları için... 
1- Ulusal ittifak ve uzlaşmanın ürünüdürler. O nedenle referanduma da sunulurlar. 
2- Değiştirilmeleri çok zor kurallara bağlanmıştır. 
.................... 
Bu Anayasa, bir ihtilal döneminin anayasasıdır. Militer izler taşıyor. "Sivilleştirmek" ve "AB'ye uyum" gerekçelerine sığınılarak iktidarlar tarafından estetik cerrahi müdahaleler de geçirdi. Görüntüsü değişti. 
Taslak, iskeleti de tahrip edecek gibi görünüyor. Üstelik... Anayasa'ya girmiş bulunan bazı evrensel hukuk değerleri bile yok olmak tehlikesiyle karşı karşıya... Bugünkü iktidarın çıkarlarını gözetiyor izlenimini veren hükümler de var. 
..................... 
Gerçekten sakıncalı hükümlere birkaç örnek... 
-"Seçim yasalarında değişikliklerin yürürlüğe girdiği tarihten itibaren 1 yıl içinde yapılacak seçimlerde uygulanmayacağı" hükmünün Anayasa'dan çıkarılması öngörülüyor. 
Bunun anlamı, her iktidarın bir sonraki seçimde kendi işine geldiği gibi seçim yasası değişikliği yapabilmesidir. 1987 seçimleri öncesinde merhum Turgut Özal, seçim yasasında ve seçim yörelerinde öyle değişiklikler yapmıştı ki, neredeyse Anayasa'yı değiştirecek çoğunlukla yeniden iktidara getirdi partisini... Sözgelişi... Yalova'nın İstanbul seçim bölgesine bağlanması olacak şey miydi 
-"Partilerin TBMM'de grup kurmaları için gerekli milletvekili sayısının 20'den 40'a çıkarılması" da önümüzdeki süreçte AKP'nin parlamento egemenliğine yeni parti grupları kurularak taş konulmasını önlemeye dönük olabilir. AKP'den kopmalar olasılığı mı yoksa .. 
- Taslakta, "Cumhurbaşkanı seçiminde üniversite mezunu olmak koşulu da kaldırılıyor. Görev süresi de 7 yıldan 5 yıla düşürülüyor. İnanılır gibi değil ama 5 yıllık süre, Sezer için de uygulanacakmış." Bir dizi kuşku üretecek öngörüler bunlar... 
Acaba... Çankaya için bir İHL bağlantılı -anlayamadığım- proje mi .. 
Sezer'in görev süresini de kapsayacak 5 yıl hükmü, AKP'nin bu Meclis çoğunluğuyla kendi adayını bir an önce Çankaya'ya çıkarma gayreti mi .. İlk seçimde Cumhurbaşkanı seçecek çoğunluğu bulamamak kaygısı mı Üstelik daha ilk turda geçerli oyların yarısından bir fazlasını alarak cumhurbaşkanı seçimi öngörülmekte. Böylece, ilk iki turda vasıflı çoğunluk gerektiren mevcut uygulamayı kaldırarak ilk iki turda seçilememeyi AKP adayının siciline düşürmemek çabası mı 
Daha bir dizi "inanılması zor" hüküm... 
.................... 
Bu taslak resmen açıklanmadı. Ama... Medyada yayımlandıktan sonra yalanlanmadı da... Dileriz ki doğru olmasın. 
Ne var ki... Elbette hukuk devleti gereği, saygılıyız ama, bu Anayasa, yazının başında da belirttiğim gibi, 1980 askeri ihtilalinin Anayasa'sıdır. Zaten yamalarla tanınmaz hale gelmiştir. 
21. şüzyıl Türkiye'sinin evrensel demokratik ilkelere ve AB'ye uyumlu, kendi içinde bütünlüğü olan bir sivil anayasaya ihtiyacı var. AKP iktidarı, muhalefet, üniversite ve sivil toplum örgütleriyle birlikte üzerinde ulusal uzlaşma oluşacak çağdaş bir anayasa yapmalı ve toplumun onayına sunmalıdır. 
Ruhu, kişiliği ve karakteriyle estetiği uyumlu bir temel yasa... 



</TEXT>
</DOC>
