<DOC>
<DOCNO> 354946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/guncel/gun05.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Barok ziyafeti 
</HEADLINE>
<TEXT>


Festival kapsamında bu akşam Il Complesso Barocco, Aya İrini Müzesi'nde sahne alacak 

KÜLTÜR SANAT SERVİSİ 

Barok dönem opera, oratoryo ve koral performansları konusunda uzmanlaşmış bir topluluk olan Il Complesso Barocco, 33. Uluslararası İstanbul Müzik Festivali kapsamında bugün 20.00'de Aya İrini Müzesi'nde dinlenebilecek. Alan Curtis yönetimindeki topluluğa solistler soprano Cyrille Gerstenhaber ve mezzo-soprano Maite Beaumont eşlik edecek. "Zafer ve Zulüm" başlıklı programda barok dönemin en önemli bestecilerinden H ndel'in en önemli operalarından seçilmiş arya ve düetler yer alıyor. 
Berkeley Üniversitesi'nde öğretim üyeliği, Avrupa'da klavsen solistliği ve orkestra şefliği yapan Alan Curtis'in 1992'de yetenekli İtalyan şan ve enstrüman sanatçılarını bir araya getirerek kurduğu Il Complesso Barocco, Marenzio, Monteverdi ve Sigismondo D'India'nın madrigallerini kaydettikleri ilk albümleriyle kısa sürede parladı. 1994'te Berkeley Festivali, sonrasında da Innsbruck, Lizbon ve Berlin Konzerthaus'taki konserleriyle uluslararası ünü pekişen Il Complesso Barocco, madrigal yorumlarıyla tanınıyor. 
Il Complesso Barocco'nun ünlü besteci Gesualdo'nun madrigallerini yorumlamalarından etkilenen Alman yönetmen Werner Herzog, topluluğa besteci için hazırladığı belgeselde yer verdi. Topluluk, H ndel aryalarını kaydettikleri "La Maga Abbandonata" ile büyük bir satış rakamı yakaladı. 


</TEXT>
</DOC>
