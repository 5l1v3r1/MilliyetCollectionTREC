<DOC>
<DOCNO> 359369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy13.html </URL>
<DATE> 2005/07/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yıldırım Toplu taşımada güvenlik tedbirlerini artırıyoruz 
</HEADLINE>
<TEXT>

     Ulaştırma Bakanı Binali Yıldırım, toplu taşıma alanlarının terörün en belirgin hedefleri olduğunu belirterek, "Bunlarla ilgili güvenlik tedbirleri sürekli artırılarak alınmaya devam ediliyor" dedi. 
     Yıldırım, TCDD Genel Müdürlüğü’nde düzenlenen toplu iş sözleşmesi imza töreninden ayrılırken gazetecilerin, son dönemde demiryollarının terörün hedefi haline geldiğini belirterek, ek önlemlerin alınıp alınmadığına ilişkin sorusunu yanıtladı. 
     İngiltere’de dün raylı sistemlere, metroya terörist saldırılar düzenlendiğini, çok sayıda insanın hayatını kaybettiğini ve yaralananlar olduğunu ifade eden Yıldırım, şöyle devam etti 
     "Görüldüğü gibi, terör global bir tehdit olarak tüm insanlığın önünde. Ancak bu, bir amaca ulaşmak için yol değildir. Lanetliyoruz. 
     Geçen hafta Bingöl-Elazığ güzergahında trenimize bombalı saldırı oldu ve 6 güvenlik görevlimiz şehit oldu. Yakınlarına başsağlığı diliyorum. 
     Dün de yine bir yük trenimize Erzincan’da uzaktan kumandayla saldırı yapıldı. Allah’tan can kaybı yok. Bu konu, demiryolu işletmeciliği ile ilgili bir konu değil. Bu konu güvenlik konusu. 
     Güvenlikle ilgili her türlü tedbiri de hiç bir zaafa meydan vermemek üzere güvenlik güçlerimiz alıyorlar tüm yol güzergahlarında... 
     Gerek demiryolu, gerek karayolu, gerekse havaalanları, toplu taşımaların olduğu yerler, terörün en belirgin hedefleridir. Bunlarla ilgili güvenlik tedbirleri sürekli artırılarak alınmaya devam ediliyor. O bakımdan her zaman buna karşı tedbirli olmamız gerekiyor ve biz de bunu yapıyoruz." 
     
</TEXT>
</DOC>
