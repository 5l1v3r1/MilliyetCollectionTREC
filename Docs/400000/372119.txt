<DOC>
<DOCNO> 372119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun32.html </URL>
<DATE> 2005/08/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Almanya'nın Bavyera eyaleti sular altında... 
</HEADLINE>
<TEXT>

     Almanya'da yoğun yağış nedeniyle Bavyera eyaletinin güneyine düşen bazı bölgeler sular altında kaldı. 
     Sel baskını nedeniyle eyaletin Kempten, Augsburg ve Penzberg kentleri ile Garmisch-Partenkirchen ve Bad Tölz-Wolfratshausen bölgelerinde felaket alarmı verildiği, Garmisch-Partenkirchen bölgesinin dış dünyayla irtibatının kesildiği belirtildi. 
     Augsburg kentinde bir otoyol köprüsü çöktü, yüzlerce evin bodrum katını su bastı ve A8 Münih-Stuttgart otoyolu trafiğe kapandı. 
     Garmisch kenti polis sözcüsü Bernd Putzer, kentte kaosun yaşandığını, kaos nedeniyle kurtarma ekiplerinin zorluk çektiklerini söyledi. 
     Kempten kentinde de İller nehri taştı ve su seviyesi 6,32 metreyi geçti. Yetkililer, bölge sakinlerinin otomobillerini güvenli bir yere almaları ve evlerin üst katlarına çıkmaları uyarısında bulundu. Kempten, İmmenstadt, Obersdorf ve Oberstaufen kentlerinde tren istasyonları kapatıldı ve tren seferleri iptal edildi. 
     Eyalet Başbakanı Edmund Stoiber, sel felaketi nedeniyle seçim çalışmalarını erteledi ve Eyalet Çevre Bakanı Werner Schnappauf ile birlikte incelemelerde bulundu. 
     Öte yandan, Saksonya eyaletinde de şiddetli yağmur nedeniyle sel uyarısı yapıldı. 
     
</TEXT>
</DOC>
