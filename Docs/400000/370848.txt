<DOC>
<DOCNO> 370848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun18.html </URL>
<DATE> 2005/08/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Papadopulos, Rum basınını azarladı 
</HEADLINE>
<TEXT>

     Rum pilotların, Larnaka Havaalanı'ndaki kontrol kulesinde yanaşma radarı bulunmadığını belirterek, Rum yönetimi, Rum Ulaştırma Bakanlığı ve Rum Sivil Havacılık Dairesi'nin bu konuda aylardır sürdürdüğü ''vurdumduymazlığı'' suç olarak niteledikleri bildirildi. 
     Alithia gazetesinin haberine göre, Rum pilotlar, bir uçağın Larnaka Havaalanı'na yaklaşması sırasında Rum hava trafik kontrol memurlarının işlerinin çok zor ve tehlikeli olduğunu, kontrol kulesindeki mevcut sistemlerin gerektiği gibi çalışmadığını ve pek çok insanın hayatını her gün tehlikeye soktuğunu düşünüyorlar. 
     Habere göre, pilotlar, geçen yıl iki uçağın, Hava Trafik Kontrol Kulesi ile aralarındaki iletişimin iyi olmaması nedeniyle yüz yüze çarpışma tehlikesi geçirmesi olayını örnek göstererek, başka hava trajedileri yaşanmamasının mucize olduğunu belirtiyorlar. 
     
     PAPADOPULOS RUM BASININI AZARLADI 
     Öte yandan, Politis gazetesi, Rum yönetimi lideri Tasos Papadopulos'un, 121 kişinin hayatını kaybettiği uçak kazasının ardından, ''insanların acısını istismar etmesi ve bazılarının da kendisini uzman göstermeye çalışması'' nedeniyle Rum medyasına tepki gösterdiği bildirildi. 
     Habere göre, Papadopulos, ''Trajediden sonra bu kadar çok kişinin uzman görünüp, yılların deneyimini taşıyan uzmanlar bile henüz kaza sebebini açıklayacak durumda değilken, görüş belirtmeleri, bazı sonuçlara varmaları şaşırtıcıdır. Gazeteciler ve diğerlerinin otomatikman, bir gecede nasıl uzman olabildiklerinin değerlendirmesini size bırakıyorum'' dedi. 
     Rum Gazeteciler Birliği'nin de, bildiri yayımlayarak, bütün basın yayın kurumlarına, çeşitli TV röportajları, programlar ve gazetelerde yer alan bazı fotoğraflarla kazada ölenlerin ailelerinin bu en acı zamanlarında saygısızlık edilmesini kabul edilemez diye niteleyerek bazı tavsiyelerde bulunduğu belirtildi. 
     
</TEXT>
</DOC>
