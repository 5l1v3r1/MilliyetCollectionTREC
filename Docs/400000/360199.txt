<DOC>
<DOCNO> 360199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonyas06.html </URL>
<DATE> 2005/07/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
5. haftada uygulanabilen cinsiyet belirleme testine tepki 
</HEADLINE>
<TEXT>

     NEW YORK, DHA 

      ABD’de bu ay satışa sunulan ve anne karnındaki bebeğin cinsiyetinin daha 5 haftalıkken anlaşılabilmesini sağlayan test paketleri bazı çevrelerden büyük tepki görüyor. 
     ’Baby Gender Mentor’ olarak adlandırılan ve devrim niteliğinde olduğu ifade edilen 275 dolarlık test, anneden alınan tek bir damla kan sayesinde bebeğin erkek mi yoksa kız mı olacağını anlıyor. Yüzde 99.9 doğru sonuç verdiği belirtilen testte, anneden alınan kan numunesinde Y kromozomuna rastlanırsa, bu, doğacak çocuğun erkek olacağı anlamına geliyor. 
     Testin uygulanabileceği 5’inci haftada anne karnındaki ebriyo daha 1.2 santimetre boyunda oluyor ve birçok anne adayı bu süre içinde hamile olduğunu bile anlamayabiliyor. Çocuğun cinsiyetinin belirlendiği geleneksel ultrason yönteminin uygulanabilmesi için ise anne adaylarının en az 16 haftalık hamilelik dönemini geride bırakmış olması gerekiyor. 
     
     ’HAYAL KIRIKLIĞINIZI ATLATMAK İÇİN ZAMAN KAZANIYORSUNUZ’ 
     Kürtaj karşıtı gruplar, 14 yıllık bir deneme sürecinin ardından piyasaya sürülen cinsiyet belirleme testlerine karşı ateş püskürüyor. Söz konusu örgütler, evde rahatça uygulanabilen testin sonuçlarını aldıktan sonra, bebeğin istemedikleri bir cinsiyetten olduğunu fark eden ailelerin kürtaja yönelebileceğini iddia ediyor. 
     Yeni test setinin ABD’deki satış haklarını elinde bulunduran pregnancystore.com adlı internet sitesinin başkanı Sherry Bonelli ise çocuklarının ’yanlış’ cinsiyetten olduğunu anlayan ailelerin hemen kürtaja başvurabileceği yönünde bir kanıt bulunmadığını belirtti. Bonelli, "Bu ürün, çocuklarının erkek mi kız mı olacağını bir an önce öğrenmek isteyenler için geliştirildi. Kız çocuk isterken erkek çocuğunuz da olabilir. Bu ürün sayesinde hayal kırıklığınızı daha kolay atlatmak için ekstra zaman kazanmış oluyorsunuz" dedi. 
     
</TEXT>
</DOC>
