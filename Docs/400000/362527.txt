<DOC>
<DOCNO> 362527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur31.html </URL>
<DATE> 2005/07/19/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Didim'de denize uçak düştü 
</HEADLINE>
<TEXT>

     DHA 

AYDIN'ın Didim İlçesi'ne Akyeniköy Beldesi açıklarında bugün öğleden sonra Cessna tipi küçük bir uçak denize düştü. Sahil Güvenlik de, Didim'de 2 kişilik pervaneli uçağın düştüğünü doğruladı. Jandarma ve ormancılardan gelen ihbar üzerine arama ve kurtarma çalaşması başlatıldı. 
     Büyük Menderes Nehri'nin denize döküldüğü Tavşantepe Mevkii açıklarında Akyeniköy Beldesi ve Balat Köyü arasındaki orman gözetleme kulesindeki görevliler saat 16.00 sıralarında küçük bir uçağın sahilden 2 mil açıkta denize çakıldığı ihbarında bulundu. Bunun üzerine bölgedeki jandarma ekipleri harekete geçti. Akyeniköy Belediyesi de ihbarın doğru olma ihtimaline karşı sahile ambulans gönderdi. 
     Akyeniköy Belediye Başkanı Yılmaz Öz, konuyla ilgili çok sayıda kişiden ihbar aldıklarını, denizde araştırmaların başladığını belirtti. 
     
     GÖRGÜ TANIĞI ANLATIYOR 

     Uçağın düştüğünü jandarmaya ihbar eden orman gözetleme kulesi görevlisi Mehmet Ali Kaçar, Kuçuk bir uçak, 200 metre kadar uzağımdan geçti. Askeri uçak olduğunu sanmıyorum. Hızla irtifa kaybedip, kulenin doğu tarafında, Didim Orman Kampı'nın açıklarında bir yerde denize çakıldı. Deniz çok kabardı'' dedi. Kaçar, görev yaptığı kulenin, Kuşadası'nın Güzelçamlı Beldesi ile Söke'nin Tuzburgazı Beldesi arasındaki bölgede, geniş bir alana hakim tepede bulunduğunu belirtti. 
     Uçağın düştüğünü gördüklerini söyleyen yöre köylülerinin ifadesine başvuran jandarma karadan çalışmalarını sürdürürken, Sahil Güvenlik Komutanlığı botu, Didim'den hareket ederek uçağın düştüğü söylenen bölgeye gitti. 
     

     
</TEXT>
</DOC>
