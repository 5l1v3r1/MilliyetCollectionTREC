<DOC>
<DOCNO> 397612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko10.html </URL>
<DATE> 2005/11/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Banka mevduatlarına "tezgan altı" 2 puan fazla faiz... 
</HEADLINE>
<TEXT>

     Durmuş Ali Başkan AA 

Yıl sonu yaklaştıkça bilanço açıklama dönemine girilmesi dolayısıyla bankaların mevduat faizlerine, mudiler arasında ''tezgah altı'' olarak ifade edilen açıklanan faizin üzerinde faiz verilmesinin, sektörde ''doğal'' karşılandığı ve küçük yatırımcıya sanıldığı kadar fayda sağlamadığı belirtildi. 
     Türk Girişim ve İş Dünyası Konfederasyonu TÜRKONFED Yönetim Kurulu Üyesi, Adana Sanayici ve İşadamları Derneği ADSİAD Başkanı Süleyman Onatça, AA muhabirine yaptığı açıklamada, halen birçok bankanın aylık mevduat faizlerine yıllık yüzde 14-15 oranında faiz uyguladığını hatırlatarak, ancak bilançolarını düzeltmek amacıyla bazılarının ''hatırı sayılır'' müşterilerine yıllık ayrıca 2 puanın üzerinde artışlar sağladığını söyledi. 
     Bu durumun, bilanço açıklama dönemine girilmesi dolayısıyla sektörde ''çok doğal'' karşılandığını belirten Onatça, şunları kaydetti 
     ''Öncelikle bankaların bir ticari kuruluş olduklarını bilmemiz gerekmektedir. Nasıl ki ticaret erbabı, bir malı alıp satarak kazanç elde ediyorsa bankalarda parayı alıp satmakta, aldıkları ve sattıkları üzerinden de kar elde etmektedirler. 
     Olaya böyle bakıldığı zaman bankaların üç aylık bilanço sonlarında mevduat ve kredi faizlerini piyasa koşulları ile kendi bilanço esaslarına göre ayarlamaları çok doğaldır.'' Onatça, bankaların yapmış oldukları mevduat oranı faizlerindeki artışın, aslında küçük yatırımcıya sanıldığı kadar fayda sağlamadığını da kaydederek, ''Bankalar, elinde yüksek mevduat bulunduran kişilere açıklanan bu oranların dışında, karşılıklı menfaatleri göz önüne alan özel uygulamalar yapmakta ve kişilerin bireysel güvenilirliğine ve varlığına uygun tavır sergilemektedirler'' dedi. 
     Bu durumu, ''ekonominin gerçeği'' ve ''son derece doğal'' bir uygulama olarak nitelendiren Onatça, şöyle devam etti 
     ''Bunun ekonomiye yansımasına gelince, küçük yatırımcı için cazip gelen bu artış, küçük birikimciler için çekici görünse de aslında Türkiye'de son zamanlarda yaşanan ters enflasyonist ortamda, bankaların paraya verdiği faiz oranları cazip görülmemektedir. 
     Türkiye'de artık paranın yatırıma yönlenmesi gerekmektedir. Birikimlerin yatırıma yönlenmesiyle yaratılacak istihdamla işsizlik azalarak, refah seviyesinde yükselme olacağı gerçeği göz ardı edilmemelidir. Bunun sonucunda ortaya çıkacak faaliyetler ile toplanacak vergilerin kente sağlayacağı katma değerin şehir hayatına sağlayacağı sosyal katkılar ve gelişim göz ardı edilemez.'' 
     
</TEXT>
</DOC>
