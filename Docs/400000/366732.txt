<DOC>
<DOCNO> 366732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo02.html </URL>
<DATE> 2005/08/03/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Beşiktaş yeni sezon forma tanıtımını yaptı... 
</HEADLINE>
<TEXT>

     Beşiktaş'ın yeni sezonda kullanacağı formalar ve diğer ürünlerin tanıtımı, BJK İnönü Stadı'nda yapıldı. 
     Yeni açık tribünün önüne kurulan platformda gerçekleştirilen tanıtıma, Beşiktaş Kulübü Başkanı Yıldırım Demirören, yöneticiler, futbolcular, teknik heyet ve amatör branşlardaki sporcular ile taraftarlar katıldı. 
     Başkan Demirören, yaptığı açılış konuşmasına, ''Bu sene de küfür etmeyeceğiz ve ettirmeyeceğiz'' diyerek başladı. 
     Çocuk yaşta aşık olunan formaya kimsenin paha biçemeyeceğini kaydeden Demirören, ''102 yıldır büyük gururla taşıdığımız bu forma asalettir, şandır, şereftir. Yeni sezon formalarımızı taraftarlarımızın oylarıyla seçtik. Beşiktaşlı olmayı yaşam biçimi haline getirmiş taraftarlarımızın yeni formalarımızı beğeneceğine inanıyorum'' diye konuştu. 
     Yeni sezonda tüm branşlarda şampiyon olmayı, cadde ve sokakları siyah-beyaz renklerle doldurmayı hedeflediklerini anlatan Demirören, taraftarlardan korsan ürün almamalarını istedi. 
     Demirören, son olarak Fulya Süleyman Seba projesini tamamladıklarını ifade ederek, bunun camiaya hayırlı uğurlu olmasını diledi. 
     Tanıtımda zaman zaman siyah-beyazlı bir grup taraftar, ezeli rakipleri Fenerbahçe ve başkanı Aziz Yıldırım aleyhine tezahüratlar yaptı. Başkan Demirören'in konuşması sırasında da bu tezahüratlar sürdü. Demirören, eliyle taraftarları susturmaya çalıştıysa da küçük bir grup kötü tezahürata devam etti. Bu sırada tribünde bazı taraftarların birbirleriyle kavga ettikleri gözlendi. Ancak, kısa süre sonra taraftarlar yatıştı. 
     Gecede, Tuluyhan Uğurlu ''Kurtuluş Savaşı ve Beşiktaş'' başlıklı bir konser verirken, Ahmet Koç ve Yalın da sahne alarak şarkılarıyla taraftarları coşturdu. 
     Taraftarlar, Yalın'ın konseri öncesi, ''Fenerli sanatçı istemiyoruz'' diye tezahürat yapıp, genç şarkıcıya tepki gösterdi. 
     Ancak Yalın sahneye çıkıp, Fenerbahçeli olmadığını belirtince taraftarlarca alkışlandı. 
     Ayrıca, amatör branşların sponsoru olan Kappa ile BJK Store'larda satışa sunulan Beşiktaş'ın yeni ürünü ''Always First'' defileleri yapıldı. 
     Bu defilelerde, basketbol, voleybol bayan-erkek takımı oyuncuları ile şampiyon olan bedensel engelliler basketbol takımının iki oyuncusu tekerlekli sandalye ile podyuma çıktı. 
     
     FUTBOLCULAR DA DEFİLEDE 

     Gecenin son bölümünde futbolcular, mankenlerle birlikte podyuma çıkarak, yeni sezon formalarını tanıttı. 
     Cordoba, Pancu, Yula, İbrahim Toraman ve Çağdaş, defilede yer alarak mankenlere adeta taş çıkarttı. 
     Defilenin sonunda, müzik eşliğinde havai fişek gösterisi yapıldı. 
     
</TEXT>
</DOC>
