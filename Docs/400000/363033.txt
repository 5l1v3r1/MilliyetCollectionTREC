<DOC>
<DOCNO> 363033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun29.html </URL>
<DATE> 2005/07/21/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Görgü tanıkları saldırıları anlatıyor 
</HEADLINE>
<TEXT>

     Londra’da yeniden güvenlik alarmı verilmesine yol açan olayları yaşayan görgü tanıkları, medyaya yaşadıklarını anlattı. Görgü tanıkları, trenlerden patlama sesinin ardından dumanların yükseldiğini söyledi. 
     
     ÇANTA ATILDI 
     Görgü tanıklarına dayandırılan haberlerde, Oval istasyonunda yolcu indirip-bindirmekte olan bir trene bir çanta atıldığı ve çantayı atan kişinin olay yerinden kaçtığı iddia edildi. 
     Bunun üzerine trenin ve istasyonun anında boşaltıldığı, şampanya şişesi patlamasına benzer sesin ardından dumanların görüldüğü ifade edildi. 
     
     KABLO YANIĞI GİBİ BİR KOKU... 
     Londra polisi, Warren Street metro istasyonunun bulunduğu semti tamamen kordon altına aldı. 
     Görgü tanıkları, metro istasyonunun kapanmasına neden olan olayda patlama olmadığını, duman da çıkmadığını, ancak kablo yanığı gibi bir koku çıktığını belirterek, metrodaki insanların büyük korkuya kapıldıklarını söylediler. 
     Sofiane isimli görgü tanığı, "Olay sırasında vagonda kitabımı okuyordum, tam Görevimiz Tehlike filmi gibi oldu. Kablo ve lastik yanığı kokusu hissettim. Sonra metro sürücüsü bizi perona çıkardı. 
     Hiçbir şey olmamış gibi sakindi" diye konuştu. 
     Görgü tanığı, yaralı olmadığını da söyledi. 
     
     'BİR ŞEY YANLIŞ GİDİYOR...' DEDİ VE... 
     Ivan McCracken adlı görgü tanığı ise, SKY televizyonuna, Warren Street hattında metroda bir kişinin anlatımına göre, bir kişinin sırtındaki çantanın patladığını, patlamanın büyük olmadığını, ama çantayı açacak kadar büyük olduğunu söyledi. 
     Sırtında çanta patlayan kişinin "bir şeyin yanlış gittiğini" söylediği ve bunun üzerine herkesin vagondan dışarı kaçtığını söyledi. 
     
</TEXT>
</DOC>
