<DOC>
<DOCNO> 356053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/guncel/gun04.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Barok ezgileri arpla buluştu 
</HEADLINE>
<TEXT>


Türkiye'nin önde gelen arp sanatçısı Şirin Pancaroğlu, 'Barokarp' albümünde 'enstrüman'ın ilk kez ön plana çıktığı barok dönemin ezgilerini arpıyla seslendirdi 

Asu Maro 

Türkiye'de arp denince akla gelen ilk isim olan Şirin Pancaroğlu'nun üçüncü albümü "Barokarp", Triolila Müzik'ten çıktı. Kanada'da kaydettiği ilk albümü "Hasret Bağı" 1998'de Kalan Müzik'ten, kemancı Ignace Jang ile birlikte yaptığı "Kuyruklu Yıldız Altında" da 2000'de Doublemoon'dan çıkan Pancaroğlu, ilk kez bir albümünü bütün olanaklarıyla Türkiye'de gerçekleştirmiş. 
Şirin Pancaroğlu'nun tamamen barok dönem eserlerinden oluşan yeni albümü "Barokarp"in temeli, sanatçının 2002 yılında verdiği bir konserde doğmuş. Bir dizi konseri tek bir döneme dayandırma fikriyle yola çıkan Pancaroğlu, barok dönemin de özellikle buna çok uygun olduğuna karar vermiş. 

'Çalgı' öne çıktı 
Sanatçı, bu tercihin sebebini şöyle açıklıyor "Arp için yapılmış böyle bir şey görmemiştim... Barok döneminde ilk defa çalgı müziği tek başına dinlenmeye başlıyor. Ondan öncesinde enstrüman hep arka planda." 
Albüm, 16. yüzyılın ileri gelen lavtacılarından Anthoine Francisque'in "Pavan" ve "Bransles" adlı biri ağır, diğeri hızlı dansıyla açılıyor. 
1906 yılında piyano düzenlemesiyle gün yüzüne çıkan dansları, arpist Marcel Grandjany de arp için düzenlemiş. Pancaroğlu'nun konserlerinde sıkça çaldığı Bach'ın Prelüd ve beş danstan oluşan "BWV 996 Mi Minör Lavta Suiti"nin ve Bach'ın ikinci oğlu Carl Philipp Emanuel Bach'ın orijinal olarak arp için bestelediği "Sol Majör Sonat"ın yer aldığı albümde, modern arpta ilk kez kaydedilen eserler de var Döneminin en önemli çembalo virtüözlerinden Domenico Scarlatti'nin sonatları ve Girolamo Frescobaldi'nin dört danstan oluşan "Aria detta la Frescobalda"sı. 

Üç 'çerez' parça da var 
Şirin Pancaroğlu, sonat ve süitleri dengelemek için 'çerez' diye nitelendirdiği üç de küçük parça koymuş repertuvarına. Bunlardan biri, hemen herkesin tanıdığı, ama kökenlerinin barok döneme uzandığını pek bilmediği "Greensleeves". Bu ağır ve hüzünlü İngiliz halk şarkısının, VIII. Henry tarafından bestelendiğine inanılıyor. 
"Greensleeves"i bir Noel parçası olarak tanıyıp seslendiren Şirin Pancaroğlu, bunun yanına bir başka Noel şarkısı olan "Coventry Carol"ı da albüme eklemiş. Albümün 3. küçük parçası ise John Baptiste Loeillet'in "Toccata"sı. 

Tamamı Türkiye'de 
Bu barok dönem konserini 2002 yılında kaydetme olanağı bulan Şirin Pancaroğlu, albümü ise birkaç aşamada oluşturmuş. 
Sanatçı, "Barokarp"ın tamamen Türkiye'de gerçekleştirilmiş olmasını çok önemli buluyor "Bu, klasik müzikte gerçekten önemli bir şey. Benden sonrakiler için bir umut olur diye düşünüyorum." 
Şirin Pancaroğlu, şirketle iki albüm için anlaştıklarını, 2007 yazına kadar ikinci albümün de çıkacağını müjdeliyor. Bu kez solo değil, ama yine arpın ön planda olacağı bir albüm için geri sayım başlamış durumda. 


</TEXT>
</DOC>
