<DOC>
<DOCNO> 395887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur43.html </URL>
<DATE> 2005/11/17/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Fatih Belediyesi'nden 'Sulukule' açıklaması 
</HEADLINE>
<TEXT>

     Fatih Belediyesi'nce, Sulukule'nin ''Kentsel Yenileme Alanı'' seçilmesine ilişkin yapılan açıklamada, ''Kentsel yenileme çalışması asla bir buldozer hareketi değildir. Aslolan insandır, yapılanlar ve yapılacaklar insan içindir'' denildi. 
     Yazılı açıklamada, Fatih'in tarihi ve kültürel zenginliklerinin korunması ve modern kent yaşamıyla uyumlu bir bakış açısıyla geliştirilecek projeler aracılığıyla yeniden imarının temel amaçlardan biri olduğu belirtildi. 
     Bu çalışmalar çerçevesinde Sulukule'nin ''Kentsel Yenileme Alanı'' seçildiği vurgulanan açıklamada, sıhhi olmayan yapıların bulunduğu Sulukule olarak adlandırılan Neslişah ve Hatice Sultan mahallelerinin sur koruma bandı içerisinde kalan kısımlarında çalışmalara başlanacağı kaydedildi. 
     Açıklamada, şöyle denildi 
     ''Kentsel yenileme çalışması asla bir buldozer hareketi değildir. Aslolan insandır, yapılanlar ve yapılacaklar insan içindir. Fatih Belediyesi olarak bir yıldan bu yana sürdürdüğümüz sosyal doku ve proje altyapısı çalışmaları neticesinde ortaya çıkan verilerden hareketle söz konusu bölge için kapsamlı bir proje hazırlanmıştır. Bu proje kapsamında, şu anda bölgede oturan insanlarımızın herhangi bir mağduriyet yaşamaması için gereken hassasiyet gösterilmiş ve onlara çeşitli seçeneklerin sunulması öngörülmüştür. Şu anda bölgede ikamet eden insanlarımız, isterlerse yapacakları katkı payı ile orada yaşamaya devam edebileceklerdir. İsterlerse, mülklerinin uygun şekilde belirlenecek olan bedelini alabileceklerdir. Veya mülklerini TOKİ'ye devrederek, TOKİ'nin kendilerine sunacağı yeni ve modern bir siteye yerleşebileceklerdir.'' Açıklamada, TOKİ ve Büyükşehir Belediyesi ile işbirliği içinde yürütülecek bu projeyle Sulukule'nin sadece sosyal ve ekonomik çöküntü alanı olmaktan kurtarılmakla kalmayacağı, aynı zamanda burada yaşayan insanların modern kent yaşamının nimetlerinden faydalanmalarına önemli bir katkı sağlanacağı vurgulandı. 
     
</TEXT>
</DOC>
