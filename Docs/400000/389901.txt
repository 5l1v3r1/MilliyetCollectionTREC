<DOC>
<DOCNO> 389901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur04.html </URL>
<DATE> 2005/10/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Emniyet Genel Müdürü'nün kayınbiraderi cezaevinde 
</HEADLINE>
<TEXT>

     İSTANBUL Milliyet 

Emniyet Genel Müdürü Gökhan Aydıner'in "dolandırıcılık" suçundan aranan kayınbiraderi Osman Şimşek, önceki gün polisin İstanbul'daki evine yaptığı baskınla yakalandı. Hakkında 7 ayrı suçtan 750 gün kesinleşmiş hapis cezası bulunan Şimşek, cezaevine konuldu. 
     İstanbul ve Bursa'daki değişik mahkemelerde Çek Yasası'na muhalefetten yargılanan ve gıyabında hapis cezası verilen Şimşek'in yakalanması için çalışma başlatan polis, firari Şimşek'i yakalamak için düğmeye bastı. 
     Firari işadamının Sarıyer'deki evinde olduğunu tespit eden ekipler, önceki sabah Emirgan Kestaneci sokak 37 1'deki eve baskın yaptı. Sivil ekiplerin baskına şaşıran Şimşek, gözaltına alındı. Yapılan bilgisayar sorgulamasında Şimşek hakkında tam 7 ayrı dolandırıcılık suçundan yargılama yapıldığı ve toplam 750 günlük kesinleşmiş hapis cezası verildiği anlaşıldı. 
     Yakalama kararları vicahiye çevrilen Şimşek cezaevine gönderildi. Aydıner olayı, Çek Cumhuriyeti'ne yapacağı gezi nedeniyle bulunduğu İstanbul Atatürk Havalimanı'nda öğrendi. Aydıner'i yolcu etmeye gelen İstanbul Emniyet Müdürü Celalettin Cerrah, operasyon hakkında Aydıner'e gerekli bilgileri aktardı. 
     
</TEXT>
</DOC>
