<DOC>
<DOCNO> 373543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sondun08.html </URL>
<DATE> 2005/08/28/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Korkunç şüphe Yangınları yangın söndürme uçakları mı çıkarıyor 
</HEADLINE>
<TEXT>

     Ormanların birbirinin ardı sıra alev aldığı Portekiz'de, yangınların, onları söndürmekle görevlendirilen özel uçakların pilotları tarafından çıkartılmış olabileceği söylentisi yayılıyor. 
     Hemen her yaz Portekiz'de orman yangınları silsileler halinde başlıyor ve alevler günlerce söndürülmeye çalışılıyor. 
     Son zamanlarda bu yangınları, söndürmek için devletten yüklü para alan özel uçakların pilotlarının çıkarmış olabileceği söylentileri yayılınca Pilotlar Derneği'nden tepki gelmekte gecikmedi. Sert bir açıklama yapan dernek yönetimi, ''pilotların onur ve haysiyetiyle oynamaya kalkanlardan hukuki yoldan hesap sorulacağını'' bildirdi. 
     Orman yangınlarına yerden müdahale eden bazı itfaiyeciler de bu söylentileri destekler nitelikte ihbarlar aldıklarını söylüyor. 
     Bir yangın söndürme çalışması sırasında AFP muhabirinin konuştuğu bir itfaiyeci, ''İnsanlar bize yangınlar başlamadan önce ormanların üzerinde uçak gördüklerini söylüyor, ama ondan sonra nedense şikayetçi olmuyorlar... Bunu anlamak zor'' diye konuştu. 
     Başka bir itfaiyeci de ''Yazlık gelir bu.. '' dedi ve yangın söndürme uçaklarının saatlik kirasının yaklaşık 3 bin avro olduğuna işaret etti. 
     Çevre örgütü Quercus'un yöneticilerinden Domingos Patacho da ''Kimseyi suçlayamayız, ama bir zamanlar ormanda yangın çıkarma düzeneğiyle donatılmış paraşütler bulunmuştu'' diye konuştu. 
     Guarda bölgesinde geçen hafta polise gönderilen e-posta mesajında, isimleri verilen iki pilot Gardunha bölgesinde ormanları yakmakla suçlanıyordu, ancak polis suçlamayı ''asılsız'' bulduğunu dün açıkladı. 
     Portekiz'de sivil savunma teşkilatının elinde sadece 2 yangın söndürme helikopteri bulunuyor. Bu yıl yangınlara müdahale edebilmek için devlet 40 kadar özel uçak ve helikopter kiraladı, ancak bu da yetmeyince AB'yi yardıma çağırdı. 5 AB ülkesi, Portekiz'e yangınları söndürmek için 9 uçak ve helikopter gönderdi. 
     
</TEXT>
</DOC>
