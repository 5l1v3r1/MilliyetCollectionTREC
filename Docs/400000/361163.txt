<DOC>
<DOCNO> 361163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur42.html </URL>
<DATE> 2005/07/14/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Evlerinde 10 günde 7 yangın çıkan ailenin yeni evi de yandı 
</HEADLINE>
<TEXT>

     Sakarya'nın Taraklı İlçesi'nde son 10 gün içinde evinde 7 kez yangın çıkan Şaban Erkal'ın, 3 gün önce geçici olarak taşındığı evde de yangın çıktı. 
     AA muhabirinin aldığı bilgiye göre, sık sık yangın çıktığı için evini değiştiren Şaban Erkal'ın geçici süreyle taşındığı Hacımurat Mahallesi'ndeki evinde de yangın çıktı. Bodrum katındaki yangın eve sıçrayarak eşyaların yanmasına neden oldu. Yangın, Taraklı Belediyesi İtfaiye ekiplerince söndürüldü. 
     Taraklı Belediye Başkanı Tacettin Özkaraman, AA muhabirine yaptığı açıklamada, son yangının ardından Adapazarı Büyükşehir Belediyesi İtfaiyesi'nden yardım istediklerini söyledi. Yangının çıkış sebebinin araştırılmasını istediklerini ifade eden Özkaraman, ''Ben de bu yangınlara bir anlam veremiyorum. Son yangın, aile evde yemek yerken çıkmış'' dedi. 
     Erkal ailesine, 3 gün önce çıkan yangın nedeniyle belediye tarafından ev tahsisi yapılmış, evdeki boyama çalışmaları sürdürüldüğü için aile geçici olarak başka bir eve yerleştirilmişti. 
     
</TEXT>
</DOC>
