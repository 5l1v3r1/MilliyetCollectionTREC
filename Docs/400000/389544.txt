<DOC>
<DOCNO> 389544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy23.html </URL>
<DATE> 2005/10/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Talat Rice'ın daveti izolasyonların kaldırılması için önemli bir adım 
</HEADLINE>
<TEXT>

     KKTC Cumhurbaşkanı Mehmet Ali Talat, ABD Dışişleri Bakanı Condoleezza Rice’ın davetinin KKTC’ye yönelik izolasyonların kaldırılması doğrultusunda önemli bir adım olduğunu söyledi. 
     Başbakan Vekili ve Dışişleri Bakanı Abdullah Gül ve ABD ziyareti öncesinde istişarelerde bulunmak üzere Ankara’ya gelen Talat, Başbakanlıkta yaklaşık iki saat süren görüşmelerinin ardından basın toplantısı düzenledi. 
     Gül ile ABD Dışişleri Bakanı Condoleezza Rice ve BM Genel Sekreteri Kofi Annan ile görüşmeden önce istişarede bulunmanın çok yararlı olduğunu belirten Talat, "Kıbrıs Türk tarafı olarak ve Türkiye olarak kapsamlı çözümü öne çıkarmak ve Kıbrıs sorununu kapsamlı bir çözüm ile sona erdirmek hedefindeyiz. Bunun için üzerimize düşenleri yaptık ve yapmaya devam ediyoruz" dedi. 
     "BM’nin Kıbrıs sorununun çözümüne ilişkin müzakereleri yeniden başlatmak gibi bir görevle karşı karşıya olduğunu" söyleyen Talat, Kıbrıs Rum tarafının, sorunun giderilmesi konusunda gerekli tutumu belirleyerek masaya gelmesi için BM’nin aktif çalışması gerektiğine inandıklarını ifade etti. Talat, "Tek tek ülkelerin, özellikle de süper güç olarak ABD’nin bu çalışmada önemli rolü olduğunu ve bu konuda harekete geçmesi gerektiğine inandıklarını" kaydetti. 
     Talat, şöyle devam etti 
     "Bu ziyarette bu düşüncelerimizi ortaya koyacağız ve tabii ki kapsamlı bir çözümün yerini tutmayacağını bildiğimiz halde, kapsamlı bir çözüm bulunmasına katkıda bulunacak izolasyonların kaldırılması konusunda da çalışacağız, ısrarlı olacağız. İzolasyonların kaldırılması stratejik açıdan sorunu çözecek önemli adımlardan bir tanesidir. Aslında ABD Dışişleri Bakanı Rice’ın daveti de izolasyonların kaldırılması doğrultusunda önemli bir adımdır, önemli bir girişimdir. Bu ziyaretin özellikle izolasyonlar, onunla bağlantılı olarak da, Kıbrıs sorununun kapsamlı çözümüne katkıda bulunacak bir ziyaret olacağına inanıyoruz." 
     
</TEXT>
</DOC>
