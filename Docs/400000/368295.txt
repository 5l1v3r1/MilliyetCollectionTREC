<DOC>
<DOCNO> 368295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun29.html </URL>
<DATE> 2005/08/09/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Ekber Genci, 8 haftalık açlık grevini bitirdi 
</HEADLINE>
<TEXT>

     İran'da 6 yıl hapis cezasına çarptırılan muhalif gazeteci Ekber Genci, 8 haftadır sürdürdüğü açlık grevini sona erdirdi. 
     İran Yargı Erki'nin bir sözcüsü, Genci'nin, kötüleşen sağlık durumundan endişe eden yakınları ve arkadaşlarının çağrısı üzerine açlık grevine son verdiğini belirtti. 
     Sözcü, grevini kısa süre önce bitiren Genci'nin sağlık durumunun eskisine göre daha iyi olduğunu söyledi. 
     46 yaşındaki muhalif gazeteci, aydın ve yazar cinayetlerinde üst düzey yetkililerin parmağı olduğunu söylemek, yalan beyanda bulunmak, üst düzey yetkililere hakaret etmek ve ülke güvenliğini tehlikeye düşürmek gibi suçlardan 2001 yılında 6 yıl hapis cezasına çarptırılmıştı. 
     Yargı Erki'nin kendisini koşulsuz serbest bırakması için geçen haziranda açlık grevi başlatan Genci, sağlık durumunun kötüleşmesi üzerine geçen ay hastaneye kaldırılmıştı. 
     
</TEXT>
</DOC>
