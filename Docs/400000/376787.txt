<DOC>
<DOCNO> 376787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo16.html </URL>
<DATE> 2005/09/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Galatasaray'a Necati müjdesi 
</HEADLINE>
<TEXT>

     Galatasaray'da, dün Üçüncü Lig takımlarından Beylerbeyi ile yapılan antrenman maçında sakatlanan Necati Ateş'in durumunun ciddi olmadığı ve büyük olasılıkla 11 Eylül Pazar günü Sivasspor ile yapılacak lig maçında forma giyeceği açıklandı. 
     Kulüp doktoru Murat Çevik, AA muhabirine yaptığı açıklamada, sağ ayak bileğine darbe alan golcü futbolcunun durumunun çok önemli olmadığını belirterek, ''Bilek kemiğinde hafif ödem oluştu. Tedavisi sürüyor, büyük olasılıkla hafta sonuna yetişir'' dedi. 
     Bu arada Galatasaraylı oyunculardan Ayhan Akman ile kaleci Aykut Erçetin, Özel Bakırköy Acıbadem Hastanesi'nde sağlık kontrolünden geçti. 
     A 2 Milli Takım'ın Almanya ile yaptığı Future Cup Turnuvası maçından sakat dönen kaleci Aykut'un dizinde ödem oluştuğu ve bu nedenle bu hafta kadroda yer alamayacağını açıklayan kulüp doktoru Çevik, genç kalecinin durumunun gelecek hafta değerlendirileceğini söyledi. 
     Öte yandan, sakatlığı nedeniyle sezon öncesi gerçekleştirilen rutin sağlık kontrollerine katılamayan Ayhan Akman, aynı hastanede kontrolden geçti. Ayhan, şu anda hiçbir sağlık sorununun bulunmadığını, yalnızca kondisyon olarak takım arkadaşlarından eksiği olduğunu bildirdi. 
     Sarı-kırmızılı takımda, hafif sakatlıkları bulunan Cihan ve Orhan'ın da hafta sonundaki Sivasspor maçında forma giyebilecekleri bildirildi. 
     
</TEXT>
</DOC>
