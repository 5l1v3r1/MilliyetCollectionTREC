<DOC>
<DOCNO> 363308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/yazar/idiz.html </URL>
<DATE> 2005/07/22/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Erdoğan adres gösterdi 
</HEADLINE>
<TEXT>

Ankara 
Başbakan Erdoğan İskandinav ülkelerinden birinde, bir siyasi parti, terör örgütünün uzantılarına parasal destek veriyor. Ben bunu o ülkenin başbakanına da söyledim 

Başbakan Recep Tayyip Erdoğan, Güneydoğu'daki sorunları insani olarak ve hukuki çerçevede halletmek istediklerini söyleyerek, "Ben hiçbir zaman Kürt vatandaşımı dışlayan bir insan olmadım. Bundan sonra da olmam" dedi. Moğolistan ziyareti dönüşünde Ana uçağında gazetecilerle sohbet eden Erdoğan, Rusya'nın PKK'yı terör örgütleri listesine almamasının fazla bir şey ifade etmediğini çağrıştıran sözler kullandı. Avrupa'nın bunu yapmış olmasına karşın söz konusu terör örgütüne karşı tedbir almadığını belirten Erdoğan, tam aksine bazı Avrupa ülkelerinin bu örgüte yataklık ettiğini kaydetti. 
Genelkurmay İkinci Başkanı Orgeneral İlker Başbuğ'un Türkiye'nin gerekirse Kuzey Irak'a operasyon düzenleyeceğine ilişkin sözleriyle ilgili bir soruyu yanıtlayan Erdoğan, "Onlar zaten bizim de düşündüğümüz kanaatlerimizin örtüştüğü, bundan sonra da tedbirler noktasında ortak stratejiler geliştireceğimiz ve geliştirdiğimiz konulardır" dedi. 

'Tüm tedbirler alınacak' 
Türkiye'nin PKK konusunun üzerine gitmek zorunda olduğunu, çünkü bir devletin en önemli görevinin halkının can güvenliğini sağlamak olduğunu da kaydeden Erdoğan, "Bunun için alınması gereken tüm tedbirler alınacaktır" dedi. Erdoğan bu konuda şunları söyledi 
"Biz şimdiye kadar böyle bir sorumluluğun altında olduğumuza göre bu görevin gereği, vakti, saati geldiğinde yerine getirilir. Ama bunun için de kalkıp da şu saatte meydana gelecek diye bir şey söylenmez. Belki de böyle bir şey için gerek kalmaz." 
Erdoğan, Güneydoğu sorununu "insani olarak" halletmek istediklerini de kaydetti. Erdoğan son iki buçuk yıl içerisinde çok ciddi kanunlar çıkardıklarını, bunların ülkede herhangi bir ayrımcılığa fırsat vermeyen, özgürlükleri daha da genişleten, artıran, bölgeler arasındaki, dengesizlikleri ortadan kaldırmayı hedefleyen kanunlar olduğunu vurgulayarak şöyle devam etti 
"Ama bir zihniyet değişikliğinin kısa bir zaman içinde olmayacağını da kabul etmek lazım. Zihniyet değişikliği zaman ister ve bunun da gerçekleşmesi noktasında özellikle medyamızın desteğine ihtiyacımız var." 

'Hakkımızı verin' 
Erdoğan bu konuda şu görüşlere de yer verdi 
"Bu ülkede tüm vatandaşlarımız için -ki teröristleri söylemiyorum- inancını yaşamada, düşündüğünü söylemede, ticari teşebbüs hürriyetinde vs. eğer şu hükümet olumlu istikamette adım atıyorsa, bölgeler arası dengeleri gidermede, eğitimden sağlığa yatırımlarını süratle geliştiriyorsa, burada da olumlu bir refleksi görme hakkı vardır. Bunu da bekleme hakkımız vardır." 
Ülkede yaşayan 72 milyon vatandaştan tek talepleri olduğunu kaydeden Erdoğan, "O da Türkiye Cumhuriyeti vatandaşlığı bilincidir " diye konuştu. Erdoğan, bu bilincin bir kenara konmasına sıcak bakmalarının mümkün olamayacağını da ifade ederek, "Bu konuda bizler hassasiyetimizi hep ortaya koyduk ve koymaya da devam ediyoruz" dedi. 

'Ya yargıla, ya ver' 
Rusya'nın PKK'yı terörist örgütler listesine almamasına ilişkin bir soruyu da yanıtlayan Erdoğan bu konuda şunları söyledi 
"Bu ziyaretimde ve önceki ziyaretlerimde Sayın Putin'in PKK konusunda olumsuz herhangi bir yaklaşımını görmedim. Şu anda bizim istihbarat birimlerimiz Rusya Federasyonu ile gayet olumlu bir şekilde çalışıyorlar. Burada bir sıkıntımız yok. Terör listesine almışlar mı, almamışlar mı, onu şu anda net söyleyemeyeceğim. Ama listeye almak mesele değil. Avrupa'nın da listesinde. Ama, şu anda biz diyoruz ki 'Ya yargıla teröristi, ya bize ver.' Ne yargılıyor, ne bize veriyor. Bir de son zamanlarda milis olarak ilan etme havası başladı. Bu çok daha çirkin. Şimdi biz bunlara nasıl güvenelim " 
Türkiye'deki terör uzantılarının ülke dışına uzandığını kaydeden Erdoğan, "Ülke dışındaki birçok ülkenin yataklık ettiğini görüyoruz. Parasal destek verdiğini görüyoruz." dedi. Erdoğan şu şekilde devam etti 
"Mesela İskandinav ülkelerinden bir tanesinde bir siyasi parti çok açık ve net olarak gizlemiyor, Türkiye'deki terör örgütünün uzantılarını orada parasal olarak destekliyor. Ben bunu o ülkenin başbakanına da söyledim. Bunlar var ve devam ediyor. Mesela bizim yurtdışı seyahatlerde muhatap olduğumuz bazı konular, bazı olaylar var. Bunları da oralarda yaşıyoruz." 

'İstikamet sağlıklı' 
Türkiye'nin şu anda sağlıklı bir istikamette ilerlediğini ve bu süreçte PKK'nın elinden bazı "enstrümanların" alındığını da ifade eden Başbakan Erdoğan, "Bunlar nedir " diye sorarak yanıtını şöyle verdi 
"Bundan sonra kalkıp da Doğu'da Güneydoğu'da, oradaki vatandaşıma, 'Bak bu devlet sana okul yapmıyor, sana hastane yapmıyor, sana yol yapmıyor, senin köylerine su getirmiyor, mezralarını ihmal etti' bundan sonra bunu diyemeyecek. Niye Çünkü bu son yaptığımız köye hizmet götürme hamlesiyle mezralara varıncaya dek her yeri bu noktada medeni bir şekilde yaşayabilecek bir altyapıya kavuşturmanın adımlarını atıyoruz." 

'Kürt de Laz da aynı' 
Bölgeye dönük herhangi bir ayrımcılık içinde olmadıklarını da vurgulayan Erdoğan, bu konuda şöyle konuştu 
"Bu benim insanımdır. Benim vatandaşımdır. Ben hiçbir zaman başbakan olarak da, belediye başkanı olarak da, Kürt vatandaşımı dışlayan bir insan olmadım. Bundan sonra da olmam. Asla bunun pazarlığını da yapmam. Çünkü ben insanı bir defa insanı yaratandan dolayı seven bir medeniyetin, bir kültürün, anlayışın mensubuyum. Kürt de olsa benim için aynı, Laz da olsa, Abaza da olsa, Gürcü de olsa, Türk de olsa hiç fark etmez. Hepsi bu noktada benim için eşit mesafededir. Hizmeti götürmede de hepsine eşit mesafedeyiz." 



</TEXT>
</DOC>
