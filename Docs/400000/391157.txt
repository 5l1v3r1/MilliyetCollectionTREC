<DOC>
<DOCNO> 391157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo41.html </URL>
<DATE> 2005/10/31/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Fener, Schalke 04'ün provasını yaptı 
</HEADLINE>
<TEXT>

     Taşkın Çamkıran bildiriyor - Fenerbahçe, Şampiyonlar Ligi'nde yarın grubundaki 4. maçında Schalke 04 ile yapacağı karşılaşmanın hazırlıklarını tamamladı. 
     Maçın oynanacağı Veltins Arena Stadı'nda teknik direktör Christoph Daum yönetiminde gerçekleştirilen, yaklaşık 1,5 saat süren idmanda sarı-lacivertli futbolcular ısınma hareketlerinin ardından, kanatlardan yapılan ortalara gol vuruşu çalışması yaptılar. 
     Antrenman, as takımla yedek takımın yaptığı yarı sahada çift kale maçla sona erdi. 
     Çalışmada cezası nedeniyle İstanbul'da kalan Alex yer almadı. Fenerbahçe'nin yarın TSİ 21.45'de oynayacağı Schalke 04 maçına Volkan, Serkan, Önder, Luciano, Ümit, Selçuk Mehmet , Appiah, Anelka, Aurelio, Tuncay, Nobre muhtemel 11'i ile çıkması bekleniyor. 
     
     BAŞKANDAN YAKIN TAKİP 

     Fenerbahçe'nin son çalışmasını kulüp başkanı Aziz Yıldırım ve bazı yöneticiler de tribünden izledi. 
     Sarı-lacivertli ekibi, bin kadar taraftar da Vetins Arena Stadı'na gelerek idmanda dahi yalnız bırakmadı. Taraftarlar sürekli olarak futbolculara tezahürat yaparak moral vermeye çalışırken, futbolcular sevgi gösterilerine alkışlarla karşılık verdi. 
     İdmanın bitiminde Appiah tek başına koşu yaparken, tribünlerden atlayan iki taraftar bu futbolcuya doğru koştu, ancak güvenlik görevlileri tarafından engellendi. 
     
</TEXT>
</DOC>
