<DOC>
<DOCNO> 395352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/yasam/yas07.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi tüpü bomba gibi patladı 
</HEADLINE>
<TEXT>


İzmir Aliağa'da bir döner salonunda patlayan 48 kiloluk sanayi tüpü 4 kişiyi yaraladı. 200 ev ve işyeri hasar gördü 

İzmİr DHA 

İzmir'in Aliağa ilçesinde bir döner salonunda, 48 kiloluk sanayi tüpünden sızan gazın içeride sıkışması nedeniyle meydana gelen patlamada, 4 kişi yaralandı. Ortalık savaş alanına dönerken 200 ev ve işyeriyle 21 araç hasar gördü. 
İddialara göre, İstiklal Caddesi'nde Halil Saral'ın işlettiği Yunus Emre Döner Salonu'nda çalışan işçiler Hüseyin Toros ve Osman Kaya, önceki gece 23.30 sıralarında, temizlik için işyerine geldi. Toros'un ışıkları yakmak için elektrik düğmesine basmasıyla büyük bir patlama meydana geldi. İşyerini harabeye çeviren patlamada, Toros ve Kaya ağır, karşı markette bulunan Selçuk Taneli ve eşi Birgül Taneli de hafif yaralandı. 
Patlama sırasında İstiklal Caddesi üzerindeki 200 ev ve işyerinin camları kırıldı ve duvarlarında çatlaklar oluştu. Bölgedeki 21 araç da hasar gördü. Toros ve Kaya'nın tedavisi sürerken, Taneli çifti taburcu edildi. Zarar gören evlerinin yıkılmasından endişe eden bazı vatandaşlar, geceyi sokakta ya da yakınlarının evlerinde geçirdi. 


</TEXT>
</DOC>
