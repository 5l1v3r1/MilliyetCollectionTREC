<DOC>
<DOCNO> 384308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonyas04.html </URL>
<DATE> 2005/10/05/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
130 milyon genç okuma yazma bilmiyor 
</HEADLINE>
<TEXT>

     Gençlerin kendinden önceki nesillere göre daha eğitimli olduğu, ancak halen 130 milyondan fazla gencin okuma yazma bilmediği bildirildi. 
     BM'nin 2005 Gençlik Raporu, ''kentlerin parlak ışıklarının giderek daha çok çektiği, uluslararası faaliyetlerde daha çok yer alan ve küresel medyadan daha çok etkilenen, yaşları 15 ila 24 olan 1,2 milyar gencin durumunu'' ortaya koydu. 
     BM Genel Sekreteri'nin Ekonomi ve Sosyal İlişkilerden Sorumlu Yardımcısı Jose Antonio Ocampo, 192 sayfalık BM raporunun önsözünde, ''dünya genelindeki gençler arasında halen büyük farklılıklar olmasına rağmen, kentlileşme ve küreselleşme süreci ile bilgi ve iletişim teknolojisindeki hızlı gelişmelerin, küresel medyanın sürüklediği yeni gençlik kültürünün ortaya çıkmasına katkıda bulunduğunu'' belirtti. 
     Şu anki gençlerin, bugüne kadarki en iyi eğitimli genç nesil olmasına rağmen, 113 milyon çocuğun okula gitmediği, 130 milyon gencin ise okuma yazma dahi bilmediği belirtildi. 
     Raporda, eğitimdeki ilerlemelere rağmen, gençler arasındaki işsizlik oranının rekor seviyede bulunduğu, 88 milyon gencin işsiz olduğu kaydedildi. 
     Gençlerin en son işe alınan ve ilk önce işten atılan kesim olduğuna da dikkat çekildi. 
     Raporda, yoksul Afrika ve Asya ülkeleriyle daha müreffeh Batı ülkelerindeki gençlerin yaşamları ve sahip olduğu fırsatlar arasındaki farklılıklara da işaret edildi. 
     BM raporunda, 2002 rakamlarına göre, 15 ila 24 yaşındaki gençlerin hemen hemen yarısı günde 2 dolardan daha az bir parayla geçinmek zorunda kalırken, çoğunluğu Güney ve Doğu Asya, Pasifik ve Sahra altı Afrika'da yaşayan gençlerin yüzde 18 kadarının 1 doların da altında bir parayla geçinmek zorunda olduğu belirtildi. 
     Kötü beslenmenin milyonlarca kişiyi vurmasına rağmen, 15-24 yaşın ilk ölüm sebebinin AIDS olduğu kaydedilen raporda, çoğu Afrika ve Asya'da yaşayan 10 milyon gencin, halihazırda HIV taşıyıcısı ya da AIDS hastası olduğu ifade edildi. 
     Raporda, dünya genelindeki gençlerin daha erken ergenliğe ulaştığı, ancak geç evlendiği belirtilirken, evlilik öncesi cinsel ilişkiye girenlerin sayısının da giderek arttığına dikkat çekildi. 
     Kullanımı eşi görülmemiş şekilde artan sentetik uyuşturucuların da gençlerin sağlığını etkileyen nedenlerden olduğu ifade edilirken, az gelişmiş ülkelerde yasadışı maddelere talebin gelişmiş ükelerdeki seviyelere çıktığı kaydedildi. 
     Raporda, en çok tutuklama oranının 15 ila 24 yaşlarda olduğu da belirtildi. 
     BM raporunun, istatistikler ve eğilimlerin, 1995 Dünya Gençlik Eylem Programı'nın uygulanması ve BM Milenyum Kalkınma Hedefleri'ne ulaşılması için gençlere yatırım yapılması gerektiğine işaret ettiği vurgulandı. 
     Sonraki yıllarda 15-24 yaş kategorisini oluşturacağı için, yatırımların 15 yaş altı çocuklara da yapılması gerektiğine dikkat çekildi. 
     
</TEXT>
</DOC>
