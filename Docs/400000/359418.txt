<DOC>
<DOCNO> 359418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur04.html </URL>
<DATE> 2005/07/08/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
İstanbul'da öğretmenler de artık kapıcılık yapıyor 
</HEADLINE>
<TEXT>

     Büyükşehirlere göçün ardından vasıfsız kişiler tarafından gözde işlerden biri haline gelen kapıcılık, artık öğretmenler ve lise mezunu kişiler tarafından da tercih edilir hale geldi. 
     Genel-İş’ Sendikası’na bağlı Konut İşçileri Sendikası Başkanı Nebile Irmak Çetin ANKA’ya yaptığı açıklamada, İstanbul genelinde yaklaşık 3 bin kapıcının bulunduğunu belirterek, bunların 2 bin 200’ünün sendikalarına üye olduğunu bildirdi. 
     
     SİİRTLİ KAPICI SAYISINDA ARTIŞ VAR 
     İstanbul’da kapıcılık yapanların büyük bölümünün Bartın, Tokat, Amasya, Sivas ve Karslı olduklarına vurgulayan Çetin, 2005 yılı başından bu yana Mardin ve Siirt’ten de kapıcılık yapmak için İstanbul’a gelenlerin sayısında artış yaşandığını söyledi. 
     
     BAHÇEŞEHİR VE ATAŞEHİR GÖZDE YERLER 
     Çetin, kentleşmeyle birlikte kapıcılık mesleğinin yoğunlaştığı semtlerde de değişim yaşandığını kaydetti. 
     1990’lı yıllarda İstanbul’da üst gelire sahip kişilerin 
     oturduğu Etiler, Şişli, Mecidiyeköy’deki apartmanlarda çalışan kapıcıların, şimdilerde Beylikdüzü, Bahçeşehir, Ataşehir ve Esenyurt gibi semtleri tercih ettiklerini ifade etti. 
     
     ARTIK ÖĞRETMENLER DE KAPICILIK YAPIYOR 
     Kapıcılık mesleğinin tercih edilmesinde bu işin "vasıfsız işçi" niteliğinin en temel neden olduğunu belirten Çetin, kapıcılığın eskiye oranla daha az tercih edilir hale geldiğini söyledi. Çetin, kalorifer sisteminde doğal gazın kullanılmasının kapıcılara olan talebi azalttığını kaydederek, "Eskiden ilkokul mezunlarının yoğunlukla çalıştığı kapıcılıkta, şimdilerde öğretmenler ve lise mezunu kişilerde çalışıyor" diye konuştu. 
     
     GÖÇMENLER TERCİH EDİLİYOR 
     Çetin, İstanbul’da kapıcılık yapanların yüzde 40’nın sigortasız çalıştırıldığına dikkat çekerek, "Türkiye’ye çalışmak için Gürcistan, Azerbaycan, Özbekistan ve çevre ülkelerden gelenlerin sigortasız çalıştırılması nedeniyle bina sakinleri, kapıcıları sigortalı çalıştırmaktan yana değil" dedi. 
     Nebile Irmak Çetin’in verdiği bilgilere göre, kapıcılık yaparak geçimini sağlayan, çoğunlukla apartmanların bodrum katında tek odalı evlerde yaşamlarını sürdüren kapıcılar, yıl boyunca izinsiz çalışıyor. Çetin, kapıcılık yapanların çoğunlukla çevre tarafından dışlandığını ve nerdeyse tümünün mesleğini gizlediğini kaydetti. Çoğunun yaşam koşullarına uygun olmayan kalorifer dairelerinde kira ödemeden yaşaması nedeniyle çocuklarının yüzde 90’nında kemik hastalığının görüldüğünü söyleyen Çetin, "İşverenlerin büyük bir bölümünü ’görüntü kirliliği’ gerekçesiyle, kapıcıların çamaşırlarını dışarı asmalarını yasaklıyor. Kapıcıların yatılı misafir bulundurması yasak. Öte yandan kapıcılarla ilgili sözleşmede yaşadığı ev içinde "koku olur" gerekçesiyle yemek yapmaması şart koşuluyor" dedi. 
     Çetin, kapıcıların yüzde 95’inin, "çöpler toplanmıyor, servise çıkılmıyor" gibi gerekçelerle işten atıldığını kaydederek, kapıcı çocuklarının sitede yaşayan diğer aile çocuklarıyla oynayamadığını ve bu nedenle de psikolojilerinin bozulduğunu söyledi. 
     
</TEXT>
</DOC>
