<DOC>
<DOCNO> 373992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/spor/spo02.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan şok makale 
</HEADLINE>
<TEXT>


Fenerbahçe'nin hocası, Dünya Kupası dergisi Countdown'a yolladığı makalede "Yabancı bir ülkeyi çalıştırmak için teklif aldım. Bu konuda yönetimi bilgilendirdim. Henüz kararımı vermedim" diye yazdı 


Sarı - Lacivertli yönetim kurulunun, sezon başında 2 senelik sözleşme yenilediği Teknik Direktör Christoph Daum, ülkesi Almanya'da düzenlenecek olan 2006 Dünya Futbol Şampiyonası'nda takım çalıştırmak için yabancı bir ülkeden somut teklif aldığını açıklayarak büyük şaşkınlık yarattı. 
Alman teknik direktör, 2006 Dünya Kupası'nın resmi dergisi olan "Countdown" için yazdığı makalede, "Dünya Kupası'nda bir takımı çalıştırmak için yabancı bir ülkeden somut teklif var" ifadelerini kullandı. 
Fenerbahçe Kulübü'nü sözleşme imzalamadan önce bu konuda bilgilendirdiğini kaydeden Daum, "Benim için mutlak önceliği olan Fenerbahçe'ye, yeni sözleşme imzalamadan önce teklifle ilgili olarak bilgi aktardım. Ancak kararımı henüz vermedim" diye yazdı. 
Daha önce Almanya'da ismi bazı kulüplerle birlikte anılan tecrübeli teknik adamın, "Henüz kararımı vermedim" şeklindeki ifadesi kafaların karışmasına neden oldu. Sarı - Lacivertli yönetimin, Daum'un sürpriz sözleri karşısında nasıl bir tavır takınacağı merakla bekleniyor. 

Zafer Fener'in 

YUSUF KOBAL 

Sarı - Lacivertli takım, Konyaspor'dan transfer ettiği Zafer Biryol'u resmen renklerine bağladı. Dün öğle saatlerinde İstanbul'a gelerek, önce sağlık kontrolünden geçen yıldız futbolcu daha sonra kulüp binasında 3 yıllık sözleşmeye imza attı. Fenerbahçe formasını giyeceği için çok mutlu olduğunu belirten Zafer iddialı açıklamalar yaptı. İki yıl önce Süper Lig'de Gol Kralı olan başarılı futbolcu, "Fenerbahçe'nin bana teklif yaptığını duyduğumda çok heyecanlandım. Hocam, takıma faydalı olacağıma inanırsa 11'e koyar. Ben oynayacağıma inanıyorum" dedi. 
Bu arada Başkan Aziz Yıldırım'ın bir süre önceki "Sözleşme törenlerinde artık yöneticiler değil, kulüp CEO'su bulunacak" açıklamasına rağmen Zafer Biryol'un imzasında Genel Sekreter Vedat Olcay ile Asbaşkan Murat Özaydınlı'nın yer alması dikkat çekti. 

Rüştü - Tuncay boş durmuyor 

Teknik Direktör Christoph Daum'un izin verdiği Fenerbahçeli futbolcular dün dinlenirken, sakatlıkları bulunan kaleci Rüştü ve Tuncay Şanlı çalışmalarına ara vermeden devam etti. Doktor kontrolünde özel antrenmanlar yapan iki yıldızın da, Milan ile İtalya'da oynanacak Şampiyonlar Ligi'nin ilk maçında forma giyecekleri açıklandı. Rüştü ve Tuncay'ın bir hafta süreyle takımdan ayrı olarak çalışacakları belirtildi. 

David Platt'tan Anelka'ya övgü 

Bu sezon ilk golünü Samsunspor'a atan Anelka'ya, Arsenal'den eski takım arkadaşı David Platt tam destek verdi. Beko-Conrad-Pro-Am Golf Turnuvası için gelen eski ünlü yıldız, "Fenerbahçe'nin, devler liginde 2. tura yükselecek güçte olduğuna inanıyorum. Milan çok güçlü. Daha çok diğer iki rakipten puan almaya bakılmalı. Anelka çok büyük futbolcu. Türkiye'de mutlu olduğunu biliyorum. Eğer biraz daha form tutarsa onu kimse tutamaz" diye konuştu. 


</TEXT>
</DOC>
