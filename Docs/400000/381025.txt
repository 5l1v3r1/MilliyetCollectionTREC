<DOC>
<DOCNO> 381025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/ekonomi/aeko.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
22.2.22, genle oynuyor aşk gemileri işletiyor 
</HEADLINE>
<TEXT>


22.02.1922 doğumlu Sami Ofer'in şirketleri gen teknolojisini kullanarak verimli tohum geliştiriyor. Ofer'e ün kazandıran asıl iş ise Türkiye'de 'Aşk gemisi' olarak bilinen kruvaziyer turizmi 

ŞÜKRÜ ANDAÇ - MURAT ÖĞÜTÇEN 

Özelleştirme öncesi Tüpraş'ın yüzde 14.76'sının fonlara satılması ve 3.5 milyar euroluk Galataport ihalesi ile gündeme gelen İsrailli dolar milyarderi işadamı Sami Ofer, denizcilikten teknolojiye, demir-çelikten kimyevi madde üretimine, rafineriden bankacılığa kadar ona yakın sektörde faaliyet gösteriyor. Babasının küçük gemici malzemeleri satan dükkanından büyük bir şirketler grubu yaratan Sami Ofer'in teknoloji şirketleri, 'bio teknoloji' ve 'mikro elektronik' alanında çalışıyor. Bu şirketler yüksek verimlilikte tarımsal tohum üretiyorlar. Oferlere dünya çapında ün sağlayan en önemli iş ise sahip oldukları dev aşk gemileri. 

David emniyetçiydi 
İsrail'in yanı sıra Amerika ve Avrupa'da da yatırımları bulunan Ofer Grubu'nun yükselişine imza atan Sami ve Yuli Ofer kardeşlerin büyük servetlerinin kaynağındaki iş, babaları Jozef Herschovici'nin Hayfa'daki küçük gemicilik malzemesi dükk nı. Kardeşler baba işlerini devralarak önce gemiciliğe, ardından da inşaat ve diğer sektörlere girmişler. 
Ofer kardeşlerin büyüğü David Ofer 1994 yılında vefat etti. O, işadamı değil bürokrattı. Uzun yıllar İsrail Emniyet Departmanı'nı yönetti. 
Bugün 83 yaşında olan Sami Ofer ve kardeşi Yuli Ofer ise işadamlığını tercih ettiler. Dönemlerinde Ofer grubu en parlak yükselişini gösterdi. Bundan bir süre önce işlerini ve hisselerinin büyük bölümünü çocuklarına devretme kararı aldılar. 
Bu gelişmeden sonra, Sami Ofer'in oğulları öne çıkmaya başladı. Yuli Ofer'in çocukları ise yönetici olarak değil yatırımcı olarak şirketlerde pay sahibi. 
Sami Ofer'in iki oğlu, grubun kilit pozisyonlarında görev alıyor. Idan Ofer, Singapur'da Tanker Pacific Management şirketinin başkanı. Eyal Ofer ise Royal Caribbean Cruises'ın yönetiminde bulunuyor. Şirketlerinin yönetimini çocuklarına devretmelerine karşın, özellikle Sami Ofer, aktif iş yaşamını sürdürüyor. 
Bu arada Eyal Ofer, özel hisse ve yatırım grubu olarak faaliyet gösteren Carlyle Group bünyesindeki gayrimenkul şirketlerinden Carlyle M.G Limited'in Başkanı ve CEO'su olarak da görev yapıyor. Carlyle Grup, içinde 28 fonun yer aldığı, 24.8 milyar dolarlık yatırımı yönetiyor. 

İş dünyasının kalbi Ofer, İsrail'deki 250 bin metrekarelik Merkazim adlı iş merkezi, aynı zamanda İsrail iş aleminin merkezi durumunda. Merkazim'de İsrail'in önde gelen şirketlerinin merkezlerinin yerleri bulunuyor. Toplam 33 bin metrekare kapalı alana sahip Kirion Mall, 65 bin metrekare alanda Renanim, 40 bin metrekare alana sahip Huzot Hamifratz ile 6 bin metrekare alana sahip Merkazim Shopping de Ofer'in. Avrupa'da da yatırımları bulunan Ofer, Macaristan'daki Duna Plaza Kft'nin da sahibi. 

Gayrimenkul zengini Gayrimenkul yatırımları olarak ev - ofis, marina ve otel yatırımları bulunan grup, gayrimenkul alanında, Givatiim, Givat Shmuel, Kiryat Bialik, Herzliya ve Ramat Gan'da faaliyet gösteriyor. Şirket, Herzliya ve Ashkelo marinalarının da inşaasını üstlenmiş durumda. Turizm alanında da Coral Beach Eilat adlı şirketiyle faaliyet gösteriyor. Amerika'daki son büyük gayrimenkul işi Central Park bölgesindeki arazi alımı oldu. Arazi üzerinde yapılacak plazanın bölgenin en büyük binası olması bekleniyor. 

İsrail hükümeti ile ortak İsrail'de faaliyet gösteren Israel Corporation'ın yüzde 53'ü Ofer'in ve ülkenin en büyük kimyasal ürünler geliştiren şirketi. Yüzde 26'sını kontrol ettiği petrol şirketi Oil Refineries'ta İsrail Hükümeti ile ortak. IEC şirketi İsrail'de elektrik üretim ve dağıtımı yapıyor. Ofer'in Nasdaq borsasında işlem gören bir şirketi Yozma, ar - ge alanında faaliyet gösteriyor. Bugüne kadar 5 yıl içinde 15 yeni teknolojinin altına imza atmış. Ofer Grubu, ileri teknoloji odaklı üç farklı alana odaklanmış durumda. Bunlar, tarım alanında yüksek teknoloji ile geliştirilen tohumlar çekidek , bio - teknoloji ürünleri ile yeni iş alanları için yeni nesil teknolojiler. 

Royal Caribbean'ın değeri 8 milyar dolar 
Grubun gemicilik şirketi Zim Israel Navigation dünyanın 12. büyük filosuna sahip. Piyasa değeri yaklaşık 1.1 milyar dolar. Dev aşk gemilerinin de işletmeciliğini yapan Royal Caribbean şirketinin yönetiminde yer alan Ofer ailesinin buradaki yatırım oranı yüzde 25. Şirketin borsa değeri 8 milyar doları buluyor. Ailenin ayrıca Londra merkezli Zodiac Maritime Agencies adlı bir denizcilik şirketi de bulunuyor. 

200 milyon dolarlık Chagall koleksiyonu Yunanlı ünlü armatör Onassis'le aynı tip gözlük kullanmasıyla da dikkat çeken Sami Ofer, Forbes'ın zenginler listesinde 2 milyar dolarlık serveti ile 188. sırada. Dünyanın en büyük Chagall koleksiyoncusu. Koleksiyondaki resimler 200 milyon dolara sigortalanmış durumda. 


</TEXT>
</DOC>
