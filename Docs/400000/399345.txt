<DOC>
<DOCNO> 399345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo11.html </URL>
<DATE> 2005/11/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Fenerbahçe’de Zafer Biryol bilmecesi 
</HEADLINE>
<TEXT>

     
     Senad OK İSTANBUL DHA 
     
29 Ağustos’ta Fenerbahçe'yle sözleşme imzalayan Zafer Biryol, yaşadığı sakatlık yüzünden bugüne kadar hem kadroya giremedi, hem de hiç bir karşılaşmada forma giyemedi. 
     
     SADECE 4 ÇALIŞMAYA ÇIKTI 
     Sakat mı transfer edildi sorusu gündeme gelen 29 yaşındaki Zafer Biryol, 2003-2004 sezonunda attığı 24 golle Konyaspor forması altında gol kralı oldu. Zafer Biryol, Fenerbahçe’de 3 aylık bir süre içerisinde takımla birlikte sadece 4 çalışmaya katıldı. Golcü futbolcu, bu nedenle takımının tüm maçlarını tribünden izlemek zorunda kaldı. Sarı lacivertli takımla birlikte çıktığı 4'üncü antrenmanında sağ kasığından sakatlanan Zafer Biryol, tedavisinin ardından bir süre sonra sakatlığı nüksedince futbola dönüş süresi daha da uzadı. 
     
     AYRI ÇALIŞMA PROGRAMI 
     Tam 3 ay boyunca takımdan ayrı fizyoterapist eşliğinde çalışan Zafer Biryol, fizyoterapist eşliğinde özel bir çalışma programı uygulamaya başladı. Galatasaray'la oynanan derbi maçını da tribünden izleyen Zafer Biryol'un moralinin oldukça bozuk olduğu göze çarpıtı. Zafer Biryol, şöyle konuştu 
     
     ''ŞANSSIZLIK YAKAMI BIRAKMADI'' 
     Fenerbahçe’ye sakat olarak geldiğim söyleniyor. Böyle bir şey yok. Konyaspor’da ameliyat olmuştum. Ancak Fenerbahçe’ye imza attığımda sakatlığım yoktu. Hedeflerim vardı. O yüzden Fenerbahçe’ye geldim. Ancak geldiğimden beri şanssızlık yakamı bir türlü bırakmadı. Üç aydır takımdan ayrı olarak çalışıyorum. Futbolu çok özledim. Bir an önce Şükrü Saraçoğlu’na çıkmak istiyorum. 
     
</TEXT>
</DOC>
