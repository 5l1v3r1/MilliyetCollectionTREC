<DOC>
<DOCNO> 367413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur05.html </URL>
<DATE> 2005/08/05/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Dikkat Hafta sonu yağış geliyor 
</HEADLINE>
<TEXT>

     MİLLİYET İNTERNET 

Hafta sonu tatile çıkacaklara kötü haber Aşırı sıcak havayla kavrulan yurdun batı kesimlerinde hafta sonu sağanak yağış bekleniyor. 
     Yağışlar bugün öğleden itibaren Trakya'dan yurda giriş yapıyor, İstanbul önümüzdeki 3 gün sağanak yağış alıyor. Ankara, İzmir ve Antalya da hafta sonu yağış alan yerler arasında... 
     YARIN Marmara, Kıyı Ege ve Bolu çevresi yağış alacak. Özellikle Kıyı Ege'de etkili sağanak yağış bekleniyor. 
     PAZAR günü yağışlar etki alanını genişletiyor. Marmara, Ege, Batı Akdeniz, Batı Karadeniz ve Ankara-Eskişehir çevresinde sağanak yağış görülecek. 
     PAZARTESİ günü ise Marmara'nın kuzeyi, Batı Karadeniz, Orta Karadeniz'in iç kesimleri ve Doğu Karadeniz sağanak yağışlı olacak. 
     
     İSTANBUL VALİLİĞİ'NDEN YAĞIŞ UYARISI 

     İstanbul Valiliği, ilde hafta sonu beklenen yağış konusunda kamu kurum ve kuruluşlarının uyarıldığını, vatandaşların da alınan tedbirlere duyarlı olması gerektiğini bildirdi. 
     İstanbul Valiliği Afet Yönetim Merkezi'nden yapılan açıklamada, Meteoroloji Bölge Müdürlüğü'nden alınan hava tahmin raporuna göre, İstanbul'un yarın akşam saatlerinden itibaren sağanak ve gök gürültülü sağanak yağışın etkisine gireceği, yağışların pazar günü de ili etkileyeceği belirtildi. 
     Yağışın olumsuz etkilerine karşı ilgili kamu kurum ve kuruluşlarının gerekli tedbirleri almaları konusunda uyarıldığı kaydedilen açıklamada, vatandaşların da alınan tedbirlere duyarlı olmaları istendi. 
     
</TEXT>
</DOC>
