<DOC>
<DOCNO> 387680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo01.html </URL>
<DATE> 2005/10/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Beşiktaş'ta hedef Morten Olsen 
</HEADLINE>
<TEXT>

     Kayseri beraberliğiyle ligde liderin 13 puan gerisine düşen Beşiktaş’ta Rıza Çalımbay devri resmen sona erdi... 
     Beşiktaş Başkanı Yıldırım Demirören, Çalımbay hakkında net bir ifade kullanmıştı Rıza’nın kellesini vermeyeceğiz’... 
     
     İpler dün koptu 
     Aslında bu ayrılık, Başkan Yıldırım Demirören ve Siyah-Beyazlı yöneticilerin, Arkasındayız. Kellesini vermeyeceğiz'' şeklindeki açıklamalarına rağmen uzun süredir bekleniyordu. İnönü’deki Kayserispor maçında ortaya koyulan futbol ve alınan beraberlik sonrası ligde liderin 13 puan gerisine düşülmesi Beşiktaş camiasında sabırları taşırırken, beklenen ayrılık da dün gerçekleşti ve Çalımbay daha bir yılı dolduramadan Kartal’la yollarını ayırmak zorunda kaldı. 
     
     Önce olmaz’ dedi 
     Rıza Çalımbay ile dün sabah ve öğlen olmak üzere iki toplantı yapan Başkan Demirören, genç teknik adamın, Beşiktaş’ın başarısı için buradayım. Eğer zarar verdiğimi düşünüyorsanız ben herşeye varım'' sözlerine ilk önce, Şu aşamada önümüzde çok önemli maçlar var. İstifa zamanı değil. Olmaz öyle şey'' yanıtını verdi. Ancak Siyah-Beyazlılar’ın Başkanı, yönetim kurulunun da baskısıyla daha sonra Çalımbay’ın istifa teklifini kabul etti. 
     
     Başkan yola çıkıyor 
     Kıvanç Oktay ile Murat Aksu’nun da bulunduğu toplantıda Demirören’in, Baskı var. Önümüzü görmek istiyoruz. Faturanın hocaya çıkarılmasına karşıyız. Ancak madem kendisi böyle düşünüyor. Kabul edelim'' diyerek istifayı kabul etme kararını aldığı öğrenildi. Herkes yeni hocanın kim olacağını merak ederken, yönetimin Danimarka’nın eski çalıştırıcısı Morten Olsen’i gündemine aldığı ve başkanın deneyimli hoca ile görüşmek için bugün Belçika’ya gideceği bildirildi. 
     
     Yarın gelebilir 
     Anlaşma sağlanması durumunda Olsen yarın İstanbul’a getirilecek ve sözleşme imzalayacak. Demirören’in Danimarkalı’dan olumsuz yanıt alması halinde ise Almanya’ya geçeceği ve başta Rehhagel olmak üzere, Hitzfeld ve Heynckes ile masaya oturacağı belirtildi. Bütün bu gelişmeler yaşanırken Bolton maçı için de önlemini alan yönetim, takımı Ulvi Güveneroğlu ve Mehmet Ekşi’ye emanet edecek. Taktikleri ise Milne verecek. 
     
</TEXT>
</DOC>
