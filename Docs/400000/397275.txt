<DOC>
<DOCNO> 397275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun42.html </URL>
<DATE> 2005/11/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İtalya'ya gitmek isterken kendilerini İsrail'de buldular... 
</HEADLINE>
<TEXT>

     İtalya'ya gitmek üzere, Mersin'den kaçak olarak bir konteynerle İsrail gemisine bindirilen 6 Türk, İsrail'de olduklarını anlayınca liman polisine başvurdu. 
     AA muhabirinin edindiği bilgiye göre, biri 18 yaşından küçük, diğerleri 20 ila 30 yaşlarında olan 6 kişi, çalışmak için yasadışı yollardan İtalya'ya gitmek üzere ''Ahmet'' adlı insan taciri ile anlaştı. 
     İnsan tacirine kişi başına 1000 ila 1500 avro ödediklerini söyleyen 6 kişi, ilk sorgularında İsrail polisine, 17 Kasım Perşembe gecesi gizlice Mersin limanındaki gemiye bindirildiklerini anlattı. 
     Bir gün sonra Mersin limanından yükünü alarak yola çıkan, bir İsrail şirketine ait ''Jand-D'' isimli geminin, 19 Kasım'da İsrail'in Hayfa limanına ulaştığı, cam ürünleriyle dolu, içinde kaçakların da bulunduğu konteynerin de liman terminaline indirildiği belirtildi. 
     Yanlarında su ve bazı kuru gıdayla konteynerde 6 gün geçiren kaçakların, bu süre sonunda İtalya'ya geldiklerini sanıp cep telefonlarını açtığı ve ''İsrail'e hoş geldiniz'' mesajını görünce gerçeği anlayarak, liman polisine başvurdukları kaydedildi. 
     Liman polisince sorgulanan kaçakların, Hadera'da gözaltında tutulduktan sonra, bu akşam Türkiye'ye gönderilecekleri belirtildi. 
     
</TEXT>
</DOC>
