<DOC>
<DOCNO> 362863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur51.html </URL>
<DATE> 2005/07/20/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Konya'da trafik kazası 4 ölü, 9 yaralı 
</HEADLINE>
<TEXT>

     Konya’nın Kulu İlçesi’ndeki trafik kazasında 4 kişi öldü, 9 kişi yaralandı. 
     Ömer Savran yönetimindeki 42 SL 252 plakalı otomobil, Kulu-Konya karayolunun 2. kilometresinde, karşı yönden gelen Fazlı Cansever idaresindeki 06 RTZ 82 plakalı otomobille çarpıştı. 
     Kazada, ilk belirlemelere göre, Sürücü Fazlı Cansever olay yerinde öldü. Aynı otomobilde bulunan Fatma, Veyis, Ali ve Naime Cansever yaralandı. Kulu Devlet Hastanesi’ne kaldırılan bu yaralılardan 3’ü daha kurtarılamadı. 
     Diğer otomobilin sürücüsü Ömer Savran ile aynı otomobilde bulunan Samet, Fatma, Ayfer, Nilüfer, Melike ve Osman Savran yaralandı. 
     Ağır yaralanan Ömer ve Samet Savran, Gazi Üniversitesi Tıp Fakültesi Hastanesi beyin cerrahi bölümünde tedavi altına alındı. 
     Fatma, Ayfer, Nilüfer, Melike ve Osman Savran ise Konya Numune Hastanesi’ne sevk edildi. 
     Ancak yaralıları taşıyan Hüseyin Önal idaresindeki 42 EL 527 plakalı ambulans, Konya 2. Organize Sanayi Kavşağı’nda, Leyla Büyükbalcı yönetimindeki 34 AL 3689 plakalı otomobille çarpıştı. 
     Yaralanan otomobil sürücüsü Büyükbalcı ile kaza yapan ambulansta bulunan yaralılar, bir başka ambulansla Konya Numune Hastanesi’ne götürüldü. 
     
</TEXT>
</DOC>
