<DOC>
<DOCNO> 394217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonyas02.html </URL>
<DATE> 2005/11/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
AB araştırması Avrupa'da internet kullanıcıları genç, zengin ve eğitimli 
</HEADLINE>
<TEXT>

     Avrupa’daki internet kullanıcılarının, genelde genç, zengin ve iyi eğitimli oldukları bildirildi. 
     AB resmi istatistik kurumu Eurostat’ın yaptığı araştırma, 16 ila 24 yaşlarındaki öğrencilerin yaklaşık yüzde 85’inin interneti 
     kullandığını, bu oranın 55 ila 74 yaşlarındaki Avrupalılarda yüzde 13’te kaldığını ortaya koydu. Araştırma, Portekiz’de eğitim seviyesi düşük kişilerin sadece yüzde 14’ünün internet kullanıcısı olduğunu, bu oranının yüksek okul mezunları arasında yüzde 84’ü bulduğunu gösterdi. Avrupa’da sadece İsveç, Danimarka, Finlandiya ve Almanya’da düşük eğitim seviyesine sahip kişilerin yüzde 50’den fazlasının interneti kullandığını gösteren araştırmada, tüm Avrupa’da liseyi bitiremeyenlerin yalnızca yüzde 25’inin, orta öğrenim görenlerin yüzde 52’sinin internet kullanıcısı olduğu, bu oranın üniversite ve yüksek okul mezunlarında yüzde 77’ye çıktığı belirtildi. İşsizlerin yalnızca yüzde 40’ının internete bağlandığını, bu oranının bir iş sahibi olanlarda yüzde 60’a vardığını da ortaya koyan araştırmaya göre, internet ve bilgisayar kullanım oranının en yüksek olduğu ülkeleri de Danimarka yüzde 76 , Finlandiya yüzde 70 , İsveç yüzde 82 olarak sıralanırken, en düşük oran Yunanistan’da yüzde 20 görüldü. Araştırmanın, 2004 yılı Nisan ve Temmuz ayları arasında 25 AB ülkesinde 204 bin 29 kişinin katılımıyla yapıldığı kaydedildi. 
     
</TEXT>
</DOC>
