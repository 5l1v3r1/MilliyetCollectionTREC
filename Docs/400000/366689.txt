<DOC>
<DOCNO> 366689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko15.html </URL>
<DATE> 2005/08/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bebek maması piyasası hareketlendi... 
</HEADLINE>
<TEXT>

     Bebek maması üreten firmalar, anne sütü alamayan bebekler için pek çok çeşitte mama geliştirirken, artan bilinçlendirme çalışmaları sonucu bebek besinleri sektörü de önceki yıllara göre büyüme kaydetti. 
     Bebek beslenmesinde son yıllarda yapılan bilinçlendirme çalışmaları, anne sütüne olan ilgiyi artırdı. 
     Bunun yanı sıra, anne sütü alamayan bebekler için firmalar tarafından pek çok çeşitte ve özellikte, bebeklerin yaşlarına, kilolarına uygun bebek mamaları üretilmeye başlandı. 
     Anne sütünü desteleyen, ancak anne sütüyle beslenme imkanından yoksun bebeklerin bilinçsiz bir şekilde beslenmelerine karşı mücadele eden üretici firmalar, ileri teknolojilerle ürettikleri mamaları eczaneler ve marketler aracılığıyla tüketicilere ulaştırıyor. 
     Bu konuda artan bilinçlendirme çalışmalarıyla bebek besinleri sektörü de önceki yıllara göre büyüme kaydetti. 
     
     ÜLKER, BEBEK BESLENMESİNDE İDDİALI 
     Ülker Gıda İstişare Konseyi Üyesi Metin Yurdagül, yaklaşık 25 yıl önce bebeklerin sağlıklı beslenebilmesi amacıyla bebe bisküvileriyle yola çıkan Ülker'in, 2003 yılında Ülker Hero olarak diğer ek besin ve mama kategorilerine de giriş yaptığını söyledi. 
     Bebekler için hazırlanan ek besin ve mamaların hem marketlerde hem de eczanelerde satılabildiğini belirten Yurdagül, tüketicilerin yaklaşık yüzde 88'inin marketleri tercih ettiğini kaydetti. 
     Türkiye'de mama tüketiminin son bir yıl içinde yaklaşık 4 bin tona ulaştığını bildiren Yurdagül, bunun en önemli bölümünü 2 bin 200 ton ile biberon mamalarının oluşturduğunu, bebe bisküvileri pazarının ise 10 bin 300 ton olarak görüldüğünü kaydetti. 
     Biberon mamaları, tahıllı ek besinler ve püre ek besinlerden oluşan 4 bin tonluk mama pazarında Ülker Hero'nun, yüzde 21'lik pay ile pazar ikincisi olduğunu bildiren Yurdagül, bebek beslenmesi olarak bakıldığında ise paylarının yüzde 42.4 olduğunu ve lider konumda bulunduklarını açıkladı. 
     Türkiye'de son 3 yıldır ürün çeşitliğinde ve zenginliğinde hareketlilik olduğuna dikkat çeken Yurdagül, şunları söyledi 
     ''Ülker Hero olarak probiyotik, prebiyotik ve nükleotidlerin bir arada olduğu ilk devam mamasını dünyada birçok ülkeden önce Türkiye'de tüketicilere sunduk. İlk kahvaltı maması, tek öğünlük ek besinler, meyve küpleri, 12 vitamin ve 7 mineral ile zenginleştirilmiş bebe bisküvisi diğer örnekler arasında sayılabilir. Sağlıklı ve iyi beslenebilen bebekler, güçlü bir toplumun temelidir. Bu sektördeki varlığımızla ve ilk 6 ayda anne sütü ile beslenmeye verdiğimiz destekle önemli bir sosyal sorumluluğu yerine getirdiğimizi düşünüyoruz.'' Anne sütü ile beslenmenin Türkiye'de kötü bir orana sahip olmadığını da belirten Yurdagül, asıl problemin ilk 12 ayda anne sütü alamayan bebeklere inek sütü verilmesi olduğunu vurguladı. 
     
     BEBEK MAMASI PAZARI YÜZDE 24 BÜYÜDÜ 
     Milupa, Bebelac ve Nutricia markalarının Türkiye'de dağıtımını yapan Numil A.Ş'in Pazarlama Direktörü Gamze Emre de, Türkiye'de bebek maması pazarının son yıllarda hızlı gelişmeler gösterdiğini kaydetti. 
     Emre, 2004 yılı rakamlarına bakıldığında toplam pazarın 80 milyon avro büyüklüğüne ulaştığını bildirdi. 
     Türkiye'nin, her yıl 1 milyon 400 bin bebeğin doğduğu, potansiyeli yüksek bir ülke olduğunu ifade eden Emre, şunları kaydetti 
     ''Fakat, Türkiye'de bebek başına düşen yıllık mama tüketimi 3.2 kilogramdır. Bu rakam Almanya'da 149, Yunanistan'da 146, Fransa'da 169 kilogram olarak belirlenmiştir. Bebek maması firmalarının yürüttüğü eğitim ve iletişim kampanyalarıyla tüketicileri bilinçlendirme girişimi sonucunda bebek beslenmesinin önemi daha da vurgulanmaktadır.'' Bebek besinleri pazarında uygun fiyatlı ürünlerin yer almaya başlamasıyla tüketicilerin bebekleri için düzenli kullanabilecekleri ürünleri satın alabildiğini vurgulayan Emre, bu nedenle, bebek maması pazarının son yıllarda hızlı gelişim gösterdiğini anlattı. 
     Bebek maması sektörünün 2004 yılında bir önceki yıla göre yüzde 37 oranında büyüdüğünü bildiren Emre, 2005 yılının ilk 6 ayında geçen yılın aynı dönemine göre yüzde 24 büyüme gerçekleştiğini kaydetti. 
     
</TEXT>
</DOC>
