<DOC>
<DOCNO> 393350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun52.html </URL>
<DATE> 2005/11/09/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
"Rumlar mali yardım için Maraş'ı istedi" 
</HEADLINE>
<TEXT>

     CNNTÜRK 

Kıbrıs Rum yönetiminin, KKTC'ye mali yardım karşılığında Maraş'ı istediği iddia edildi. 
     ABHABER internet sitesinin haberine göre, Rumlar Mali Yardım ile Doğrudan Ticaret Tüzüğü'nün birbirinden ayrılması ve Maraş’ın kendilerine teslim edilmesi şartıyla mali yardıma onay vereceklerini AB tarafına aktardı. 
     Rumların AB'nin KKTC'ye vereceği 259 milyon euro mali yardım karşılığı Maraş’ı istemesi AB Dönem Başkanı İngiltere tarafından kaygıyla karşılandı. 
     Brüksel’deki AB bürokratları Mali Yardım Tüzüğü'nü onaylaması için Rumlara, AB içinde baskı yapıldığını kaydetti. Zira, AB Konseyi'nin onayını bekleyen mali yardım bu yıl sonuna kadar kullanılmazsa geçerliliğini kaybedecek. 
     
     Mali Yardım Tüzüğü için geri sayım 
     Kıbrıs'ta nisan 2004'te yapılan referandumda Birleşmiş Milletler barış planına Türk kesiminin 'evet', Rum kesiminin ise 'hayır' demesinin ardından AB Konseyi, KKTC üzerindeki ekonomik izolasyonun kaldırılmasına karar vermişti. 
     AB Konseyi'nin bu kararının ardından harekete geçen AB Komisyonu, KKTC'ye 259 milyon dolar mali yardım yapılmasına ve KKTC'nin tarım ürünlerini ihraç etmesine olanak sağlayan bir tüzük hazırlamıştı. 
     Tarım ürünlerinin ihraç edilmesine yönelik yönetmelik AB Konseyi'ne sunulmuş, ancak Kıbrıs Rum kesiminin itirazı nedeniyle uzlaşma sağlanamamıştı. 
     Avrupa Parlamentosu Başkanı Joseph Borrell, geçtiğimiz ekim ayında yaptığı Ada ziyareti sırasında AB Konseyi'nin onayını bekleyen Kıbrıslı Türklere yönelik mali yardımın bu yıl sonuna kadar kullanılmaması halinde geçerliliğini kaybedeceğini hatırlatmıştı. 
     Avrupa Komisyonu tarafından Kıbrıslı Türklere yönelik hazırlanan 259 milyon euro tutarındaki Mali Yardım Tüzüğü ile Doğrudan Ticaret Tüzüğü'nün AB Konseyi'nin onayından geçmesi gerektiğini belirten Borrell, "Mali Yardım Tüzüğü'nü tek başına onaylayarak bunun sağlayacağı kaynakları kaybetmemek daha iyi olacaktır kanısındayım'' demişti. 
     
</TEXT>
</DOC>
