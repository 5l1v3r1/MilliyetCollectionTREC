<DOC>
<DOCNO> 393411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko49.html </URL>
<DATE> 2005/11/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Cari işlemler açığı Eylül'de 540 milyon dolar oldu 
</HEADLINE>
<TEXT>

     Merkez Bankası, cari işlemler dengesinin bu yılın Eylül ayında 540 milyon dolar, Ocak-Eylül döneminde ise 16 milyar 352 milyon dolar açık verdiğini bildirdi. 
     Merkez Bankası, Ocak-Eylül dönemi ödemeler dengesi rakamlarını açıkladı. 
     Buna göre, geçen yılın Eylül ayında 79 milyon dolar fazla veren cari işlemler hesabı, bu yılın Eylül ayında 540 milyon dolar açık verdi. 
     Cari açıkta en büyük paya sahip olan dış ticaret açığı, ödemeler dengesi tablosunda yer aldığı şekliyle, bir önceki yılın aynı ayına göre yüzde 38,2 oranında artarak 2 milyar 732 milyon dolara ulaştı. 
     Turizm gelirlerindeki artışın etkisiyle net turizm gelirleri, bir önceki yılın aynı ayına göre yüzde 10,6 oranında artarak 2 milyar 5 milyon dolara yükseldi. 
     Böylece, 2004 yılı Ocak-Eylül döneminde 10 milyar 619 milyon dolar olarak gerçekleşen cari işlemler açığı, bu yılının aynı döneminde yüzde 54 artışla 16 milyar 352 milyon dolara ulaştı. 
     
     Merkez Bankası, 2005 yılı Ocak-Eylül dönemi verilerine göre dış ticaret dengesinin, ödemeler dengesi gösterimi uyarınca bir önceki yılın aynı dönemine göre yüzde 40.5 artışla 24 milyar 587 milyon dolar tutarında açık verdiğini bildirdi. 

     Merkez Bankası tarafından açıklanan verilere göre bu gelişme, ihracat gelirlerinin yüzde 17.7 oranında artarak 52 milyar 937 milyon dolar olarak gerçekleşmesine rağmen, bavul ticaretinin yüzde 14.7'lik düşüşle 2 milyar 468 milyon dolar ve altın dahil ithalat harcamalarının yüzde 20.8 oranında artarak 85 milyar 78 milyon dolara ulaşmasından kaynaklandı. 
     Öte yandan ödemeler dengesi bilançosunda, "kaynağı belirsiz para giriş-çıkışını" gösteren net hata noksan kalemine göre, 2005 yılının Eylül ayında 671 milyon dolar açık, Ocak-Eylül döneminde ise 3 milyar 986 milyon dolar para girişi oldu. 
     
     HİZMETLER DENGESİ 

     Hizmetler kalemi, Ocak-Eylül 2005 döneminde bir önceki yılın aynı dönemine göre yüzde 12.4 oranında artarak 11 milyar 536 milyon dolar tutarında fazla verdi. 
     Ocak-Eylül dönemi için DİE tarafından gerçekleştirilen ilgili anket sonuçlarına göre turizm gelirleri, bir önceki yılın aynı dönemine göre yüzde 15.2 oranında artarak 14 milyar 572 milyon dolara ulaşmış, turizm giderleri yüzde 11 artarak 2 milyar 120 milyon dolara yükseldi. 
     Bunun sonucunda, bir önceki yılın Ocak-Eylül döneminde 10 milyar 735 milyon dolar olan net turizm gelirleri, bu yılın aynı döneminde yüzde 16 oranında artarak 12 milyar 452 milyon dolara çıktı. 
     Hizmetler başlığının diğer önemli bir kalemi olan taşımacılık kalemi incelendiğinde ise gelirler, 2004 yılının Ocak-Eylül dönemine göre yüzde 22.3 oranında artarken, taşımacılık kaleminin bir alt kalemi olan navlun giderlerinde ithalattaki artışa paralel olarak gözlenen yüzde 24.2'lik artıştan dolayı taşımacılık giderleri yüzde 21.6 oranında arttı. 
     Böylece net taşımacılık giderleri, 2005 yılı Ocak-Eylül döneminde 2004 yılının aynı dönemine göre yüzde 19.8 oranında artarak 999 milyon dolara yükseldi. 
     
     YATIRIM GELİRİ DENGESİ 

     2004 yılının dokuz aylık döneminde 4 milyar 251 milyon dolar net çıkışla sonuçlanan yatırım geliri kalemi, 2005 yılının aynı döneminde de 4 milyar 379 milyon dolar net ödemeyle sonuçlandı. 
     Bu yılın Eylül ayında yatırım geliri dengesi kaleminin altında yer alan doğrudan yatırımlar, portföy yatırımları ve faizlerden oluşan diğer yatırımlarda gerçekleşen net çıkışlar, sırasıyla 42 milyon dolar, 96 milyon dolar ve 224 milyon dolar oldu. 
     Bu yılın Ocak-Eylül döneminde uzun ve kısa vadeli kredilere ilişkin faiz giderleri, 2004 yılının aynı dönemine göre yüzde 17.7 oranında artarak 3 milyar 648 milyon dolar olarak gerçekleşti. 
     
     CARİ TRANSFERLER 

     Bir önceki yılın Ocak-Eylül dönemiyle karşılaştırıldığında cari transferler, 2005 yılının aynı döneminde yüzde 23.9 oranında artarak 1 milyar 78 milyon dolar oldu. 
     Söz konusu dönemde, işçi gelirleri ve resmi transferlerden kaynaklanan girişler sırasıyla 599 milyon dolar ve 479 milyon dolar olarak gerçekleşti. 
     
     SERMAYE VE FİNANS HESAPLARI 

     2005 yılının Ocak-Eylül döneminde finans hesaplarında gerçekleşen net sermaye girişi, 2004 yılının aynı dönemine göre yüzde 16.9 artarak 12 milyar 366 milyon dolar oldu. 
     2005 yılının Ocak-Eylül döneminde doğrudan yatırımlar kaleminde gerçekleşen net girişler, bir önceki yıla oranla yüzde 96.5 artarak 1 milyar 514 milyon dolardan 2 milyar 975 milyon dolara yükseldi. 
     Portföy yatırımlarında 2004 yılının Ocak-Eylül döneminde 4 milyar 455 milyon dolar olarak gerçekleşen net sermaye girişi, 2005 yılının aynı döneminde 8 milyar 960 milyon dolara çıktı. 
     
</TEXT>
</DOC>
