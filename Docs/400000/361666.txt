<DOC>
<DOCNO> 361666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonsiy02.html </URL>
<DATE> 2005/07/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Diyanet'ten Atatürk'e rahmet hutbesi 
</HEADLINE>
<TEXT>

     Diyanet İşleri Başkanlığı önümüzdeki günlerde camilerden okutacağı "30 Ağustos’ta Destanlaşanlar" hutbesinde, Atatürk ve silah arkadaşlarını rahmetle anacak. 
     Diyanet hutbede, Kurtuluş Savaşı’nın, dünyada eşine az rastlanan ve Türk milletinin büyük bir zaferi olduğunu anlatacak. Hutbede, insanlığın barış ve esenliğini temin etmenin İslam’ın temel ilkeleri arasında olduğuna değinilerek, İslam kelimesinin bir anlamının da barış olduğu ifade edilecek. 
     "İftiharla belirtmek isteriz ki, barışı adında bayraklaştırarak insanlığa kucak açan bir dinin mensuplarıyız. 
     Dinimiz, savaşı ancak vatanın ve milletin mukadderatına yönelmiş tehlikelere karşı mukaddes bir vazife sayar" denilecek hutbede, İslam’a göre vatan müdafaası ve kahramanlık ruhunun, imandaki canlılık, sadakat ve samimiyetin bir sonucu olduğu kaydedilecek. Hutbede, "Cephede ateş hattında savaşarak mücadele edenlerle bundan uzak duranlar asla bir olamazlar" deinilirken, İslam’ın savaştan kaçmayı büyük günah saydığına işaret edilecek. 
     Milletlerin varoluş mücadelesi olarak nitelendirilen savaşlarda şehit ve gazi olmanın büyük rütbe olduğu belirtilecek hutbede, "Vatanı düşman seline kaptırmayan yıkılmaz engel, aşılmaz settir onlar. Vatanın bütünlüğü, onların bükülmez bilekleri ve yenilmez yürekleri ile korunmuştur. Bu vesileyle Cennet vatanımızı bizlere kanları ve canları pahasına miras bırakan bütün şehitlerimizi ve Cumhuriyetimizin banisi, ordularımızın Başkomutanı Gazi Mustafa Kemal Atatürk’ü ve silah arkadaşlarını rahmet ve minnetle anıyoruz" denilecek. 
     
</TEXT>
</DOC>
