<DOC>
<DOCNO> 357016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko45.html </URL>
<DATE> 2005/06/30/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Temmiz ayı iç borçlanma stratejisi açıklandı... 
</HEADLINE>
<TEXT>

     Hazine, Temmuz ayında, 13.7 milyar YTL piyasaya ödemede bulunurken, piyasadan 10.8 milyar YTL borçlanma yapmayı hedefliyor. 
     Hazine Müsteşarlığı'ndan, Temmuz ayı iç borçlanma stratejisine ilişkin yapılan açıklamaya göre, söz konusu ayda 15.7 milyar YTL toplam iç borç, 1 milyar YTL dış borç geri ödemesi yapılacak. 
     Hazine, Temmuz'da, piyasaya 13 milyar 748 milyon YTL, kamu kurumlarına 1 milyar 614 milyon YTL ve Merkez Bankası'na 342 milyon YTL iç borç ödeyecek. 
     Toplam 15 milyar 705 milyon YTL'lik iç borç geri ödemesinin 14 milyar 240 milyonu YTL cinsinden, 1 milyar 298 milyonu döviz cinsinden, 169 milyon YTL'lik kısmı da dövize endeksli olacak. 
     10.8 milyar YTL'lik piyasadan yapılacak olan iç borçlanmanın, 2.3 milyar YTL'lik kısmı referans bono ihalesi, 8.5 milyar YTL'lik kısmı da ihale yoluyla iç borçlanma şeklinde olacak. 
     
     REFERANS BONO İHALESİ... 
     Değişken faiz ödemeli senetlerin kupon faizlerinin belirlenmesi amacıyla, 20 Temmuz 2005 valör ve 19 Ekim 2005 itfa tarihli 91 günlük referans bono ihalesi yapılacak. 
     Söz konusu ihalede net 2 milyar 304 milyon YTL tutarında ihraç yapılacak olup, bu miktar Temmuz ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i kadar olacak. Bu ihalede ROT ve ihale sonrası teklif yoluyla satış yapılmayacak. 
     Temmuz ayı içerisinde halka arz, TAP, geri alım ve değişim ihaleleri yapılabilecek olup söz konusu yöntemlerin kullanılması kararlaştırıldığında bununla ilgili bilgiler kamuoyuna ayrıca duyurulacak. 
     
     DIŞ BORÇLANMA... 
     Öte yandan Hazine, Temmuz ayında, 2.2 milyar YTL'lik faiz dışı fazla öngörüyor. 
     Temmuz ayında 2.2 milyar YTL dış borçlanma öngören Hazine, bu miktarın geçenlerde yapılan 650 milyon avroluk tahvil ihracının nakit girişini ve IMF'den gelmesi beklenen yaklaşık 800 milyon dolarlık kredi dilimini de içerdiğini bildirdi. 
     Temmuz ayında da, önceki aylarda açıklandığı gibi, iç borçlanma ihaleleri genel olarak salı günleri düzenlenecek ancak, Hazine piyasaların uygun olduğu diğer günlerde de ihale düzenleyebilecek. 
     Düzenlenecek olan ihalelerin detayları ihale gününden en az bir gün önce kamuoyuna duyurulacak. 
     
</TEXT>
</DOC>
