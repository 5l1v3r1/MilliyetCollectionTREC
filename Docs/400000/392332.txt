<DOC>
<DOCNO> 392332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/yasam/yas02.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vietnam ve Çin'de kuş gribi salgını 
</HEADLINE>
<TEXT>


Kuş gribi gündemden düşmüyor Salgın yine başladı. Çin'de 370 bin kanatlı itlaf edildi. Vietnam'da ise 3 bin kümes hayvanı öldü 

PEKİN AA 

Çin'de ve Vietnam'da yeni bir kuş gribi salgınının ortaya çıktığı bildirildi. Çin Tarım Bakanlığı, son salgının 26 Ekim'de Liaoning eyaletinin Badaohao köyünde ortaya çıktığını, 9 bin tavuğun hastalıktan ölmesi üzerine bölgedeki 370 bin kanatlı hayvanın itlaf edildiğini açıkladı. Liaoning'de 13 milyon 900 bin kümes hayvanına kuş gribi aşısı vurulduğunu bildiren yetkililer, kuş gribi vakalarının daha da artabileceği uyarısında bulundular. 
Vietnam'da ise bu hafta Bac Giang eyaletinin üç köyünde 3 bin kümes hayvanının öldüğü açıklandı. Yetkililer, bölgede kümes hayvanı taşınmasının yasaklandığını, çevrenin ilaçlandığını ve kümes hayvanlarının aşılandığını söylediler. 
Vietnamlı bilim adamları, yeni bir kuş gribi aşısını hükümet izin verdiğinde gönüllü insanlar üzerinde denemeye hazır olduklarını söylediler. 

Japonya da şüpheli 
Japonya'da bir çiftlikte tavuklarda kuş gribi belirtileri görülmesi üzerine, 180 bin tavuğun itlaf edilmesinin planlandığı bildirildi. Dünya Sağlık Örgütü, kuş gribi virüsünün öldürücü tipi H5N1'nin şimdiye kadar 41'i Vietnam'da 62 kişinin ölümüne neden olduğunu bildiriyor. 2003 yılından beri Asya ülkelerinde hastalık nedeniyle ölen ve itlaf edilen tavuk sayısının 100 milyondan fazla olduğu belirtiliyor. 


Güney Koreli gözüpek doktorlar 


Tavuk satışlarını artırmaya yönelik bir kampanya çerçevesinde Güney Koreli aile hekimleri bir otelde kızarmış tavuğun tadına bakıyor. Kuş gribi endişesiyle Güney Kore'de tavuk satışları azaldı ve buna bağlı olarak da tavuk eti fiyatlarında büyük düşüşler oldu. 


</TEXT>
</DOC>
