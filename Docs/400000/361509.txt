<DOC>
<DOCNO> 361509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonyas06.html </URL>
<DATE> 2005/07/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Günde ne kadar fındık yemeli 
</HEADLINE>
<TEXT>

     Karadeniz Teknik Üniversitesi KTÜ 
     Ordu Ziraat Fakültesi Gıda Mühendisliği Bölümü Öğretim Üyesi Dr. 
     Atilla Şimşek, fındığın enerji değerinin fındık bileşimine göre değişmekle birlikte 100 gram fındığın ortalama 634 kalorilik enerji verdiğini belirtti. 
     Şimşek, AA muhabirine yaptığı açıklamada, fındığın enerji değerinin fındık bileşimine göre değiştiğini ifade ederek, "Bununla birlikte 100 gram fındık ortalama 634 kalorilik enerji vermektedir. Bu enerji değerinin, kcal 100g olmak üzere bal 330 ve pekmez 220 gibi yüksek enerjili ürünler yanında kabuklu, taze ve kurutulmuş meyvelerin enerji değerleri ile karşılaştırıldığında çok yüksek değer olduğu görülmektedir" dedi. 
     ABD’de halk sağlığı üzerine yapılan çalışmalar sonucunda, kişi başına günde 4 kere kabuklu meyve tüketenlerde kroner kap rahatsızlıklarının yüzde 50 oranında azaldığının görüldüğünü ifade eden Şimşek, şöyle devam etti 
     "Fındık diyeti uygulanan şeker hastalarında fındıktaki oleik asit nedeniyle kan şekeri ve kan basıncında düşüşler görülmüştür. Ayrıca kandaki trigliserit ve LDL kolesterolü seviyesinin düştüğü, HDL kolesterolün arttığı dolayısıyla da toplam kolesterolün düştüğü tespit edilmiştir. Amerikan Kalp Cemiyeti’ne göre günlük enerji ihtiyacının yüzde 30’nun yağ kaynaklı ve monoansatüre yağların da toplam enerjinin yüzde 10-15’ni sağlaması, ayrıca besin uzmanlarına göre, dengeli diyetlerde enerjinin yüzde 10-15’nin proteinlerden sağlanması önerilmektedir." 
     
     "GÜNDE 7-8 ADET FINDIK YETERLİ" 
     Yapılan araştırmalarda 100 gram fındıktaki proteinden sağlanan enerjinin toplam enerjinin yüzde 11.7’si olduğunun tespit edildiğini kaydeden Şimşek, şunları vurguladı 
     "Görüldüğü üzere gerek yağdan gerek proteinden sağlanması gereken enerji ihtiyacı, 73-100 gram fındıkla rahatça sağlanabilmektedir. 
     Ayrıca 100 gram fındık, ergin bir insanın 2800kcal gün , enerji ihtiyacının yüzde 23’nü, ağır işlerde çalışan bir işçinin 3500 kal gün enerji ihtiyacının yüzde 18’ni karşılayabilir. İnsan vücudu günlük 1 gram çoklu doymamış yağ asidine ihtiyaç duyar. Ortalama yüzde 61 yağ ve bu yağın yüzde 14,9’u linoleik asit olan 1,4 gram 
     ağırlığındaki 7-8 adet fındık, günlük esansiyel yağ asidi ihtiyacını karşılamada yeterlidir." Fındığa ait bilgi ve bulgular değerlendirildiğinde, akla günümüzde sıkça tartışılan, ne kadar fındık tüketmeliyiz sorusunun geldiğini kaydeden Şimşek, şunları belirtti "Aslında, sorunu cevabı fındık tüketiminin alt ve üst sınırlarını belirleyen fındığın enerji değerinde ve önemli bileşenlerinden esansiyel yağ asitlerin miktarında yatmaktadır. Dolayısıyla enerji ihtiyacı yüksek gurupta yer alan emzikli anneler, sporcular, yetişkinler ve çocuklar için ortalama 73 gram fındığın doğrudan veya farklı besin maddeleri ile birlikte tüketimi faydalı iken diğer yandan kilo problemi ve orta yaş grubu üzerinde olan tüketiciler için ise günde 7-8 adet fındık, esansiyel yağ asitlerin vücuda alması ve dolayısıyla sağlıklı ve dengeli beslenme için yeterli olmaktadır." 
     
</TEXT>
</DOC>
