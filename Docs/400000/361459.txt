<DOC>
<DOCNO> 361459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur23.html </URL>
<DATE> 2005/07/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kilyos'ta yük gemisi battı... 
</HEADLINE>
<TEXT>

     Kilyos açıklarında Panama bayraklı bir kuru yük gemisi battı. Geminin 10 mürettebatından 9’u kurtarıldı. 
     Alınan bilgiye göre, Romanya’nın Köstence Limanı’ndan Ambarlı Limanı’na gelmekte olan Panama bayraklı hurda yüklü "Corona Z" isimli gemi, saat 05.00 sıralarında VTS ile temas kurdu ve ardından demirlemek üzere Türkeli demir bölgesine yöneldi. 
     Gemi, saat 07.35’te demirlediğini rapor etti. Ancak saat 07.50’de Türkeli aranıp bilinmeyen bir sebeple geminin 40 derece meyili olduğu bildirildi, arkasından da "imdat" çağrıları yaptı. 
     Bunun üzerine VTS tarafından civardaki gemilere bilgi verilerek kurtarmaya gitmeleri istendi. Ayrıca Kıyı Emniyeti ve Gemi Kurtarma İşletmeleri’ne bağlı "Kurtarma-1" römorkörü ile hızlı tahlisiye botları ve olası çevre kirliliğine karşın bariyerler olay yerine sevk edildi. 
     Saat 07.55’te Türkeli demir bölgesinde battığı belirlenen gemiye yardım çalışmaları kapsamında "Behçet Canbaz" isimli Türk gemisi, olay yerine en kısa sürede ulaşarak hurda yüklü geminin 10 mürettebatından 9’unu kurtardı. 
     "Corona Z" gemisinin kaptanına ise henüz ulaşılamazken, arama-kurtarma çalışmaları devam ediyor. 
     Bu arada "Behçet Canbaz" gemisi, kurtarılan personeli yetkililere teslim etmek için Büyükdere Koyu’na hareket etti. 
     Denizcilik Müsteşarlığı Deniz Ulaştırması Genel Müdürlüğü Ana Arama Kurtarma Koordinasyon Merkezi’nden yapılan yazılı açıklamada da, söz konusu bilgiler teyit edilerek, olay yerinde TCSG 12, Kıyı Emniyeti 8 ve Kıyı Emniyeti 3 botları tarafından arama çalışmalarına devam edildiği bildirildi. 
     
</TEXT>
</DOC>
