<DOC>
<DOCNO> 398976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko42.html </URL>
<DATE> 2005/11/29/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Vorkink Vergilerin indirilmesi Türkiye'yi daha cazip hale getirir 
</HEADLINE>
<TEXT>

     Mustafa Seven AA 

Dünya Bankası Türkiye Direktörü Andrew Vorkink, Kurumlar Vergisi'nin yüzde 20'ye indirilmesi, Türkiye'yi, Orta ve Doğu Avrupa'daki rakip ülkelere göre daha cazip bir ülke haline getirir ve Türkiye'ye daha çok yatırım çeker'' dedi. 
     Vorkink, Hükümet'in, halen yüzde 30 olarak uygulanmakta olan Kurumlar Vergisi oranını da yüzde 20 seviyesine indirilmesi kararının Türkiye ekonomisine etkilerine yönelik A.A muhabirinin sorularına verdiği yanıtta, Başbakan'ın, Kurumlar Vergisi'ni indirme kararını alkışladıklarını söyledi. 
     Kurumlar Vergisi oranının düşürülmesinin, küçük ve orta boy işletmelerin KOBİ çalışma maliyetlerini azaltacağını ve daha adil olacağını belirten Vorkink, ''bu Türkiye'deki yatırımları ve istihdamı artıracaktır'' dedi. 
     
     ''EKONOMİK AKTİVİTE ARTACAK'' 
     Vergi oranlarındaki indirimin, reel sektörde çalışanların hayat standartlarını ve verimliliklerini de artıracağının altını çizen Vorkink, ''Hükümet'in potansiyel vergi toplama miktarı da artacaktır'' ifadesini kullandı. 
     Vergi oranlarında sadeliğin ve basitliğin, vergi sisteminin daha iyi anlaşılmasına katkıda bulunacağını, vergi idaresinin maliyetlerini azaltacağının altını çizen Vorkink, bunun sonucu Türkiye'deki ekonomik aktivitenin de artacağını ifade etti. 
     
     ''ÇOK İYİ BİR DEĞİŞİM OLACAK'' 
     Vorkink, daha düşük ve sade bir vergi sisteminin, Türkiye'deki kayıtdışılığı da azaltacağını belirtirken, ''bu karar, Türk iş dünyası, çalışanlar ve Türkiye ekonomisi için çok iyi bir değişim olacaktır'' şeklinde konuştu. 
     Ekonomistler, vergi oranlarındaki indirimin, Türkiye'yi, Bulgaristan, Romanya ve Polonya'ya karşı, doğrudan yatırımlar açısından daha rakebet edebilir bir yatırım ortamına kavuşturacağını vurguluyorlar. 
     
</TEXT>
</DOC>
