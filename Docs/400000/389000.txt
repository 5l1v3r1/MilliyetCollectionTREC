<DOC>
<DOCNO> 389000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun31.html </URL>
<DATE> 2005/10/23/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Irak Barolar Birliği'nden, Saddam'ın avukatlarına boykot çağrısı 
</HEADLINE>
<TEXT>

     Irak Barolar Birliği, avukatlara Saddam Hüseyin davasında yer alan avukat Sadun Canabi cinayetinin sorumluları bulununcaya kadar Saddam'ı yargılayan özel mahkemeyle çalışmaması çağrısında bulundu. 
     Birlik ayrıca, Canabi'nin öldürülmesini protesto için çarşamba günü bir günlük greve gitme kararı da aldı. 
     Barolar Birliği Başkanı Kemal Hamdun Molla Allavi, ''Cinayet ortada ve göz önünde oldu. Bu cinayeti çözmek soruşturma yapacak herhangi bir kurum için kolay olmalı, bu yüzden katilleri yakalamak zor olmamalı'' dedi. 
     Allavi, ''Bu suikastle avukatların işlerini yapması engellenmek isteniyor. Avukatların korunması, katillerin yakalanarak cezaevine tıkılmasıyla mümkün olabilecek'' diye konuştu. 
     Saddam Hüseyin ile birlikte Duceil davasında yargılanan 7 sanıktan Avad El Bender'in avukatı olan Canabi, kaçırıldıktan sonra öldürülmüş ve cesedi Ur semtinde kaldırımda bulunmuştu. 
     Görgü tanıkları, Canabi'yi kaçıran kişilerin kendilerini İçişleri Bakanlığı görevlisi olarak tanıttıklarını söylemiş, bakanlık iddiaları reddetmişti. 
     
</TEXT>
</DOC>
