<DOC>
<DOCNO> 352983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo15.html </URL>
<DATE> 2005/06/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Gökdeniz Ben Trabzonspor'da doğdum, Trabzonspor'da öleceğim... 
</HEADLINE>
<TEXT>

     Trabzonspor'un yıldız oyuncusu Gökdeniz, Trabzonspor'da doğduğunu ve Trabzonspor'da öleceğini söyledi. 
     Gökdeniz, gazetecilere yaptığı açıklamada, geçen sezon Trabzonspor'da 5 yıllığına boş mukaveleye imza attığını belirterek, ''Bazı kesimler, Gökdeniz gitmek için 5 yıllık imza attı dedi. Böyle bir mantık olur mu En iyi dönemimde boş mukaveleye 5 yıllık imza atmışım. Geleceğimi Trabzonspor'un ellerine bırakmışım. Trabzonspor'a hayatımı bağlamışım. Herkes şunu bilsin, ben Trabzonspor'da doğdum Trabzonspor'da öleceğim'' dedi. 
     Bazı insanların kendisini anlayamadığını dile getiren Gökdeniz, ''Uzak duruyordum, anlarlar diye düşünüyordum, ancak anlamadılar. Bundan sonra kendimi anlatacağım. Bu sene gerçekten haksız çok tepki gördüm. Şampiyonlar Ligi'ne katılamadık bundan dolayı da tepkiler gördük. Bunu doğal karşılıyorum, çünkü taraftarın beklentisi var. Ben transferle ilgili hiçbir şekilde Türkiye içinde hiçbir yere gitmiyorum. Yurt dışı olursa kulübüm beni satmak isterse, kulüp menfaatleri doğrultusunda bazı şeyler gelişirse o zaman oturup onu değerlendiririz'' diye konuştu. 
     Trabzonspor'un son 2 yılı ligi ikinci sırada bitirdiğini ve şampiyonluğu kaçırdığını dile getiren Gökdeniz, şöyle konuştu 
     ''3. yılımızda şampiyonluğu alarak kendimizi, taraftarımızı mutlu etmek istiyoruz. Gerçekten güçlü bir kadromuz var. Artık hepbirlikte şampiyonluğu yaşamanın zamanı geldi. Çünkü yıllar uzadıkça problem yaşamaya başlıyoruz. Güçlü bir kadromuz var. İnşallah mutlu sona biz ulaşacağız. Önemli olan iyi başlamak. Şampiyonlar ligi, lig ve Türkiye Kupası hedefimiz var. 3 koldan da gitmek istiyoruz. İnşallah güle güle sezonu bitiririz.'' 
     
</TEXT>
</DOC>
