<DOC>
<DOCNO> 358033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko18.html </URL>
<DATE> 2005/07/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Rus Alfa Grubu Turkcell'e özkaynaklarımızdan yatırım yapacağız 
</HEADLINE>
<TEXT>

     Rus ALFA Grubu Yönetim Kurulu Başkanı Mihail Fridman, Turkcell'e yapılacak yatırımın tamamen kendi özkaynaklarından karşılanacağını bildirdi. 
     Fridman, ''bu işbirliğinde sadece para değil, piyasa bilgilerini yatırmış olacağız. Bu sinerji, çok büyük etki yaratacak'' dedi. 
     Devlet Bakanı Kürşad Tüzmen, Rus ALFA Grubu Yönetim Kurulu Başkanı Mihail Fridman ve beraberindeki heyeti kabul etti. 
     Fridman, kabulde yaptığı konuşmada, Türkiye'nin Rusya için çok önemli ekonomik partner olma yolunda olduğunu belirtirken, Türkiye turizminin geliştiğini, Türk firmalarının Rus inşaat sektöründe etkin bir şekilde çalıştığını söyledi. 
     Fridman, ''Bizim yatırımımız iki ülke için de işbirliğini daha da güçlendirecek. Türk-Rus ilişkilerini daha da geliştirecek'' diye konuştu. 
     
     KONTROL, TÜRK ŞİRKETİNDE OLACAK 

     Fridman, Turkcell'e yapacakları yatırım konusunda bilgi verirken, Turkcell'in kontrolünün Türk şirketinin elinde kalacağını kaydetti. Bunun çok önemli olduğunun altını çizen Fridman, şöyle devam etti 
     ''Bu işbirliğinin pozitif yanları olarak, bu yatırım Çukurova grubunun devlete olan borcunu kapatmasına imkan tanıyacak. Ödeme bütçeye olacak. Bizler, Rus telekomünikasyon şirketinin de sahibiyiz. Türk telekomünikasyon şirketi ile işbirliği daha da geliştirecek. Bakan Tüzmen'in şahsında, Türk hükümetinin bu işbirliğine olumlu yaklaşması da bizi mutlu ediyor.'' 
     
     ''TELİASONERA KONUSUNDAKİ YAKLAŞIM, BİR TEORİ'' 

     Fridman bu arada, gazetecilerin ''yatırımın finansmanı nasıl sağlanacak'' şeklindeki soru üzerine, tüm yatırımın tamamen kendi özkaynaklarından yapılacağını bildirdi. 
     Toplam yatırım tutarının 3.3 milyar dolar olduğunu belirten Fridman, 1.7 milyar dolarının kredi olarak, 1.6 milyar dolarının ise konverte edilebilir hisse senedine çevrilebilir bono olarak ödeneceğini bildirdi. 
     Fridman, ''Turkcell ile işbirliğiniz TeliaSonera ile güç mücadelesi olarak algılanıyor. Değerlendirmeniz nedir'' sorusu üzerine de ''Teliasonera konusundaki yaklaşım bir teori. Biz işbirliğini, yatırımı kendi içinde avantaj olarak görüyoruz. Türkiye ve Rusya arasında çok fazla ortak nokta var. Bu işbirliğinde sadece para değil, piyasa bilgilerini de yatırmış olacağız. Bu sinerji çok büyük etki yaratacak'' şeklinde konuştu. 
     
     3.3 MİLYAR DOLARLIK FİNANSMAN PAKETİ 

     Çukurova Grubu'ndan 22 Haziran'da yapılan açıklamada, Çukurova Grubu ile Alfa Telecom Turkey Limited arasında, 3.3 milyar ABD Doları tutarında bir finansman paketi oluşturulduğu açıklanmıştı. 
     Açıklamaya göre bu finansman paketi, yurtdışında kurulu Çukurova Grubu şirketi olan Çukurova Finance International Limited'in alacağı 1 milyar 707 milyon dolar tutarında 6 yıl vadeli ''kredi'' ile yine yurtdışında kurulu Çukurova Grubu şirketi olan Çukurova Telecom Holding Limited tarafından ihraç edilecek, toplam 1 milyar 593 milyon dolar tutarında ''hisse senedine çevrilebilir'' 2011 yılı vadeli bonolardan oluşacak. 
     Söz konusu bonoların, istisnai haller haricinde ihraç tarihinden itibaren 18 ay sonra hisse senedine dönüştürülebileceği hatırlatılırken, bu dönüşümün gerçekleştirilmesi halinde Alfa Telecom Turkey Limited şirketinin Turkcell İletişim Hizmetleri A.Ş.'deki dolaylı hissedarlığının yüzde 13.22 oranında olmasının beklendiği belirtilmişti. 

     
</TEXT>
</DOC>
