<DOC>
<DOCNO> 378601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun26.html </URL>
<DATE> 2005/09/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İngiltere ve Almanya'dan Türkiye'ye güçlü destek 
</HEADLINE>
<TEXT>

     Avrupa Birliği ile müzakerelerin başlayacağı 3 Ekim tarihine geri sayım sürerken, bugün İngiltere ve Almanya'dan Türkiye'ye güçlü destek geldi. İngiltere Dışişleri Bakanı Straw, üyeliğin bütün Avrupa'nın çıkarına olduğunu belirterek 'İstanbul Asya'da bulunmak zorunda değil' derken Almanya Dışişleri Bakanı Fischer 'Kapıların Türkiye'nin yüzüne kapatılması' şeklindeki görüşleri tehlikeli ve sorumsuzca bulduğunu söyledi. 

İngiltere Dışişleri Bakanı Jack Straw, Alman Die Welt gazetesi için yazdığı bir makalede Türkiye'nin AB üyeliğini savundu. 
     Straw, ''İstanbul Asya'da bulunmak zorunda değil'' başlığıyla yazdığı makalede, AB'nin, Türkiye ile üyelik müzakerelerine başlanması yönünde aldığı karara bağlı kalmasının önemli olduğunu belirterek, ''Türkiye'nin geleceğinde ve reformları sürdürmesinde hepimizin çıkarı var. Şimdi bir hata yaparsak, kapımızın önünde bir anda bir kriz ortaya çıkabilir'' dedi. 
     İstanbul'da El Kaide örgütünün düzenlediği bombalı saldırıdan sonra Türkiye'de kendisiyle sıkı şekilde dayanışma gösterilmesinden çok etkilendiğini kaydeden Straw, bunun da farklı kültürden insanların arasını açmaya çalışan teröristlerin başarısız kaldığının bir işareti olduğunu ifade etti. 
     Okulda kendisine İstanbul'un Avrupa'yla Asya'nın tam ortasından geçtiğinin anlatıldığını ve Türkiye'de Asya'nın etkisinin de olduğunu belirten Straw, şunları kaydetti 
     ''Yine de biz Avrupa'da uzun zaman önce Türkiye'yi nerede görmek istediğimize karar verdik. ABD, İngiltere ve Fransa 1952 yılında Türkiye'yi NATO'ya davet ettiler. Türkiye 1963 yılında da Ortaklık Anlaşması'nı imzaladı. Bu da Gümrük Birliği'nin kurulmasına vesile oldu. Böylece Türkiye'ye bir AB üyelik perspektifi verilmiş oldu.'' Sonuçta Türkiye'nin, şartları yerine getirdiği takdirde AB üyesi olmasına karar verildiğini hatırlatan Straw, AB'nin genişlemeden başka seçeneği olmadığını, durağan bir Avrupa'nın dünyada rekabet edemeyeceğini kaydetti. 
     Türkiye ile ekonomik ilişkilerin de çok iyi olduğunu ve Başbakan Recep Tayyip Erdoğan hükümetinin çok önemli reformlar yaptığını belirten Straw, istikrarlı ve refah içinde bir Türkiye'nin bölge ülkelerine de çok önemli bir işaret vereceğini ifade etti. 
     Straw ayrıca, Kıbrıs konusunun önemli bir sorun olduğunu, bu konuda da BM'nin çabalarını desteklediklerini kaydetti. 
     

     
</TEXT>
</DOC>
