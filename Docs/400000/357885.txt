<DOC>
<DOCNO> 357885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur28.html </URL>
<DATE> 2005/07/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Doğtaş fabrikasında yangın... 
</HEADLINE>
<TEXT>

     Çanakkale'nin Biga İlçesi'nde kurulu bulunan Doğtaş Mobilya Fabrikası'nın boyahane kısmında yangın çıktı. 
     Edinilen bilgiye göre, Biga-Ankara karayolundaki mobilya fabrikasının yan tarafında bulunan boyahanede elektrik kontağındaki kaçak yüzünden yangın çıktı. 
     Kısa sürede büyüyen yangın, Biga ve beldelerinden gelen itfaiye ekiplerince kontrol altına aldı. 
     Doğtaş Yönetim Kurulu Başkanı Davut Doğan, yangında ölen ya da yaralanan kimsenin olmamasının sevindirici olduğunu söyledi. 
     Alevlerin fabrikaya sıçramamasının da büyük bir şans olduğunu ifade eden Doğan, şöyle konuştu 
     ''İtfaiyelerin kısa sürede olay yerine gelerek müdahalede bulunması büyük bir faciayı önledi. Yangın elektrik kontağından çıkmış. Boyahanede bulunan boyama makinaları ile ahşap iskeleler zarar gördü. Ne kadarlık zarar meydana geldiğini henüz belirleyemedik.'' Kontrol altına alınan yangının ardından boyahanede soğutma çalışmalarının sürdüğü bildirildi. 
     Öte yandan, fabrikaya gelen Kaymakam Ferhat Peşin, Doğan'la birlikte incelemelerde bulundu. 
     
</TEXT>
</DOC>
