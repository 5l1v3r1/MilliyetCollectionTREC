<DOC>
<DOCNO> 393254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/siyaset/siy01.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorum'da işler tıkırında 
</HEADLINE>
<TEXT>


AKP'li Çorum Belediyesi'ndeki 'rüşvet' iddialarında adı geçenlerin akrabalık ve ortaklık ilişkileri saptandı. İl başkanıyla belediye başkan yardımcısı ortaklık yapmış. İmar Komisyonu başkanıyla il başkan yardımcısı kardeş 

Tolga Şardan - Ankara 


İçişleri Bakanlığı müfettişlerine gelen ihbar üzerine AKP yönetimindeki Çorum Belediyesi'nde gerçekleştirilen ve rüşvet kuşkusu uyandıran çekleri ortaya çıkaran çelik kasa operasyonu, ilginç ilişkiler ağını da ortaya çıkardı. AKP Çorum İl Başkanı Mehmet Karadağ'ın, Belediye Başkan Yardımcısı Hüseyin Kılıç ile uzun süreli iş ortaklığı olduğu belirlendi. Hakkında adli soruşturma yürütülen Belediye İmar Komisyonu Başkanı Nurettin Yıldırım'ın da AKP İl Başkan Yardımcısı Faruk Yıldırım ile kardeş olduğu anlaşıldı. 

Kasa zorla açtırıldı 
Adli soruşturmaya konu olan "inşaat sahiplerinin, belediyeye verdikleri rüşvet karşılığında kat artırım hakkı elde ettiği" yönündeki iddiaları araştıran müfettişlerin, Belediye Başkan Yardımcısı Selim Seven'in odasında yaptıkları baskın, dikkat çekici bilgilerin açığa çıkmasını sağladı. 
Seven'in odasında müfettişlerce zorla açtırılan kasada, üzerinde "AKP İl Başkanlığı" yazan zarfın içinden de çek çıkması, dikkatleri AKP'li belediye yönetimiyle AKP İl Başkanlığı yöneticilerinin ilişkilerine yöneltti. 

Aynı firmada kurucu ortak 
Kasada bulunan 5 milyar liralık çekin il başkanlığıyla ilgisi olmadığını ileri süren Mehmet Karadağ'ın, Başkan Yardımcısı Hüseyin Kılıç ile birlikte "Özel Çınar Eğitim Sağlık ve İnşaat Taahhüt Sanayii ve Ticaret A.Ş." adlı firmada "kurucu ortak" oldukları belirlendi. 
2001'de kurulan ve Çorum Ticaret Sicil Memurluğu'nda kaydı bulunan firmaya Karadağ ve Kılıç'ın yanı sıra, yine hakkında adli soruşturma başlatılan Belediye İmar Komisyonu'nun üyesi Ahmet Yetim ile halen İl Genel Meclisi Üyesi ve AKP Grup Başkanı olan Hasan Çalış'ın da bir dönem ortak olduğu saptandı. İmar Komisyonu'nun, rüşvet kuşkusu doğuran bulguların odağında yer aldığına işaret edildi. 2000'de öğretmenlikten emekli olduktan sonra AKP'den Çorum Belediye Meclisi'ne seçilen Yetim'in, Çınar A.Ş.'nin çoğunluk hisselerini bir süredir elinde tuttuğu ve şirketin yönetim kurulu başkanlığını yaptığı öğrenildi. 
Karadağ ile Yetim'in de, kuruluşun ardından şirket adına imza yetkisine sahip kılınan üç kişiden ikisi olduğu, bulunan noter belgesiyle saptandı. 
Kayıtlara göre, AKP İl Başkanı Karadağ ile Belediye Başkan Yardımcısı Kılıç, 2004'teki yerel seçimlerin ardından 1 yıl daha ortak olarak kaldılar ve Mayıs 2005'teki genel kurul öncesinde hisselerini devrettiler. Yetim, iki ortağı Kılıç ve Karadağ ayrıldıktan sonra, Mehmet Fatih Yetim adlı yakınıyla ortak oldu. 

İmar Komisyonu dostluğu 
Avukat olan Kılıç'la Karadağ'ın birlikte bir hukuk bürosuna ortak oldukları da, öne sürülen iddialar arasında yer aldı. 
Müfettişlerin odasındaki kasada zarf ve çekler ele geçirdiği diğer Belediye Başkan Yardımcısı Selim Seven'in de Kılıç'la geçmişe dayanan bir dostlukları olduğu belirtildi. 
Hakkında soruşturma yürütülen İmar Komisyonu Başkanı ve AKP Belediye Meclis Üyesi Nurettin Yıldırım ile siyasi ve hukuk işlerinden sorumlu AKP İl Başkan Yardımcısı Faruk Yıldırım'ın kardeş olduğu saptandı. 
Nurettin Yıldırım ile halen Çınar A.Ş. Yönetim Kurulu Başkanlığı'nı yapan Yetim'in, belediyenin İmar Komisyonu'nda birlikte görev almaları da dikkat çekti. Belediye Başkanı Turan Atlamaz'ın da, belediyenin AKP İl Başkanlığı ile "yakın" ilişkisinden haberdar olduğu ifade edildi. CHP'li üyelerin 17 "kat artırım izni" kararından 15'ine muhalefet şerhi koyduğu belirtildi. 



CHP Rüşvetin belgesi var 

Milliyet'in dün manşetinden duyurduğu çek skandalı siyaset gündemini de etkiledi. 
CHP Genel Başkan Yardımcısı Mustafa Özyürek "AKP'liler her yerde kamu kurumlarıyla içli dışlı götürüyorlar. Rüşvetin belgesine ulaşılmıştır. AKP de il ve belediye başkanları ile ilgili soruşturma açmalı."Genel Başkan Yardımcısı Eşref Erdem "AKP'nin gerçek yüzü ortaya çıktı."Genel Başkan Yardımcısı Onur Öymen "Hükümetin yolsuzluklar konusundaki duyarsızlığı, yerel yönetimlere cesaret veriyor."Genel Sekreter Yardımcısı Bihlun Tamaylıgil "Hortumun önü kesilmedi, yönü değişti."Muğla Milletvekili Gürol Ergin "Milliyet gazetecilik örneği göstermiştir." 

AKP, heyet gönderecek 

AKP yönetimi, Çorum'daki gelişmelere el koydu. Teşkilattan Sorumlu Genel Başkan Yardımcısı Hayati Yazıcı, dün akşam İl Başkanı Mehmet Karadağ ile milletvekilleri Agah Kafkas ve Ali Yüksel Kavuşlu'yu Genel Merkez'e çağırarak bilgi aldı. 
Görüşmede, çeklerin AKP İl Başkanlığı'yla bir ilgisinin olmadığını savunan Karadağ, olayın belediyeden birinin teşkilattan birine borç verme durumu olduğunu anlattı. Karadağ, "Ancak o gece çek kasaya konulmuş ve ertesi gün de ihbar üzerine müfettişler kasayı açtı. Olay bir tesadüf" diye konuştu. 
AKP yönetimi ise, konunun daha ayrıntılı bir şekilde inceleneceğini söyledi. Milliyet'in sorularını yanıtlayan Yazıcı, "Heyet gönderip olayı inceleteceğiz" dedi. 


</TEXT>
</DOC>
