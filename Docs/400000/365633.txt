<DOC>
<DOCNO> 365633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/yazar/sazak.html </URL>
<DATE> 2005/07/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Muşlu kızlar 
</HEADLINE>
<TEXT>


Vali İbrahim Özçimen anlatıyor "Muş'ta göreve başladığım günlerde bir kız çocuğunun aradığını söylediler. Telefonu aldım. İsmini vermek istemiyordu, nasıl yardımcı olacağımı sordum. Okula gitmek istiyordu. Babasından çekindiği için köyünün adını vermekten kaçındı. Güçlükle öğrenebildim. Muhtarın kızıymış " 
Doğu ve Güneydoğu'da kız çocuklarının okullaşması önündeki en büyük engel, maddi yetersizlikler, derslik, yurt gibi sorunlar dışında geleneksel yapı. Kız çocuklarına h l evde oturması gereken, tarlada çalıştırılacak, genç yaşta evlendirilecek, başlık parasıyla aileye katkıda bulunacak ikinci sınıf bireyler gözüyle bakıldığı için devletin valisinin muhtarları bile tek tek ikna etmesi gerekiyor. 
Muş Valisi İbrahim Özçimen'i, Milliyet'in 'Baba Beni Okula Gönder' kampanyası için bilgilendirme toplantısında dinlerken, kız çocuklarının eğitimi yönünde verdikleri zorlu uğraşın boşa gitmediğine tanık olduk. 
Her şeye karşın umut verici bir tablo var. Yoksulluk ve yoksunluk Muşlu kızların kaderi olmaktan çıkıyor. Milli Eğitim Bakanlığı'nın UNICEF ile sürdürdüğü işbirliği çerçevesinde 2004 yılında 901 kız öğrenci okula kazandırılmış. Geçen iki yılda bu sayı 1690. 
Milliyet'in girişimi de kızların eğitimine yeni bir ivme kazandıracak. Sadece ilköğretim düzeyinde değil, lise ve üniversiteye giriş aşamasında da Muş'un eğitim sorunlarını çözmek gerekiyor. İlin öğretmen açığı 1000 dolayında. Uzak köylerde, mezralarda değil, kent merkezinde de sıkıntı var. O yüzden ÖSS'de başarı yüzdesi son sıralarda. 
Doğu ve Güneydoğu'ya atanan öğretmenleri aynı görevde birkaç yıl tutmak hayli zor. Sık yer değiştirmeler ise eğitimin kalitesini düşürüyor. 
Milli Eğitim'de 'sözleşmeli öğretmenlik' uygulamasına geçilmesi halinde en az beş yıl süreyle Doğu ve Güneydoğu'da görevlendirilecek öğretmenlerin, derslerin boş geçmesi sorununu ortadan kaldıracakları ve üniversiteye girişte başarı çıtasını yükseltecekleri düşünülüyor. 
Kız çocuklarının köy ve mezralardan yatılı bölge okullarına, yurtlara, sağlık nedeniyle hastanelere taşınmasında araç gereç ihtiyacı da önemli bir sorun. 
Bulanık doğumlu Kadıköy Belediye Başkanı Selami Öztürk, kız çocuklarının eğitimi için her türlü yardımı yapmaya hazır olduğunu açıkladı. 
Muşlu işadamlarının da elini taşın altına koyması gerekiyor. Toplantıda Berlin'de çalışan 20 bin Muşludan söz edildi. 
Berlin-Muş arasında kurulacak 'dayanışma köprüsü', eylülde okullar açılmadan kızların okullaşması kampanyasına destek sağlayabilir. 



</TEXT>
</DOC>
