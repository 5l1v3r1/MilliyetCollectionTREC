<DOC>
<DOCNO> 388064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur28.html </URL>
<DATE> 2005/10/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Polise el bombası attı 
</HEADLINE>
<TEXT>

     Osmaniye’de, uyuşturucu ve hırsızlık suçlarından aranan zanlı, polis ekiplerinin "teslim ol" çağrısına tabancayla ateş edip, el bombası atarak karşılık verdi. Zanlının yaralı olarak ele geçirildiği olayda, bir polis memuru yaralandı, bombanın patlaması sonucu da polis otosu hasar gördü. 
     Alınan bilgiye göre, polis ekipleri, uyuşturucu ve hırsızlık suçlarından aranan sabıkalı Orhan Koca’nın 34 Karaboylu Mahallesi’ndeki evine operasyon düzenledi. Polis, izin belgesini göstererek evde arama yapmak istedi. 
     Zanlı Orhan Koca’nın kardeşleri Kemal 25 ile Şıhlı Koca 27 , polis ekiplerini engellemeye çalıştılar. Bu sırada polis ekipleri Orhan Koca’nın pencereden baktığını görerek "teslim ol" çağrısında bulundu. Orhan Koca, polis ekiplerinin uyarısına tabancayla ateş ederek karşılık verince çatışma çıktı. Bu sırada zanlı Orhan Koca’nın attığı el bombasının patlaması sonucu 80 AC 893 plakalı polis otomobilinde hasar meydana geldi. 
     Takviye ekiplerin gelmesiyle eve operasyon gerçekleştiren polisler, Orhan Koca’yı bacağından yaralı olarak ele geçirdi. Zanlının kardeşleri Kemal ve Şıhlı Koca da gözaltına alındı. 
     Çatışmada, elinden yaralanan polis Memuru H.İ. 32 Özel Çukurova Hastanesi’ne, bacağından yaralanan Orhan Koca ise Osmaniye Devlet Hastanesi’ne kaldırıldı. 
     Polis ekipleri, evde yapılan aramada, çok miktarda esrar maddesi, tabanca, kama ve çalıntı elektronik eşya ele geçirildiğini kaydettiler. 
     Yetkililer, zanlının okulların bulunduğu çevrede esrar satışı yapma hazırlığında olduğunun tespit edildiğini de bildirdiler. 
     
</TEXT>
</DOC>
