<DOC>
<DOCNO> 365312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun09.html </URL>
<DATE> 2005/07/29/ </DATE>
<TIME> 00.45 </TIME>
<AUTHOR>  </AUTHOR>
<HEADLINE>
Eşinden Karaciç'e 'teslim ol' çağrısı... 
</HEADLINE>
<TEXT>

     Bosna Savaşı’nda Nisan 1992-Kasım 1995 Srebreniça faciası dahil on binlerce Müslüman Boşnak’ın katlinden sorumlu siyasi lider Radovan Karaciç’in eşi Lilyana Karaciç, kocasının Lahey’deki mahkemeye "kendi ailesi aşkına teslim olmasını" istedi. 
     Amerikan Associated Press ajansına Bosna-Hersek’in başkenti Saraybosna yakınında Pale’deki evinde özel mülakat veren Lilyana Karaciç, 10 yıldır "yakalanamayan" çocuk ruh hekimi kocasının artık Lahey’deki Eski Yugoslavya Savaş Suçları Mahkemesi’ne teslim olmasını istedi. 
     Hollanda-Lahey’de Yugoslavya savaş suçları mahkemesinin BM kararıyla 13 yıl önce kurulmasına öncülük etmiş olan ABD hükümeti, Karaciç’in yakalanmasına yardım edecek bilgiyi verene 5 milyon dolar ödül koymuş bulunuyor. 
     Karaciç’in eşi Lilyana Karaciç, gözyaşlarıyla kocasına seslenerek, AP muhabiri önünde şunu söyledi "Teslim olma kararını kendin al, yalvarıyorum sana... Ben seçimimi yapmak zorundaydım, yaptım Ailen aşkına, çocukların, torunların ve benim için bu fedakarlığı yap ve teslim ol..." Saraybosna’nın 20 km güneydoğusunda Karaciç’in aile evinin bulunduğu Pale, savaşta Sırp güçlerinin ana karargahından biriydi. 
     1984 Kış Olimpiyatları’nda ise kayak yarışlarının merkezi. 
     
</TEXT>
</DOC>
