<DOC>
<DOCNO> 371369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/siyaset/axsiy02.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ün başını ağrıtan tatil 
</HEADLINE>
<TEXT>


Dışişleri Bakanı Gül, İber Otel'de kendilerine indirim yapılmadığını söyledi. Otel, aileyi standart odadan villaya geçirip jest yapmış 

ANKARA Milliyet 


Dışişleri Bakanı Abdullah Gül, eşi ve oğlu ile birlikte yaptığı tatil sırasındaki otel ücretini bizzat ödediğini ve kendisine özel indirim yapılmadığını savundu. Ancak Gül'ün "satandart oda" için yaptırdığı rezervasyonun fiyat farkı alınmaksızın özel villaya çevrilmesi jestini kabul ettiği öğrenildi. 
Gül, Bodrum İber Otel'de geceliği 2500 dolar olan villada kaldığı ve kendisine özel indirim yapıldığı yönündeki iddialara yazılı bir açıklamayla yanıt verdi. Gül, İber Otel'de 15 - 16 Ağustos'ta 2 gün, 3 gece konakladığını ve otel ücreti olan 1575 YTL'yi ödediğini bildirdi. 

'Sektörde olağan' 
Ödemenin, oteldeki ik metleri bittiği anda ve söz konusu yayınlardan önce bizzat kendisince yapıldığını belirten Gül, bu ücretin sektör şartlarında olağan olduğunu kaydetti. "Özel yapılmış bir indirim söz konusu değildir" diyen Gül, hakkındaki yayınların gerçeklerden uzak olduğunu ifade etti. 
İber Otel Bodrum, işadamı Nail Danyal'ın sahibi olduğu Nasyonel Grubu bünyesinde bulunuyor. İber Otel Bodrum Princess Yönetim Kurulu Başkanı Erdal Danyal da Gül'ün konaklama masraflarının tamamını bizzat ödediğini açıkladı. 
Geceliği 2500 dolar olan ve sadece kahvaltı hizmeti verilen 11 özel villanın her birinde 5 oda, sauna, mutfak banyo ve özel havuz bulunuyor. Gül'ün geceliği kişi başı 275 YTL olan stardart odalarda rezervasyon yaptırdığı, ancak otelin jest olarak Gül ve ailesini villa bölümünde ağırladığı öğrenildi. Bu konaklama türü turizm dilinde "oda upgrade etmek" olarak tanımlanıyor. 

CHP Meclis'e taşıdı 
CHP İstanbul Milletvekili Berhan Şimşek de Gül'ün tatiliyle ilgili iddiaları TBMM gündemine taşıyarak, Başbakan Recep Tayyip Erdoğan'ın yanıtlaması istemiyle bir önerge verdi. 


</TEXT>
</DOC>
