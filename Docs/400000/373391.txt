<DOC>
<DOCNO> 373391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonspo15.html </URL>
<DATE> 2005/08/27/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Galatasaray'da durmak yok... 
</HEADLINE>
<TEXT>

     Turkcell Süper Ligi'nde haftayı 2-2'lik Gaziantepspor deplasman beraberliğiyle kapatan Galatasaray, Sivasspor maçı hazırlıklarına ara vermeden başladı. 
     Florya Metin Oktay Tesisleri'nde gerçekleştirilen antrenmanın ilk bölümünde bulunan teknik direktör Eric Gerets, daha sonra takımı antrenörler Erdal Keser ile Reinhard Stumpf'a bırakarak tesislere döndü. 
     Antrenmanda futbolcular, koşunun ardından pas, istasyon ve şut çalışması gerçekleştirirlerken, çalışmaya Gaziantepspor maçının ilk 11'nde yer alan futbolculardan yalnızca Orhan, Altan, Tomas, Mondragon ve Cihan katıldı. Bu oyuncular da çalışmada kısa süre koşu yapmakla yetindi. 
     Sarı-kırmızılıların çalışmasında izinli olan Hakan, Song, Hasan Şaş ve Saidou'nun yanısıra sakatlıkları bulunan Ayhan, Ümit ve Ergün de bulunmadı. 
     Kulüp doktoru Murat Çevik, Gaziantepspor maçında sağ omuzundan sakatlanan Ümit Karan'ın bugün kontrolden geçeceğini açıklarken, Ergün'ün ise ayak serçe parmağında sakatlığı bulunduğu ve bu oyuncunun Gaziantepspor karşısında da lokal anesteziyle oynadığını söyledi. 
     Öte yandan, sakatlığı nedeniyle bir süredir çalışmalarda yer alamayan Necati ise bugün takımla birlikte idmanın tamamında bulundu ve gösterdiği performansla da tamamıyla düzeldiğinin sinyalini verdi. 
     Teknik direktör Eric Gerets, yarın için futbolcularına izin verirken, çalışmaların pazartesi günü çift antrenmanla yeniden başlayacağı açıklandı. 
     
</TEXT>
</DOC>
