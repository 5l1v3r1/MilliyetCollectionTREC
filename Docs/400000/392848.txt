<DOC>
<DOCNO> 392848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo30.html </URL>
<DATE> 2005/11/07/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Gürsoy'dan, Fenerbahçe'ye yergi ve övgü... 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, şampiyonluk mücadelesinde Fenerbahçe ile at başı gittiklerini belirterek, ''Rakibimiz, kayrılsa bile bol pozisyonlu galibiyetler alıyor'' dedi. 
     Galatasaray Kulübü Genel Sekreter Yardımcısı Turgay Vardar'ın kızı Harika'nın nikahında şahitlik yapan Gürsoy, daha sonra basın mensuplarına açıklamalarda bulundu. Galatasaray'ın ligin başındaki oyunu ile bugünkü oyununun aynı olmadığını ifade eden Gürsoy, ''Bizimle at başı giden rakibimiz, iyi oynuyor. Her ne kadar kayrılsa bile bol pozisyona giriyor ve galibiyetler alıyor. Onun verdiği stres de var. Biz bunu her zaman söylüyoruz, ancak ya söylediklerimiz algılanamıyor ya da yanlış yazılıyor'' diye konuştu. 
     Fenerbahçe Kulübü Başkanı Aziz Yıldırım'ın, ''Sınırsız yabancı oyuncu'' talebiyle ilgili bir soruyu da Gürsoy, ''Sınırsız yabancıya karşıyım. 4 olsun, iyi olsun. Madem yarışıyorsunuz, Türkiye'de önü açılacak oyuncular var. Bana göre, sınırsız olmamalı. Biz her şeyi abartırız. Bunu da yüzümüze, gözümüze bulaştırmayalım. Kaliteli olsun, az olsun'' diye yanıtladı. 
     Gürsoy, ''futbolcuların, paralarını alamadıkları için sıkıntı yaşadıkları'' şeklinde medyada yer alan haberler konusunda ise ''Zaman zaman paralarını ödüyoruz. Gecikme olabilir, ama uzun vadeli bir gecikme söz konusu değil. Gazete haberlerine cevap veremem, ama bir futbolcu söylerse, görüş bildirebilirim'' açıklamasını yaptı. 
     
     VARDAR'IN MUTLU GÜNÜ 
     Galatasaray Kulübü Genel Sekreter Yardımcısı Turgay Vardar, kızı Harika'yı Arda Üçer ile evlendirdi. 
     Şişli Belediyesi Nikah Salonu'nda, Şişli Belediye Başkanı Mustafa Sarıgül'ün kıydığı nikahta, şahitlikleri Ergun Gürsoy ve Sinem Öncel yaptı. 
     Nikah törenine Galatasaray camiasından isimlerin yanı sıra futbolculardan Altan, Hasan Kabze, Fevzi ve Mondragon katıldı. 
     
</TEXT>
</DOC>
