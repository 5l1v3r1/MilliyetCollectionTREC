<DOC>
<DOCNO> 390083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun17.html </URL>
<DATE> 2005/10/27/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Belçika ordusunda skandal kitap 
</HEADLINE>
<TEXT>

     Belçikalı bir binbaşı, ''Belçika Silahlı Kuvvetleri'nde yolsuzluk ve dümenler'' isimli bir kitap yazarak, başta Milli Savunma Bakanı Andre Flahaut olmak üzere çok sayıda üst düzey yetkiliyi hedef alan ağır ithamlarda bulundu. 
     Belçika'da 2003 yılında Brükselli Sorgu Hakimi Jacques Pignolet tarafından başlatılan ve 18 ay süren bir soruşturma çerçevesinde 200 kadar subay ve ordu mensubunun evleri basılmış, yüzlerce ordu mensubu sorguya çekilmiş ve 40 kadar subay aleyhinde yolsuzluk davası açılmıştı. 
     Milli Savunma Bakan Flahaut tarafından ''ipsizler'' olarak nitelendirilen bu subaylardan biri olan Binbaşı Luc Allard, yayımladığı kitapta, Bakan Flahaut'a yönelik yolsuzluk ve siyasi çıkar iddialarını gündeme getiriyor. 
     Kendisine yönelik suçlamaları kabul eden, 1,5 milyar avroluk bir bütçeyi yönettiğini, bazı generallerden daha yetkili olduğunu ve ''sistemden yararlandığını'' yazan Binbaşı Allard, Savunma Bakanı Flahaut'un, bir tanıdığını, gerekli eğitim ve diploması olmadığı halde askeri okula profesör olarak aldırdığını, bazı emlak kararlarında devleti büyük zararlara soktuğunu ileri sürüyor. 
     ''Çavuştan generale pek çok ordu mensubunun sistemden istifade ettiğini'' ileri süren Binbaşı Allard, ordu içinde çeşitli isimleri ön plana çıkardığı kitabında, kendisinin de yargılandığı yolsuzluk dosyasında adaletin fazla derine inmediğini, yüzlerce subayın ''olaydan sıyrılıp adaletten kurtulduğunu'' anlatıyor. 
     Milli Savunma Bakanı Flahaut, konuya ilişkin soruları yanıtlarken, söz konusu yolsuzluk dosyası çerçevesinde yapılan soruşturmada kendisinin aklandığını hatırlattı. 
     Flahaut, Binbaşı Allard tarafından yazılan kitabı okumadığını, okuyacağını veya okutturacağını, gerekirse adalete başvuracağını, ancak bu aşamada kitabın reklamına alet olmak istemediğini söyledi. 
     Kitap, Silahlı Kuvvetler bünyesinde ''yeni bir skandal'' olarak nitelendiriliyor. 
     
</TEXT>
</DOC>
