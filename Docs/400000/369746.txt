<DOC>
<DOCNO> 369746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonsiy08.html </URL>
<DATE> 2005/08/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Erdoğan Türkiye'nin kalkınmasında anahtar unsur demokrasi 
</HEADLINE>
<TEXT>

     Başbakan Recep Tayyip Erdoğan, Türkiye'nin adaletli bir kalkınma çizgisinde, istikrarlı bir biçimde seyretmesinde anahtar unsurun demokrasi olduğunu söyledi. 
     Erdoğan, Bilkent Otel'de düzenlenen AK Parti Genel Merkez Kadın Kolları İkinci Yerel Yönetimlerde Kadın Şurası'nın açılışında konuştu. 
     Konuşmasında bugün Türkiye'de yaşayan herkesin geleceğe umut ve güvenle bakmakla kalmadığını aynı zamanda kendine yeni hedefler de koyduğunu ifade eden Erdoğan, şöyle devam etti 
     ''Zor bir yolculuğa çıktık. Önümüzde Aşık Veysel'in ifade ettiği gibi uzun ince bir yol var. Ve bu yolda gece gündüz demeksizin yolculuğa devam ediyoruz. O yolu şarkılarda ve şarkımızda söylendiği gibi beraber yürüyeceğiz. O yolculuğun zorluklarına beraber göğüs gereceğiz. Yola çıkarken dedik ki hedefimiz Türkiye'de değişmesi gereken ne varsa bunu değiştirmek bizim borcumuzdur.'' Erdoğan, bu değişimi önce kendilerini değiştirerek ve yenileyerek başladıklarını ifade ederek bugün AK Parti siyasetinin Türkiye'ye ekonomide istikrarı, siyasette kaliteyi, yönetim de çözüm ve hizmet anlayışını ve uygulamasını getirdiğini kaydetti. Milletin siyasete yeniden güven duymasını da sağladıklarını belirten Erdoğan, şöyle devam etti 
     ''Türkiye'nin adaletli bir kalkınma çizgisinde istikrarlı bir biçimde seyretmesinde anahtar unsur demokrasidir. Siyasetle vatandaşın, devletle milletin, geçmiş ile geleceğin, adalet ve güvenliğin bağının kopmaması için Türkiye'nin yapması gereken tek şey vardır. O da demokrasisini ayakta tutmak ve güçlü kılmaktır. Bu ülkeyi, bu ülkenin insanlarının yönetemeyeceğini söyleyenler büyük ve kirli bir yalan söylemektedirler. Kendilerinde bu millette göremedikleri üstünlükler resmediyorlar. Fakat üç çeyrek asırlık bir tarih gösterdi ki bu ülke, millet iradesinin hakimiyetinde olduğu her dönemde ilerlemiştir. 
     Türkiye'nin demokrasi dışında asla bir alternatifi yoktur. Artık gölgemizde korkmayıp Türkiye Cumhuriyeti'ni 100. yaşına güçlü bir demokrasi, sağlam bir ekonomi ve adil bir yönetim anlayışı, özgür bir insani altyapı ve gayretli bir şekilde ülkemizi geleceğe taşıma anlayışı ile yürümeliyiz. Bize ve zengin tarihimize yakışan da budur.'' Başbakan Erdoğan, AK Parti Kadın Kolları'nın bunu başaracak bir kalite ile geleceğe yürüdüğünü ifade ederek, Türkiye Cumhuriyeti'nin 100. kuruluş yıldönümü kutlanırken milletin her bir ferdinin bu umudu, mutluluğu, heyecanı kalbinde yaşayacağını söyledi. Erdoğan, ''Ak Parti olarak hedefimiz bu parlak ideali hayatın ta kendisi haline getirinceye kadar durmadan çalışmak, çalışmak, çalışmaktır'' dedi. 
     
     ''SİYASETİ KADINSIZ DÜŞÜNEMEYİZ'' 
     AK Parti'nin Türkiye'de neyin değişmesi gerekiyorsa onu değiştirmek için varolduğunu vurgulayan Erdoğan, ''Burada tavizimiz yok. Ama bunun zamanlaması çok önemlidir. Mekanı, yeri çok önemlidir. Onun için kusura bakmayın pek doluşa gelmeye niyetimiz de yoktur'' diye konuştu. Bin düşünüp bir uyguladıklarını, attıkları adımları geri dönmeksizin atmaya mecbur olduklarını dile getiren Erdoğan, ''Onun için bizde istişare esastır. Bunu bu anlayış ile yaparız. İstişare esastır dediğimiz zaman sen de ona uymak zorundasın'' dedi. Erdoğan, değişmesi gerekenlerden birinin de Türk siyasetinde kadının varlığı, yeri ve ağırlığı noktasında olduğunu belirterek, şöyle devam etti 
     ''Siyaseti kadınsız düşünemeyiz. Hayatı yarım algılamak kesinlikle yanlıştır. Buraya gelene kadar çok aşamalar kaydettik. Türkiye'nin malum gelenekleri var. O gelenekleri bir kenara oyamıyor. Tabii ki bu gelenekleri bir kenara koyamıyorsunuz. Bunları yavaş yavaş zaman içerisinde akla, bilime gerek tecrübeye dayalı olarak arzu edilen hedefe yaklaştırıyoruz. Bunun için sizlere çok çok büyük görevler düşüyor.'' ''Siyasette kadının yerinin sayısal olarak çok olmalı'' şeklindeki görüşleri anımsatan Erdoğan, ''Ama bunun için şimdiden o seçimlerin yapılacağı zamanlara hazırlanılması lazım. İllerdeki, ilçelerdeki siyaset yapılanması içerisinde kadınımızın varlığını ve orada yaşayan halka kabulünü bu görev içerisinde bütün bayan kardeşlerimin ispatlaması lazım'' diye konuştu. 
     
     KOTA OLAYI 
     Kadınlarla görüşmelerinde kotanın gündeme geldiğini ifade eden Erdoğan, 'Ben kota olayını kadına saygısızlık olarak görüyorum. Kadının haklar konusundaki eşitlik mücadelesine saygısızlık olarak görüyorum'' dedi. Siyasetin sadece parlamento içinde yapılmadığını, sadece belediyelerde, meclislerde yapılmadığını söyleyen Erdoğan, parti yürütme ve yönetim kademelerinde de yapılanların da siyaset olduğunu vurguladı. Belediye başkanı, milletvekili, bakan olmanın her kadın siyasetçinin arzusu olduğunu dile getiren Erdoğan, şunları kaydetti 
     ''Bu bir kabulü gerektirir. Özellikle kadın kollarının çalışmalarının çok büyük önemi vardır. çalışacağız ki oralarda zemin oluşturalım. O zemin oluştuğu zaman zaten bunun önüne geçmek mümkün değil. O zaman zaten kadın kardeşlerim temsil yetkisini de muhakkak alacaktır. Ama bütün mesele bu adımı atabilmektir. Göreceksiniz ki inşallah yapılacak ilk seçimde AK Parti'nin kadın noktasındaki temsili parlamentoda, yapılacak olan ilk belediye yerel seçimlerinde de inşallah oralardaki temsili bugünlerle mukayese edilemeyecek noktada çok daha fazla olacaktır.'' 
     
</TEXT>
</DOC>
