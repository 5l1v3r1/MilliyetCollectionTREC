<DOC>
<DOCNO> 382590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy03.html </URL>
<DATE> 2005/09/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sarıgül, CHP web sitesinden 'ihraç' edildi 
</HEADLINE>
<TEXT>

     Yargı kararıyla yeniden CHP’ye dönen Şişli Belediye Başkanı Mustafa Sarıgül, partinin internet sitesinde yer alan CHP’li belediyeler bölümünden de kaldırıldı. Uygulamaya tepki gösteren Sarıgül, "Bizi seçmenler seçerken CHP amblemine mühür bastı. Kimse bunu reddedemez" diyerek tepki gösterdi. 
     CHP Genel Başkanı Deniz Baykal’a karşı kaybettiği tartışmalı ve kavgalı bir kongrenin ardından partiden ihraç edilen, yargı kararıyla yeniden CHP’ye dönen Sarıgül, bu kez de internet sitesinden "ihraç" edildi. 
     Şişli Belediyesi, sitede yer alan CHP’li belediyeler bölümünden kaldırıldı. Uygulamaya sert tepki gösteren Sarıgül, konuyla ilgili ANKA’ya yaptığı açıklamada, seçmenlerin kendilerini CHP’li olduğu için belediye başkanı seçtiğini belirtirken, "Biz Cumhuriyet Halk Partiliyiz. Bu parti kimsenin babasının malı değil. O koltuklar kimseye babalarından kalmadı" dedi. 
     Uygulamaya ilişkin her türlü hukuki hakkını arayacağını kaydeden Sarıgül, "Biz parti içi demokrasi işleyinceye kadar mücadelemizi sürdüreceğiz. Amacımız, CHP’de parti içi demokrasinin yerleşmesini sağlamak" dedi. 
     
</TEXT>
</DOC>
