<DOC>
<DOCNO> 361361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko20.html </URL>
<DATE> 2005/07/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
400 YTL taksitle konut 
</HEADLINE>
<TEXT>

     İstanbul Büyükşehir Belediyesi'nin konut yapım şirketi Kiptaş, Esenyurt'ta 752 adet konut yapacak. Peşin fiyatı 65 bin YTL olan 95 metrekare konutlar ayda 400 YTL taksitle satılacak. 
     İstanbul Büyükşehir Belediyesi dar ve orta gelirli vatandaşlara yönelik konut yapımına devam ediyor. 
     İstanbul Konut İmar Plan Turizm Ulaşım Sanayi ve Ticaret A.Ş.'nin Kiptaş Esenyurt'ta 14 ayda inşa edeceği 752 konut için müracaatlar, dün İstanbul Büyükşehir Belediye Başkanı Kadir Topbaş tarafından başlatıldı. 
     Bu projede inşa edilecek 95 metrekare konutların taksitleri, ilk iki yıl yaklaşık 400 YTL olacak. Konutlara müracaatlar 14-29 Temmuz tarihleri arasında Kiptaş'ın Başakşehir tanıtım ofisine yapılabilecek. 
     
     5 bin konut sırada 

     Kadir Topbaş, projeye ilişkin "Sözümüzü tuttuk ve söylemlerimizi eyleme geçirdik. Kiptaş 2005 yılı içinde her ay yeni bir kampanya başlatacak" dedi. Bu yıl alt gelir gurubu için 75 metrekarelik 5 bin konutun inşaatına başlanacağı haberini de veren Kadir Topbaş, "Farklı bölgelerde inşa edilecek bu konutların satışını da 2005 yılı içinde yapacağız. Konutlar, 14 ay gibi kısa bir sürede teslim edilecek. Bu konutlar için vatandaşlar sadece 500 YTL ön ödeme yapacak. Kurayı kazananlardan ise 4 bin YTL peşinat ödemesi istenecek. Taksitler, sabit 250-300 YTL arasında olacak" diye konuştu. 
     Başkan Kadir Topbaş, Esenyurt'ta inşa edilecek konutların tümünün dar gelirli vatandaşlara hitap etmediğine ve burada orta ve üst gelir seviyesinin de düşünüldüğüne de dikkat çekti. 
     
     Her kesime yönelik ev 

     Topbaş, "Amacımız, sadece dar gelirlileri bir arada toplamak değil. Her katmandan insanın aynı toplum içinde yaşamasını istiyoruz. Bu durum, sosyal barış için önemli. Kutuplaşmaları önleyeceği gibi yardımlaşma duygusunu da artırır" açıklamasını yaptı. Topbaş, konuşmasının sonunda inşaatı üstlenen Haznedaroğlu İnşaat Firması'nın sahibi İlhan Ergelen'i kürsüye davet ederek süre pazarlığı da yaptı. Büyükşehir Belediye Başkanı, 18 ayda bitirilmesi planlanan konutların 14 ayda tamamlanması için müteahhit firma sahibinden söz aldı. 
     Toplantıda bir vatandaşın müracaat kaydını da alan Kadir Topbaş, daha sonra 5. Etap'ta inşaatları devam eden konutları gezdi. 
     İnşaatları ve kullanılan malzemeleri inceleyen Başkan Kadir Topbaş, inşa edilen konutlara ilişkin şu bilgileri verdi 
     "Kiptaş vasıtasıyla ürettiğimiz konutlar tünel kalıp sitemiyle ve depreme son derece dayanıklı olarak inşa ediliyor. Bu nedenle de vatandaşlarımız bizim konutlarımıza çok güveniyor. Konutlarımız ayrıca son derece kaliteli malzemeler kullanılarak ve modern bir mimariyle yapılıyor. Evlerin çevresinde her türlü spor ve sosyal donatı alanları ile yeşil alanlar da bulunması da talebi artıran unsurlardan." 
     
     126 metrekare 105 bin YTL 

     Proje kapsamında, 201 adet de 126 metrekare konut yapılacak. Bu dairelerin peşin fiyatı 105 bin YTL olarak belirlendi. Bunlara, 25 bin YTL peşinat ödenecek. Taksitleri ise ilk yıl 1100 YTL, ikinci yıl 1250 YTL. Bundan sonraki yıllar, sabit 1449 YTL olacak. 150 metrekare konutlardan ise 57 adet üretilecek. Peşin fiyatı 130 bin YTL üzerinden hesaplanan bu konutların ilk yıl ödemesi 1450 YTL, ikinci yıl taksitleri 1600 YTL, bundan sonraki ödemeleri ise yine sabit, 1781 YTL olacak. Bu iki guruptaki konutların vade farkı, 1.29 olarak belirlendi. Bu konutlar, üç oda bir salon olarak inşa edilecek. Esenyurt Konutları asansörlü ve kombili olarak teslim edilecek. 
     
     Faiz oranı yüzde 0.71 

     İstanbul Büyükşehir Belediyesi Kiptaş'ın huzurlu ve güvenli yaşamın tüm gereksinimlerine sahip olarak inşa edeceği Esenyurt Konutları, ilk kez yüzde 0.71 binde 710 gibi düşük bir oranla konut kredisi sunuyor. Kiptaş'ın Esenyurt'ta inşa edeceği 752 konutun 384'ü 95 metrekare olacak. Bu daireler için 9.9 bin YTL peşinat ödenecek. Ön kayıt için ise 3 bin YTL ödeme yapılacak. 95 metrekare konutların peşin fiyatı 65 bin YTL. 120 ay taksitle ödenebilecek konutların birinci yıl taksitleri, sabit 399 YTL. İkinci yıl fiyatları ise sabit 450 YTL. Bu tarihten sonraki tüm aidatlar, yine sabit 801 YTL olacak. Bu konutların vade farkı binde 710 0.71 olarak hesaplandı. Kiptaş Genel Müdürü İsmet Yıldırım, bu oranın, Türkiye'de ilk defa uygulandığına dikkat çekti. Bu konutlar, iki oda bir salon olarak inşa edilecek. 

     
</TEXT>
</DOC>
