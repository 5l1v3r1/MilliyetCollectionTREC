<DOC>
<DOCNO> 395801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy21.html </URL>
<DATE> 2005/11/17/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
AKP'li Gündüz TFF'nin Sakaryaspor'u tehdidi kabul edilemez 
</HEADLINE>
<TEXT>

     AK Parti Sakarya Milletvekili Süleyman Gündüz, Futbol Federasyonu’nun Sakaryaspor’u, davasını geri çekmesi için kulüp tescilinin iptali ve müsabakalardan men cezasıyla tehdit ettiğini ileri sürerek, bunun kabul edilemeyeceğini söyledi. 
     Gündüz, TBMM’de düzenlediği basın toplantısında, Sakaryaspor’un Futbol Federasyonu ve Tahkim Kurulu hakkında Ankara 26. Asliye Hukuk Mahkemesi’nde dava açtığını hatırlatarak, Futbol Federasyonu’nun imzalanan taahhütnameyi gerekçe göstererek, davanın geri çekilmesini istediğini söyledi. 
     Federasyon’un "10 gün içinde davanın geri çekilmesi, aksi halde kulübün tescilinin iptali ve müsabakalardan men cezası" ile Sakaryaspor’u tehdit ettiğini iddia eden Gündüz, bunun kabul edilemez olduğunu ifade etti. 
     Sakaryaspor’un, hakkını arama konusunda yalnız olmadığını kaydeden Gündüz, "Geçen yıl liglerin nasıl gerçekleştiği, hepinizin malumudur. 
     Takımımız darp edilerek, yasaklanarak, kural ihlalleri yapılarak ligdeki yarışmasından kopartılamaz. Sakaryaspor, her zaman spor ahlakını, centilmenliği ve rekabeti kendisine ölçü almıştır" diye konuştu. 
     
</TEXT>
</DOC>
