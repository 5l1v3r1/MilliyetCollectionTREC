<DOC>
<DOCNO> 378696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy19.html </URL>
<DATE> 2005/09/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Meclis terör için olağanüstü toplanıyor 
</HEADLINE>
<TEXT>

     TBMM Başkanı Bülent Arınç, Meclis'i 19 eylül pazartesi günü saat 15.00'da olağanüstü toplantıya çağırdı. 
     Artan terör eylemleri ve sokak gösterileri üzerine Meclis'i olağanüstü toplantıya çağırma kararı alan CHP, TBMM başkanlığına bugün başvurmuştu. 
     
     ANAP ve DYP toplantıyı destekliyor 

     İktidar partisi destek vermese bile sayısal olarak muhalefet toplantı yeter sayısını bulabiliyor. CHP'nin olağanüstü toplantısına, ANAP ve DYP de destek verdiklerini açıklamıştı. 
     İktidar partisi ise, CHP'nin Meclis'in yeni yasama yılına başlamasına bir hafta kala vereceği olağanüstü toplantı çağrısını, 'siyasi girişim' olarak değerlendiriyor. 
     AKP kurmayları toplantıya çok sıcak yaklaşmasa da Başbakan Erdoğan toplantıya destek verileceğini açıklamıştı. 
     ABD'ye giderken açıklama yapan Erdoğan, "olağanüstü toplantı CHP'nin yasal hakkıdır. Ben de olumlu karşılıyorum. Arkadaşlarıma da söyledim. Toplantıyı engelleme yoluna gitmeyeceğiz" dedi. 
     
</TEXT>
</DOC>
