<DOC>
<DOCNO> 395485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy13.html </URL>
<DATE> 2005/11/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Dışişleri Danimarka'nın ROJ TV tavrını netleştirmesini bekliyoruz 
</HEADLINE>
<TEXT>

     Dışişleri Bakanlığı Sözcüsü Namık Tan, Danimarka’nın Roj TV konusunda almasını bekledikleri önlemlerin, terörizmle mücadele alanında uluslararası işbirliğinin bir gereği olduğuna işaret ederek, "Danimarka’dan bu konudaki tavrını netleştirmesini ve gereken önlemleri bir an önce almasını bekliyoruz. 
     Bu konuyu kararlılıkla takip edeceğiz" dedi. 
     Tan, haftalık basın toplantısında, Danimarka’dan yayın yapan Roj TV ile ilgili bir soru üzerine, bu konuda Danimarka’da açılan soruşturmanın en kısa zamanda sonuçlanmasını umduklarını kaydetti. Roj TV’nin, terör örgütü PKK’nın sesi hüviyetinde bir kuruluş olduğuna dikkat çeken Tan, Danimarka’dan yayın yapan bu kanalın terörist örgüt PKK ile bağlantılı olduğuna ilişkin Danimarka makamları nezdinde gerek Ankara’da gerekse Kopenhag’da çeşitli düzeylerde girişimlerde bulunulduğunu belirtti. 
     Tan, bu çerçevede Türkiye’nin Kopenhag büyükelçiliğinin, Danimarka emniyet teşkilatına gerekli bilgi ve belgeyi içeren kapsamlı bir dosyayı ilettiğini, Danimarka emniyetinin bu konudaki soruşturmasının devam ettiğini söyledi. 
     Sözcü Tan, şöyle konuştu 
     "Soruşturmanın en kısa zamanda sonuçlanmasını umuyoruz. 
     Danimarka’nın bu konuda almasını beklediğimiz önlemler, terörizmle mücadele alanında uluslararası işbirliğinin bir gereğidir. 
     Danimarka’dan bu konudaki tavrını netleştirmesini ve gereken önlemleri bir an önce almasını bekliyoruz. Bu konuyu kararlılıkla takip edeceğiz. Zira bu konu, tüm uluslararası camianın çok büyük bir hassasiyetle mücadele etmesi gereken terör konusudur. Öncelikle dost ve müttefiklerimizden bu konuda ciddi, kararlı adımlar bekliyoruz. 
     Bunların takipçisi olacağız." 
     
     NATO’NUN MU ÖNLEM ALMASI GEREKİRDİ 
     Dışişleri Sözcüsü Tan, Roj TV ile ilgili olarak, Danimarka Başbakanı Andres Fogh Rasmussen’in NATO’ya akredite olan gazetecilerin içeride olduğu yönündeki sözleri hatırlatılarak, "Türkiye’nin NATO’ya de ilettiği terör listesi var mı Bu konuda NATO’nun mu önlem alması gerekirdi " şeklindeki bir soru üzerine, NATO Parlamenterler Asamblesi’nin NATO ile kurumsal bir bağının bulunmadığını kaydetti. 
     Sözcü Tan, "NATO Parlamenterler Asamblesi 1955 yılında NATO’ya üye devletlerin parlamenterlerinin yılda bir toplanma kararı almalarından, günümüzde 26 üyeye ve 13 ortak devlet arasında güvenlik, siyasi ve ekonomik alanlarda önemli bir transatlantik forum haline gelmeye uzanan bir geçmişe sahiptir. Bu kuruluşun davetlisi olarak başbakanımız oraya gitmekle birlikte, bu kurumun NATO ile bir ilgisi bulunmamaktadır" dedi. 
     Bunun da ötesinde, Roj TV ya da herhangi bir benzer kuruluşun NATO ile herhangi bir akreditasyon bağlantısı bulunmadığını Türkiye’nin NATO Daimi Temsilcisi’nin teyiden bir kez daha saptadığını belirten Tan, "Biz bunun böyle olduğu konusunda gerekli bilgiyle mücehhezdik, ancak bir kez daha, bu gelişmeler üzerine, daimi temsilcimiz bunu NATO Genel Sekreterliği’nden sormuş ve neticede bize bu veya benzeri bir kuruluşun akreditasyonunun bulunmadığı teyiden bildirilmiştir" diye konuştu. 
     Sözcü Tan, Danimarka’da dün Rasmussen ile ortak yapılması planlanan, ancak Roj TV muhabirinin de içeride olması nedeniyle Başbakan Recep Tayyip Erdoğan’ın katılmadığı basın toplantısına akredite olan basın mensuplarının başbakanlık ya da büyükelçilik yetkililerine iletilip iletilmediğine ilişkin bir soru üzerine de "Zaman zaman bu tür yasadışı örgüt mensupları bazen bu ortamlara çeşitli yöntemlerle sızabilmektedir. Bunun böyle olup olmadığını ben bilmiyorum, ancak büyük ihtimalle böyle olduğunu sanıyorum" ifadesini kullandı. 
     Dışişleri Bakanlığı Sözcüsü Tan, Danimarka’nın Ankara Büyükelçisi’nin bakanlığa çağrılıp çağrılmadığının sorulması üzerine de "Sayısız defa kendilerine gerek Ankara’da gerekse Danimarka’da aktarılmıştır. Bundan sonra da bu konuyu kararlılıkla takibe devam edeceğiz" dedi. 
     
</TEXT>
</DOC>
