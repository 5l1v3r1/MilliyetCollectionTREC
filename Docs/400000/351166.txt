<DOC>
<DOCNO> 351166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/guncel/axgun01.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu'ya daha önce gelmişiz... 
</HEADLINE>
<TEXT>


Amorium antik kentinde kazıları yöneten ABD'li arkeolog Dr. Lightfoot 838'de Afyon'a ulaşan Arap ordusunda Türk generaller vardı 

ÖMER ERBİL İstanbul 

ABD'li arkeolog Dr. Chris Lightfoot, Türklerin Anadolu'ya 1071'deki Malazgirt Savaşı'ndan yaklaşık 300 yıl önce geldiğini, hatta Afyon'a kadar ilerlediklerini savundu. Afyon'da bulunan Amorium antik kentinin kazı başkanlığını yürüten Lightfoot, 838 yılındaki Arap kuşatmasına çok sayıda paralı Türk askerin katıldığını, bazı generallerin de Türk olduğunu söyledi. 
Akdeniz Üniversitesi'nin Antalya'da düzenlediği 27. Uluslararası Kazı, Araştırma ve Arkeometri Sempozyumu'na katılan New York Metropolitan Sanat Müzesi'nden Lightfoot, antik kentte gerçekleştirilen çalışmaları anlattı. Ardından sorularımızı yanıtlayan Lightfoot, Türklerin Anadolu'ya gelişleriyle ilgili farklı bilgiler verdi. "838 yılında Anadolu'ya saldıran Arap ordusundaki bazı generallerin Türk olduğu biliniyor" diyen Lightfoot, şöyle konuştu 

İskeletler inceleniyor 
"Hem Bizans, hem de Arap kaynaklarında bundan bahsediliyor. Kazılarda her açmada bir yangın tabakası görüyoruz. Dönemin imparatoru Theofilos'tu. Arap orduları Amorium'a geldi ve burayı kuşattı. Çünkü Theofilos bu kentte doğmuştu, Amorium Hanedanlığı zamanında. Bu şehri yok etmek istediler. Türkler Anadolu'ya 1071'den önce, ilk defa bu savaşla geldiler. Bu ordunun komutanı bir Türk generaldi. Bu nedenle çok sayıda paralı Türk askeri vardı. Kazı çalışmaları sırasında pek çok iskelete rastlıyoruz. Bu iskeletleri inceliyoruz. Bunların içinden mutlaka Türklere ait olan çıkacaktır." 

El değmemiş lahitler 
Amorium antik kenti, Ortaçağda Bizans İmparatorluğu'nun İstanbul ve Selanik'ten sonra en önemli üçüncü kentiydi. II. Mikhail, Theofilos ve III. Mikhail isimli imparatorların yer aldığı Bizans sülalesine ev sahipliği yapan Amorium, daha çok M.S. 838'de Abbasi Halifesi Al-Mu'tassım yönetimindeki orduların gerçekleştirdiği kuşatma ve işgal nedeniyle tanınıyor. 1988 yılında Oxford Üniversitesi'nden Prof. Martin Harrison'ın başlattığı kazı çalışmaları, bugün Lightfoot başkanlığında sürdürülüyor. Antik kent dünyada el değmemiş ve yağmalanmamış lahitlerin bulunduğu tek arkeolojik bölge olma özelliğini taşıyor. 


</TEXT>
</DOC>
