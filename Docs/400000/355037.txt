<DOC>
<DOCNO> 355037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun15.html </URL>
<DATE> 2005/06/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yeni anket Türkiye’de ABD karşıtlığı artıyor 
</HEADLINE>
<TEXT>

     New York DHA 

      TÜRKİYE’de ABD karşıtlığının yeniden artmaya başyadığı ve halkın büyük çoğunluğunun Washington’ın politikaları hakkında olumsuz görüş bildirdiği ortaya çıktı. 
     Amerikan Pew Araştırma Merkezi’nin 16 ülkede yaptığı ankete katılan Türklerin yüzde 67’si Irak savaşının dünyayı daha tehlikeli hale getirdiği yönünde görüş bildirirken, bu oranın geçen yıl yüzde 64, önceki yıl ise yüzde 84 düzeyinde olduğu bildirildi. Ankette, Amerikalı yetkililerin ’müttefik ve İslam’la demokrasinin bir arada yaşayabildiği örnek ülke’ olarak gösterdiği Türkiye’de, ABD’nin ’teröre karşı savaş’ını destekleyenlerin oranının ise bir yılda yüzde 37’den yüzde 17’ seviyesine gerilediği kaydedildi. 
     
     PKK SALDIRILARINDA ARTIŞIN NEDENİ IRAK SAVAŞI 
     ABD ve Türkiye arasında Irak savaşının başlangıcında yaşanan tezkere krizinin de hatırlatıldığı anket sonuçlarında, Türk halkının, son dönemde PKK Kongra-Gel militanlarının saldırılarında yaşanan artışı Irak savaşına bağladığı ifade edildi. 
     Başbakan Recep Tayyip Erdoğan’ın ABD ziyareti öncesinde yapılan anket ayrıca, Türklerin önemli kısmının, Türkiye’nin çıkarlarının ABD tarafından dikkate alınmadığını düşündüğünü de ortaya koydu. Ankete göre Türklerin yüzde 77’si ABD dış politikasının diğer ülkeleri önemsemediğini düşünürken, yüzde 8’lik kısmı Bush’a güven duyduğunu dile getirdi. 
     Katılımcı Türklerin yüzde 81’i ’ABD’nin askeri gücüne bir rakip çıkmasının iyi olacağını’ düşünürken, yüzde 65’i ABD’nin gelecekte Türkiye için askeri tehdit oluşturmasından endişe duyduklarını dile getirdi. 
     
</TEXT>
</DOC>
