<DOC>
<DOCNO> 382069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonyas14.html </URL>
<DATE> 2005/09/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Çocuklarda bel ağrısı kan kanseri belirtisi olabilir... 
</HEADLINE>
<TEXT>

     Adnan Menderes Üniversitesi ADÜ 
     Ortopedi ve Travmatoloji Anabilim Dalı Öğretim Üyesi Doç. Dr. Emre Çullu, "Bel ağrılarının çocuklarda seyrek görüldüğünü ve sorunun kolay çözüldüğünü vurgulasak da kan kanseri belirtisi olabilir" dedi. 
     Doç. Dr. Çullu, AA muhabirine yaptığı açıklamada, erişkinlerde sıklıkla sorun olan bel ağrılarının, çocuklarda ve gençlerde seyrek olarak görüldüğünü, yine erişkinlerde nedenini saptamak güç olsa da çocuklarda bel ağrısının nedenini ortaya çıkarmanın iyi bir muayene ile mümkün olabildiğini söyledi. 
     Yapılan bir sportif etkinlikten sonra başlayan ağrının, kas zorlanması veya aşırı kullanımdan oluştuğunu belirten Doç. Dr. Çullu, bu tip hastalıklarda kısa süreli istirahatlar ve spora ara vermenin yeterli olacağını işaret etti. 
     Doç. Dr. Çullu şöyle konuştu 
     "Benzer ağrının aylarca sürmesi, bel kemiğindeki ayrılmaları ve kopmaları düşündürmelidir. Her ne kadar bel ağrılarının çocuklarda seyrek görüldüğünü ve sorunun kolay çözüldüğünü vurgulasak da kan kanseri belirtisi olabilir. Çocuk ve gençlerde bel ve karın ağrısı, halsizlik, ateş, zayıflama ve topallamaya neden olur. Bazı özel mikroplarca oluşturulan değişik omurga iltihapları, daha sinsi olarak ilerleyebilir. Ülkemizde halen bulunan tüberküloz mikrobu ile oluşmuş omurga iltihapları görülebilmektedir. Bu hastalığın bulguları daha sakin ve sinsi seyirli olabilmektedir." Bel ve sırttaki eğriliklerin çocuklarda gelişen omurga eğrilikleri nedeniyle genellikle ağrı yapmadığının altını çizen Doç. Dr. Çullu, bu eğriliklerin sadece dörtte birinin ağrıya neden olduğunu söyledi. 
     Küçük yaşta beli zorlayan egzersizlerin bel kayması olasılığını arttırdığını bildiren Doç. Dr. Çullu, bel kaymasının da ciddi bir sağlık problemi olduğunu vurguladı. 
     Doç. Dr. Çullu, sözlerini şöyle sürdürdü 
     "Birçok hastalık, çocuk ve gençlerde bel ağrısına neden olabilir. 
     Bu nedenlerin bazıları eğer tanı konulamazsa kişiyi zor durumlara sokabilir. İyi bir muayene ve laboratuar araştırması ile bel ağrısına neden olan hastalıkların çoğunun tanısı konulabilir." 
     
</TEXT>
</DOC>
