<DOC>
<DOCNO> 362934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/axspo01.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahvelerden güvenlikçi toplanıyor 
</HEADLINE>
<TEXT>


Emniyet müfettişleri tarafından hazırlanan raporda, spor kulüplerinden adam başı 80-100 YTL para alan Özel Güvenlik Şirketleri'nin, kahvelerden 20 YTL'ye eğitimsiz elemanlar tutarak maçlarda görevlendirdiği belirtildi 

FUTBOL MAFYAYA TESLİM 3 - TOLGA ŞARDAN 


Spor Müsakalarında Şiddet Hareketleri başlıklı araştırma raporunu hazırlayan üç polis başmüfettişi, futbol karşılaşmalarındaki özel güvenlik uygulamasının yarattığı rahatsızlığı da gözler önüne serdi. 
Kahvelerden toplanan kişilerin özel güvenlik görevlisi yapıldığını belirleyen müfettişler, şiddetin önlenmesi için Türkiye Futbol Federasyonu'nca konulan kuralların yine Federasyon Başkanı Levent Bıçakcı tarafından ihlal edilmesini eleştirdi. 
Türkiye'de ilk kez konuya ilişkin kapsamlı resmi bir rapor hazırlayan müfettişler şu saptamalarda bulundular 
Kanun çıkmadan önce, kahvede oturan herhangi bir kimsenin özel güvenlik şirketi tarafından genellikle 20 YTL ücret karşılığında özel güvenlik görevlisi olarak tutularak maçlarda görevlendirildiği anlaşılmaktadır. Böylece bugüne kadar yapacağı görevin bilincinde olmayan niteliksiz kişilerin spor karşılaşmalarında görev alabildiği görülmektedir. Aslında bir özel güvenlik görevlisinin spor kulübüne maliyeti her müsabaka için 80 - 100 YTL. civarındadır. Ancak kulüpten alınan ücretin pek az bir kısmı güvenlik görevlisi olarak hizmet veren şahsa ödenmektedir. Düşük ücretle niteliksiz ve eğitimsiz personel çalıştırılması bugüne kadar özel güvenlik görevlilerinden beklenen faydanın sağlanamamasına neden olmuştur. Bu nedenle yeni çıkan kanun uyarınca eğitilmiş lise mezunu özel güvenlik görevlilerinin daha faydalı olacağı anlaşılmaktadır. 27.02.2005'te Beşiktaş - Sakaryaspor karşılaşmasında meydana gelen olaylarda kahveden düşük ücretle toplanan ilkokul mezunu özel güvenlik görevlilerinin olayları önlemekten çok olayların büyümesine ve yeni olaylar çıkarmaya neden oldukları görülmüştür. Bütün televizyon kanallarında gösterilen futbolcu Serdar Kurt'a kafa atan özel güvenlik görevlisi Hasan Köselici'nin ilkokul mezunu olduğu, 5188 sayılı kanunun özel güvenlik görevlilerinde aradığı tahsil şartına haiz olmadığı ve bizzat kendisinin olaya sebep olduğu anlaşılmış ve adli mercilerce tutuklanmıştır. Uygulama kapsamında özel güvenlik şirketlerinin bir araya gelerek "özel güvenlik havuzu" oluşturması ve personele eğitim vermesi yerinde olacaktır. 

Bıçakcı'ya eleştiri 

Polis başmüfettişleri, Futbol Federasyonu Başkanı Levent Bıçakcı'yı da isim vermeden eleştirdi. Merdiven boşluklarının dolu olması nedeniyle geç başlatılan Galatasaray - Fenerbahçe maçını değerlendiren müfettişler, federasyon gözlemcisinin verdiği raporu delil olarak kullandı. 
Müfettişler, gözlemcinin, "Merdiven boşluklarının genişlemediğinin görülmesi üzerine müsabakanın başlama saati ertelendi. Gecikmenin 12. dakikasında hava koşulları, sporcu sağlığı ve seyirci infiali gözönüne alınarak TFF Başkanı Levent Bıçakcı'nın onayını alarak müsabakanın başlamasına müsaade ettim" şeklindeki raporu nedeniyle şu değerlendirmeleri yaptı 
Gözlemci raporuna göre merdiven boşluklarında biriken seyirci kalabalığının boşaltılması konusunda özel güvenlik görevlilerinin çabaları yetersiz kalmış, güvenlik amirinden polislerin müdahalesi talep edilmiş, polis müdahalesine rağmen merdiven boşlukları talimatlar doğrultusunda tamamen boşaltılamamış, kısmen meydana getirilen bir aralık üzerine maçta hazır bulunan Futbol Federasyonu Başkanı'nın sözlü talimatıyla karşılaşmanın oynatıldığı anlaşılmıştır. Bu gözlemci raporu da göstermektedir ki talimatlar ve spor güvenlik kurullarınca alınan kararlar, bu kararların alınmasından ve uygulanmasından sorumlu mevkide olanlar tarafından bile ihlal edilmekte veya bu ihlaller sorumlu mevkilerdekilerin gözü önünde yapılabilmektedir. Gözlemci raporu, en sorumlu mevkide bulunan ve kuralların uygulanmasından sorumlu olanların dahi kuralları hafife aldığını "bir defa ihlal etmekle bir şey olmaz" zihniyetiyle hareket ederek kuralları ihlal ettiklerini göstermektedir. 

YARIN Şiddette medyanın rolü 


</TEXT>
</DOC>
