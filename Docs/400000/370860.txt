<DOC>
<DOCNO> 370860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun30.html </URL>
<DATE> 2005/08/18/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Pakistan, Taliban'ın sözcüsünü tutukladı... 
</HEADLINE>
<TEXT>

     Pakistan, Taliban örgütünün sözcüsü Üstad Muhammed Yasir'i tutukladığını bildirdi. 
     İçişleri Bakanı Aftab Ahmed Han Şerpo, Pakistan'ın kuzeybatısında Afganistan sınırında yakalanan Yasir'in sorgusunun devam ettiğini söyledi. 
     Birkaç gün önce Mardan kentinde yakalanan Yasir'in geçen yıl Taliban'ın baş sözcülüğüne getirildiği bildiriliyor. 
     Şerpo, istihbarat görevlilerinin bu hafta ABD'nin Pakistan'a iade ettiği 47 yaşındaki vaiz Muhammed Adil Han ile 19 yaşındaki oğlu Muhammed Hasan Adil'i de sorguladığını ifade etti. 
     ABD ve Afganistan yönetimi, küresel teröre karşı mücadele sözü veren Pakistan'ın kendi topraklarındaki Taliban üyeleriyle mücadelede başarısız olduğunu ileri sürüyor. 
     
</TEXT>
</DOC>
