<DOC>
<DOCNO> 383174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sontur03.html </URL>
<DATE> 2005/10/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Danıştay, ideolojik faaliyeti fuhuştan tehlikeli buldu... 
</HEADLINE>
<TEXT>

     Polis Okulu’nun, bir öğrencisini, annesi gizli fuhuştan fişlendiği gerekçesiyle okuldan attığı ortaya çıktı. Danıştay, söz konusu işlemi iptal etti. Danıştay, öğrencinin ya da bir yakının Anayasada sayılan Cumhuriyetin temel niteliklerine karşı yönlenmiş faaliyetlerle, yasadışı ideolojik faaliyetler, anarşi ve terör fiilleri ve bu fiilleri destekler nitelikteki eylemlerde bulunması halinde okula alınamayacağını kaydetti. 
     Polis Okulu’nun, bir öğrencisini, annesi 1966’da gizli fuhuştan fişlendiği gerekçesiyle okuldan attığı ortaya çıktı. Şaşırtan işlem yargıdan döndü. 
     
     1966 YILINDA GİZLİ FUHUŞ FİŞLEMESİ 
     Öğrencinin annesi 1966 yılında 15 yaşındayken gizli fuhuştan gözaltına alındı ve fişlendi. 1969 yılında ise 18 yaşındayken, öğrencinin babası ile tanıştı ve imam nikahlı olarak yaşamaya başladı. Bu evlilikten üç çocuk dünyaya getiren anne, 2000 yılında ise imam nikahlı kocasıyla resmi nikah yaptı. 
     
     OKULDAN ATILDI 
     Daha sonra öğrenci Polis Okulları sınavını kazandı. Ancak, güvenlik soruşturması kapsamında annesi hakkında 1966 yılında gizli fuhuşla ilgili kayıtlar ortaya çıktı. Bunun üzerine, öğrenci okuldan çıkarıldı. 
     
     İDARE MAHKEMESİ İŞLEMİ UYGUN BULDU 
     İşlemin iptali için Ankara 3’üncü İdare Mahkemesi’ne başvurdu. Mahkeme, davayı reddetti. Öğrencinin, kararı temyiz etmesi üzerine, dosya Danıştay’a taşındı. 
     
     DANIŞTAY’DAN DÖNDÜ 
     Danıştay 8’inci Dairesi, kararında, polis okulları öğrenci adaylarında aranan nitelikleri düzenleyen Polis Okulları Yönetmeliği’nin 8 m maddesinde adayın kendisi, annesi, babası, kardeşleri ve eşi hakkında yapılabilecek soruşturmada Emniyet Teşkilatına girmesine engel bir hali bulunmaması gerektiği kuralına yer verildiğine dikkat çekildi. Kararda, bu düzenlemeye göre, polis olmak isteyenler ve sayılan yakınlarının da adayın Emniyet Teşkilatına girmesine "engel halin" varlığının araştırılacağına ilişkin kuralla idareye aday seçiminde geniş takdir yetkisi tanındığına dikkat çekildi. 
     "Engel hal"in "kamu güvenlik ve esenliğini yakından tehdit eden nitelikte bulunması ya da Anayasada sayılan Cumhuriyetin temel niteliklerine karşı yönlenmiş faaliyetlerle, yasadışı ideolojik faaliyetler, anarşi ve terör fiilleri ve bu fiilleri destekler nitelikte olması" şeklinde tanımlandığı kararda, "Bu ilkeler dışında yapılacak her türlü niteleme hukuki olmaktan ziyade, adayın suça yatkınlığını ölçen sosyal-psikolojik değerlendirmelerdir ki bu tür yaklaşımlarla anayasal bir hakkın kısıtlanması açıkça hukuka aykırıdır" denildi. 
     Kararda, bu nedenle, öğrencinin annesinin gizli fuhuş suçundan fişlenmesi nedeniyle, öğrencinin okulla ilişiğinin kesilmesinde hukuka ve hakkaniyete uygunluk bulunmadığı ifade edildi. 

ANKA 
     
</TEXT>
</DOC>
