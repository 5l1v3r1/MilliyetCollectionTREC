<DOC>
<DOCNO> 350405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo19.html </URL>
<DATE> 2005/06/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Serhat Akın'dan Fenerbahçe'ye veda... 
</HEADLINE>
<TEXT>

     Fenerbahçe’de kalıp kalmayacağı konusu yılan hikayesine dönen Serhat Akın, Belçika’nın RSC Anderlecht takımına gideceğini açıkladı. 
     Milli futbolcu, kendisine ait olan, "www.serhatakin9.com" internet sitesine yaptığı açıklamada, içinde bulunduğu durumu sözcüklere dökmenin zor olduğunu belirtirken, yeni sezonda RSC Anderlecht takımının formasını giyeceğini söyledi. 
     Genç yaşına karşın 6 yıl gururla Fenerbahçe foramsını giydiğini anlatan Serhat, "Artık varımı yoğumu tıpkı Fenerbahçe’de olduğu gibi Anderlecht’de otaya koyacağım. Umarım Türkiye’de kariyerime eklediğim şampiyonlukların benzerlerini Avrupa’da da yaşarım" dedi. 
     
     "AZİZ YILDIRIM’I BABA GİBİ HATIRLAYACAĞIM" 

     Açıklamasında Fenerbahçe taraftarlarına seslenen Serhat, "Hiç şüphesiz takım arkadaşlarımın, teknik adamlarımızın, idari adamlarımızın ve yöneticilerimizin, üzerimde büyük emeği ve hakkı var. 
     Ancak hepsinden önemlisi taraftarlarımızın emeği ve hakkı. Ne yaparsam yapayım büyük Fenerbahçe taraftarlarının hakkını ödeyemem" derken, kulüp başkanı Aziz Yıldırım’ı ise bir ’baba’ gibi hatırlayacağını ifade ederek, "Onun benim yaşamımdaki yeri bambaşkaydı. Bir derdimizde bir sıkıntımızda o hep bizim yanımızdaydı. Bize hep sahip çıktı. Beni karmaşık duygulardan kurtarıp, futbola tekrar döndüren insan oldu" diye konuştu. 
     
</TEXT>
</DOC>
