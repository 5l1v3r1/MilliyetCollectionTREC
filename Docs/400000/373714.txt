<DOC>
<DOCNO> 373714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/yazar/pulur.html </URL>
<DATE> 2005/08/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Günün Tarihi... 
</HEADLINE>
<TEXT>


BİR dönemin, sadece siyasi tarihi yazılmaz... 
Demirel gitti, Özal geldi, Özal gitti, Mesut Yılmaz geldi, Erbakan gitti, Tansu Çiller geldi, Ecevit gitti, Tayyip Erdoğan geldi... 
Bu kadar basit. 
Yaz isimleri doldur altını, takım taklavatlarını da ekle, bir iki olayın "28 Şubat" gibi, "Çankaya'daki Anayasa kitabı" krizi gibi, "Banka hortumcuları" gibi, işte size siyasi tarih... 

OYSA bu ülkenin insanlarının günlük yaşam tarihi çok daha renkli... 
Üst katta bunlar olurken, alt katta neler oluyor 
Bir ara rahmetli Kani Ekşioğlu'nun "Yasa Dergisi"ndeki Yargıtay Kararlarını örnek verir, toplumbilimciler bugünleri değerlendirmek, yargıya varmak için, bu kararları okumalıdır derdik... 
Geçen gün sadece bir gazete sayfası, tarihçilere, toplumbilimcilere önemli ipuçları veriyordu. x 

ADANA'da bir eve hırsız giriyor, polis geliyor, camdan içerideki hırsızı görüyor, lakin içeri giremiyor, polisler gidiyor, mahalleli 155'i yıkıyor polis yine geliyor, hırsız içeriden çıkmıyor, polis taş atarak hırsızı dışarı çıkartıp yakalamak istiyor, hırsız atılan taşları polise iade ediyor, dalgasını geçiyor... 
Diyeceksiniz ki 
"Bu ne biçim polis, eve girse ya " 
Yaaa, sahibinin izni olmadan eve girsin de başı belaya mı girsin 
Yeni kanun böyle 
Diyeceksiniz ki, "Savcıdan izin alsaydı " 

OLUR, o da denendi, polisin önünden kaçan otomobil hırsızı, bir akrabasının evine sığındı, polis eve girmek için savcıdan izin istedi, üç saat sonra izin geldi, polis izin belgesini ev sahibine tebliğ ettiği zaman hırsız çoktan kaçmıştı... 

BİR haber daha... 
Mutlu akülerinin patronundan 2 milyon dolar istediler, fidye çetesinde istihbaratçı bir subay da var. 

TAM altında bir haber... 
Kartal'daki Hesna Gündeş İlköğretim Okulu'nun bilgisayarı, faksı, fotokopi makinesi çalındı, zanlılardan üçünün okuldan geçen yıl mezun oldukları öğrenildi... 

YA üst rütbeli bir polis şefinin Rus kadınlarla yaptığı alemin CD kayıtlarının, alt rütbeli polis tarafından Emniyet Müdürü'ne sunuluşu... 
Bazıları diyecek ki 
"Ayıp, polis kendi müdürünün alemini çeker mi " 
Peki üst rütbeli emniyetçi böyle alemler yapar mı 

BURASI hukuk devleti olmasa "Oh olsun " dedirten bir haber... 
Emeklinin, bankadan aldığı aylığını çalan kapkaççıya halk meydan dayağı attı, polisler yetişmese linç ediliyordu. 

ÜÇ aylık hamile kadın evinin balkonunda otururken, bir arabadan açılan rasgele ateşle yaralandı, belden aşağısı felç oldu. 
Ankara'da işten çıkarılan bir şoför, belediye otobüsünü kaçırdı. 

BUYURUN işte size "Günün tarihi".... 
Araştırma yapıp değerlendirmek size kalmış... 
"Türk toplumu o tarihlerde cinnet geçiriyordu " diye de başlayabilirsiniz. 
- 
x Milliyet, s. 5 25.08.2005 



</TEXT>
</DOC>
