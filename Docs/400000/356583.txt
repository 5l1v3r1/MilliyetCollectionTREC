<DOC>
<DOCNO> 356583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko02.html </URL>
<DATE> 2005/06/29/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Borsada gözler AB Komisyonu'nda 
</HEADLINE>
<TEXT>

     Petrol fiyatlarındaki hareketlerden tedirgin olan ve Avrupa Birliği ile sürecin yakından izlendiği borsada dün tepki alımları etkili oldu. 
     Özellikle petrol fiyatlarında bir miktar gerileme yaşanması ve Avrupa borsalarındaki yükseliş İMKB'de de hissedilirken, bugün piyasada şu gündem başlıklarının etkili olması bekleniyor 
     
     ABD Merkez Bankası toplantısı 
     AB Komisyonu'nun açıklayacağı ve Türkiye ile AB arasında yol haritası niteliğinde olan Çerçevesi Belgesi Petrol fiyatları. 
     Uluslararası piyasalar. 
     Özelleştirme süreci. 
     Bankacılık ve sosyal güvenlik tasarılarının Meclis'teki maratonu. 
     
     Gözler AB'de 
     Bugün özellikle AB tarafından gelecek haberlerin etkili olması bekleniyor. 
     Uzmanlar, AB Komisyonu'nun açıklayacağı ve Türkiye ile AB arasında yol haritası niteliğinde olan Çerçeve Belgesi'ne 'Türkiye'nin Kıbrıs Rum kesimi de dahil olmak üzere AB ülkeleriyle ilişkilerini normalleştirmesi' ibaresinin eklenmesinin piyasada biraz sıkıntı yaratabileceğine işaret ediyorlar. 
     AB'nin Türkiye ile 3 ekimde başlayacak müzakerelerin nasıl yürütüleceğine ilişkin teknik bir yol haritası olan Çerçeve Belgesi, yürütme organı AB Komisyonu tarafından onaylanarak AB Konseyi'ne sunulacak. 
     
     ABD borsalarında yükseliş 
     AB'den gelecek haberlerin yanında petrol piyasası ve uluslararası piyasalardaki hareketlerin de izlendiği borsada dün ABD borsalarında yaşanan yükselişin ise olumlu algılanabileceği kaydediliyor. 
     ABD'de borsanın temel göstergesi Dow Jones 115 puan artışla 10 bin 405 puandan kapanırken, teknoloji endeksi Nasdaq 25 puan yükselişle 2 bin 70 puana çıktı. 
     
</TEXT>
</DOC>
