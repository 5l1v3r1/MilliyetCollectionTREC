<DOC>
<DOCNO> 361186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonyas12.html </URL>
<DATE> 2005/07/14/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
ABD'de binlerce pelikanın ölümü araştırılıyor... 
</HEADLINE>
<TEXT>

     ABD yetkilileri, Kuzey Dakota Eyaleti’ndeki vahşi hayat barınma alanında binlerce beyaz pelikan yavrusunun ölümünün nedenini araştırıyor. 
     Geçen yıl binlerce yetişkin pelikanın aynı bölgeyi bir anda terkettiğini belirten uzmanlar bu seneki ölümlerin ardındaki nedeni bulmaya çalışıyor. Chase Gölü Ulusal Vahşi Hayat Barınma Alanı sözcüsü Ken Torkelson, son iki ay içinde en az 8 bin yavru kuşun öldüğünü belirterek, "Geçen yıl ilk olarak yetişkin kuşlar gitmişti. Bu yıl ise yavru kuşlar öldüğü için yetişkinlerin burada kalmak için bir sebebi kalmadı" dedi. 
     ABD Jeolojik Araştırma Merkezi biyologlarından Marsha Sovada ise, toplu pelikan ölümlerine kuvvetli fırtınalar ya da salgın hastalığın sebep olmuş olabileceğini belirtti. 
     Montana ve Güney Dakota’da da çok sayıda pelikan yavrusu öldüğü haberini aldıklarını belirten Sovada, bu bölgelerdeki kuş ölümlerinin sebebinin Batı Nil virüsü olduğunu savundu. 
     Yaklaşık 25 yıl yaşayan ve Kuzey Amerika’daki en büyük kuş türlerinden biri olan beyaz pelikan, yılda bir kere yavru veriyor ve erkek ile dişi kuş sıra ile yavruya bakıyorlar. 
     
</TEXT>
</DOC>
