<DOC>
<DOCNO> 390701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonsiy07.html </URL>
<DATE> 2005/10/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Elkatmış Bakanı 20 Ekim'de sorguladık 
</HEADLINE>
<TEXT>

     TBMM İnsan Haklarını İnceleme Komisyonu Başkanı Mehmet Elkatmış, Malatya’daki yuva rezaletinin görüntüleri yayınlanmadan önce Devlet Bakanı Nimet Çubukçu’yu Komisyon’a çağırıp iki saat sorguladıklarını bildirdi. CHP Aydın Milletvekili Özlem Çerçioğlu ise "Bakan bize ’Anadolu’daki yurtlar çok daha iyi’ dedi" şeklinde konuştu. Çerçioğlu, Yuvayı görünce kanımız dondu, sanki toplama kampıydı. 
     Mehmet Elkatmış, insan hakları komisyonu üyeleri Ahmet Yılmazkaya CHP Gaziantep ve Mücahit Daloğlu AKP Erzurum ile birlikte Malatya’da incelemelerde bulundu. 
     Malatya Valisi Osman Derya Kadıoğlu’nu ziyaret eden ve gazetecilerin sorularını yanıtlayan Elkatmış, yuva ve benzeri kurumlardaki şikayetler konusunda Bakan Nimet Çubukçu’yu 20 Ekim’de Meclis’te Komisyon’a çağırarak dinlediklerini bildirdi. Elkatmış, "Bu olay meydana gelmeden önce Sayın Bakanı komisyonumuza davet ettik ve bu konuları aktardık. 20 Ekim’de Sayın Bakanı iki saat sorguladık. Hemen akabinde bu olay ortaya çıktı. Göreve geldiğimiz günden beri elbirliği ile bu olumsuzlukların üzerine gittik" ddei. 
     Malatya’daki incelemeleri konusunda ise Elkatmış, "Yetkililerle olayın sebeplerini ve benzer olayların artık yaşanmaması için alınacak önlemleri görüşeceğiz, bu konuda komisyonumuz son derece hassastır, zaten daha önce bir çalışma grubu oluşturmuştuk" dedi. Elkatmış, çalışmalarının sonuçlarını kamuoyuna duyuracaklarını bildirdi. 
     
     "ANADOLU’DAKİ YUVALAR DAHA İYİ" İDDİASI 

     Bu arada CHP’nin Malatya heyetinde yer alan Aydın Milletvekili ve TBMM İnsan Haklarını İnceleme Komisyonu Üyesi Özlem Çerçioğlu, Bakan Çubukçu’ya yönelik eleştirilerini sürdürdü. Çerçioğlu, bu olay öncesinde de benzer şikayetlerle karşılaştıklarını ve durumu Bakan Çubukçu’ya aktardıklarını bildirdi. 
     Anadolu’da bulunan pek çok yurtta bu tür işkence olayları yaşandığı yönünde Çubukçu’yu uyardıklarını anlatan Çerçioğlu, "Kendisi ise Anadolu’daki yurtların çok daha iyi olduğunu ifade etti" dedi. Çerçioğlu, olayın ortaya çıkmasının ardından 4-5 gün geçmesine karşın Çubukçu’nun hala Malatya’ya 
     gitmediğini ve olaya el koymadığını anımsattı. 
     
     TOPLAMA KAMPI GİBİ 

     Özlem Çerçioğlu, Malatya Çocuk Yuvası’nda yaptıkları incelemelerde fiziki şartların yeterli olmadığı, bakıcı annelerin eğitimsiz oldukları tespitini yaptıklarını belirtirken, bakıcı annelerin bir kadrolaşma sonucu bu göreve getirildiklerini söyledi. Çerçioğlu, "Oradaki fizik şartları görünce kanımız dondu, vahşetti. Sanki bir toplama kampı gibi" diye konuştu. 
     
</TEXT>
</DOC>
