<DOC>
<DOCNO> 388698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/guncel/axgun02.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
En büyük yardım Türkiye'den 
</HEADLINE>
<TEXT>


Türkiye'nin Pakistan'a yapacağı yardımın 100 milyon dolarının nakit, 50 milyon dolarlık bölümünün de çeşitli malzemeler olacağı açıklandı 

DIŞ HABERLER SERVİSİ 

Pakistan'da deprem bölgesinde incelemelerde bulunan Başbakan Recep Tayyip Erdoğan, 150 milyon dolar yardım sözü verdi. Deprem bölgesine giden ilk yabancı başbakan olan Erdoğan'ın yardımı, bir ülke tarafından Pakistan'a verilen en büyük yardım sözü olarak kayıtlara geçti. 

'Her şeyi yapacağız' 
Birleşmiş Milletler, on binlerce kişinin ölümüne milyonlarca kişinin de yaralanmasına neden olan depremin ardından dünyanın yaptığı yardımların çok az olduğu uyarısında bulunmuş ve daha fazla yardım yapılması gerektiğini vurgulamıştı. 
Pakistan Başbakanlık Sözcüsü Cavid Malik, Türkiye'nin yapacağı yardımın 100 milyon dolarının nakit, 50 milyon dolarlık bölümünün de malzeme olacağını duyurdu. Türkiye'den sonra en çok yardım sözü veren ülke 131 milyon dolarla Suudi Arabistan. 
Erdoğan, dün depremin en çok yıkıma neden olduğu Pakistan yönetimindeki Azad Keşmir'in başkenti Muzafferabad'da incelemelerde bulundu. Acı manzaraya helikopterle uçarken tanık olan Erdoğan daha sonra Türklerin kurduğu 50 yatak kapasiteli sahra hastanesinde yaralıları ziyaret etti. Erdoğan yaptığı açıklamada "Sizinle işbirliği yapmaya, zor günlerde size yardım etmeye geldik. Pakistan ile dostluğumuzla gurur duyuyoruz. Mümkün olan her şeyi yapacağız" dedi. 
Ardından başkent İslamabad'a dönen Erdoğan, Pakistan Devlet Başkanı Pervez Müşerref tarafından kabul edildi. İki lider hurma ve suyla oruç açtı. 

KKTC uçağı destek için Pakistan'da 

SEFA KARAHASAN İslamabad 
KKTC'den Pakistan'daki depremzedeler için 10 ton yardım malzemesi taşıyan Kıbrıs Türk Hava Yolları'na KTHY ait uçak, dün, Ercan - Ankara - İran rotasını izleyerek İslamabad'a indi. KKTC Başbakan Yardımcısı ve Dışişleri Bakanı Serdar Denktaş da aynı uçakla İslamabad'a geldi. Havaalanında Pakistan Dışişleri Bakanlığı yetkililerinin karşıladığı Denktaş, Pakistan Dışişleri Bakanı Hurşit Mahmut Kasuri ile yarım saatlik bir görüşme yaptı. 

Geçmiş olsun dilekleri 
Denktaş, Kasuri'ye Kıbrıs Türk halkının Pakistan halkına geçmiş olsun dileklerini iletti. Kasuri de desteğin, kendilerini çok duygulandırdığını vurgulayarak, "Teşekkür ederiz" dedi. Serdar Denktaş'ın Pakistanlı yetkililere teslim ettiği 10 tonluk yardım malzemesinin içinde 1000 battaniye, 400 çadır ve 18 koli tıbbi malzeme bulunuyor. İslamabad Havaalanı'nda KKTC pasaportlarına Pakistan'a giriş damgası da vuruldu. Dün Türkiye saatiyle 15.30'da İslamabad'dan ayrılan KTHY uçağı, doğrudan Ercan'a döndü. 

İş Bankası'ndan vefa 

EKONOMİ SERVİSİ 
İş Bankası ve iştirakleri, Pakistan depremzedeleri için 1 milyon 750 bin YTL'lik yardım yaptı. Yapılan açıklamada, banka ve çalışanlarının da Pakistan halkına desteği görev bildiği vurgulandı. Tarihçi Cemal Kutay'a göre, milli mücadelede "Hint Müslümanları" topladıkları 500 bin liranın 250 binini Türk ordusuna, 250 binini de Mustafa Kemal'in şahsına göndermişlerdi. Mustafa Kemal parayı İş Bankası'na kuruluş sermayesi olarak vermişti. 

Koç'tan 1.5 milyon dolar 

İSTANBUL AA 
Pakistan'daki depremzedeler için Koç Holding, çalışanları, Koçbank ve Vehbi Koç Vakfı tarafından 1.412 milyon dolar yardım toplandı. Açıklamada, Koç Holding Üst Yöneticisi CEO Bülend Özaydınlı tarafından tüm Koç topluluğu çalışanlarına mesajla duyurulan ve çalışanlar tarafından yatırılacak her 1 YTL karşılığında Koç Holding olarak 10 YTL yatırılmasını hedef alan kampanyaya çalışanlar büyük ilgi gösterdi. 


</TEXT>
</DOC>
