<DOC>
<DOCNO> 390620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/spor/spo03.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mücevher Riva 
</HEADLINE>
<TEXT>


Galatasaray'ın tapulu malı olan Riva'daki 1 milyon 175 bin metrekarelik arazinin değeri kulübün borçlarını kapatacak duruma geldi. Arsanın kat karşılığı olarak satılması halinde kasaya en az 120 milyon dolar girecek 

TEBERNÜŞ KİREÇCİ 


İstanbul'a yapılacak 3. köprü ile Karadeniz otobanı, Galatasaray'ın başına talih kuşu konduracak. Büyükşehir Belediye Başkanı Kadir Topbaş'ın 3. köprünün Sarıyer ile Beykoz arasına yapılacağını açıklaması Riva'da 1 milyon 175 bin metrekare arsası bulunan sarı - kırmızılı kulübü mest edecek. 
Riva'nın en güzel arazisi olarak gösterilen alana bugünkü imar düzenlemesine göre toplam 235 bin metrekare inşaat alanlı villalar yapılması planlanıyor. Bir başka deyişle araziye ortalama 235 metrekarelik bin adet villa inşaa edilebilecek. 

Şirketler beklemede 
Bugünkü fiyatlarla villaların tanesinin en az 300 bin dolardan satılacağı hesaplanıyor. Galatasaray bu arsayı müteahhit firmayla anlaşma yaparsa en az yüzde 40, en fazla yüzde 50'lik pay alacak. Böylece 300 milyon dolarlık toplam satış bedeli üzerinden kulübün kasasına 120 ile 150 milyon dolar arasında para girmesi mümkün olacak. Bu para bugünkü rakamlar üzerinden Galatasaray'ın borcuna denk geliyor. 
Bölgede arazileri bulunan Alarko Gayrimenkul Yatırım Ortaklığı ile Yapı Kredi Koray yakında inşaat çalışmalarına başlayacak. İki şirketin bölgeyi hareketlendirmesi sarı - kırmızılı kulübün de işine yarayacak. 
Karadeniz Otobanı'nın, İstanbul sınırlarındaki kısmının büyük bir olasılıkla Riva arazisinin yaklaşık 1 kilometre güneyinden geçecek olması da Galatasaray'ın iştahını kabartıyor. Otobanın, buradan geçmesi arazinin değerini biraz daha artıracak. 

Altın gibi değerli 

Sarı - kırmızılı kulübün uzun yıllardır üzerinde hiçbir proje üretemediği Riva arazisi, son gelişmelerle büyük değer kazandı. 3. köprünün bu arazinin yakınına yapılacak olması Rİva'nın değerini katlayacak. Karadeniz otobanı da arazinin 1 kilometre yakınından geçerse, Riva'nın değeri biraz daha yükselecek. Bu da Galatasaray'ın yüzünü güldürecek. 

Elveda Kolombiya 

Cim Bom'un Kolombiyalı kalecisi Mondragon, milli takımı bıraktığını açıkladı. Sarı-kırmızılı eldiven, "2006 Almanya'da yokuz. Bu nedenle artık köşeme çekilme zamanı geldi" dedi 

MEHMET ÇİFTÇİ DHA 

Mondragon uzun yıllar başarıyla formasını giydiği Kolombiya Milli Takımı'na veda etti. Ülkesinde yayımlanan Futbolrede gazetesine açıklama yapan 34 yaşındaki tecrübeli kaleci, bundan sonra milli takımda görev almayacağını belirterek tüm enerjisini Galatasaray için harcayacağını açıkladı. 
Tam 13 yıldır giydiği milli takım formasıyla, 2 Dünya Kupası gördüğünü ifade eden Mondragon, eldivenlerini bırakma zamanı geldiğini kaydetti. 
Bu kararı almasında Kolombiya'nın, 2006 Dünya Kupası'na katılma hakkını kaçırmasının da etkili olduğunu vurgulayan deneyimli file bekçisi, "Tek düşüncem Almanya'da olmaktı ama yokuz. Öyleyse köşeme çekilmemin zamanı geldi" ifadesini kullandı. 
Kolombiya'da son zamanlarda yedek kalan Mondragon'un milli takımı bırakması Beşiktaş'ta görev yapan vatandaşı Oscar Cordoba'ya yaradı. Böylece, Kolombiya'nın 1 numaralı kalecisi olan Cordoba'nın takımdaki yeri biraz daha sağlamlaştı. 

Hasan'a 3 maç ceza 

Profesyonel Futbol Disiplin Kurulu, Hasan Şaş'a Denizlispor maçında hakem Selçuk Dereli'ye hakaret ettiği gerekçesiyle üç maç ceza verdi. PFDK'ya tedbirli olarak gönderildiği için Türkiye Kupası'nda forma giyemeyen yıldız futbolcu, iki maç daha görev yapamayacak. PFDK, Diyarbakırlı İlyas Kahraman'a 3, Erciyessporlu Julio Sezar'ı ise 2 maç cezalandırdı. 

Bülent'in heyecanı 

Gençlerbirliği'nde antrenör olarak görev yapan Galatasaray'ın efsane Kaptanı Bülent Korkmaz, yarın Ankara'da oynanacak maç öncesi heyecan duyduğunu söyledi. Bülent, Galatasaray'a karşı ilk kez antrenör olarak sahaya çıkacağını belirterek, "Kulüpte kimseye kırgın değilim. Geçmiş, geçmişte kaldı. 

Hakan Şükür paniği 

ERHAN TELLİ 

Türkiye Kupası'nda Mersin İdmanyurdu'nu farklı yenen Galatasaray, yarın Gençlerbirliği ile Ankara'da oynayacağı maçın hazırlıklarına başlarken, Hakan Şükür teknik heyeti korkuttu. Şut atarken ayağı çime takılan Hakan acı içinde yerde kaldı. Golcünün sol baş parmağında ve aşil tendonunda zorlama belirlendi. Doktorlar, yıldız futbolcunun yarın takımdaki yerini alacağını açıkladı. Sakatlık geçiren Yalçın çalışmayı yarıda bırakırken, uzun süredir tedavi gören Sabri çalışmalara başladı. Sakatlığı süren Ümit Karan ise Gençlerbirliği maçında da oynayamayacağı açıklandı. 


</TEXT>
</DOC>
