<DOC>
<DOCNO> 366952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun13.html </URL>
<DATE> 2005/08/04/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Şarm El Şeyh eski ışıltılı günlerini arıyor 
</HEADLINE>
<TEXT>

     Can HASASU DHA 

      ÖNÜMÜZDEKİ günlerde gerçekleştirilmesi planlanan Arap Zirvesi’ne evsahipliği yapacak olan Mısır’ın turistik Şarm El Şeyh kenti, 23 Temmuz’da en az 64 kişinin ölümüne, 200 kişinin de yaralanmasına yol açan terör saldırılarının ardından, eski canlılığından uzak günler geçiriyor. Turistik tesisler, normalde sezonun en yoğun olması gereken dönemine sadece yüzde 50’lik bir doluluk oranıyla giriyor. 
     Her yıl ağustos ayında en kalabalık dönemini yaşayan Şarm El Şeyh’in ışıltılı geceleri de yerini, patlamalarda ölenlerin anısına yakılan mumların ışığına bırakmış durumda. Mumlu eylemin nasıl başladığını kimse bilmiyor, ancak yerli yabancı tüm turistler yaktıkları mumlarla teröre tepki gösteriyor. 
     
     KİMSE TERÖRDEN KORKMASIN’ 
     Ukrayna’dan gelen Oksana isimli turist, "Ben de burada ölenler anısına bir mum yaktım. Olaylar sırasında burada değildim, ama bu güzel ülkede olanlar tüm dünyayı olduğu gibi beni de çok üzdü" dedi. Ukraynalı turist, Şarm el Şeyh’te kendini güvensiz hissetmediğini belirtti. 
     Terörün artık dünyanın her yerinde ortaya çıktığını belirten Selva Adil ise kimsenin terörden korkmaması gerektiğini söyledi. Masum kurbanların ölümüne çok üzüldüğünü belirten Adil, "Bu insanların hiçbir suçu yok. İçimdekileri tam olarak tarif edemiyorum, ama bütün bu çocuklar ve insanlar... Yapılan çok günah" dedi. 
     
     KIŞ SEZONUNU BEKLİYORLAR 
     Şarm El Şeyh’te kuyumculuk yapan Ahmet Seyit ise patlamalardan sonra turistlerin azaldığını ve işlerin kötüye gittiğini dile getirdi. Büyük çarşıdaki patlamada dükkanı kullanılmaz hale gelen Seyit, devletin verdiği maddi ve manevi destekle herşeye yeniden başlayabileceklerini kaydetti. 
     Seyit, "Biz özellikle Hüsnü Mübarek’in ziyaretine çok sevindik. Çünkü kendisi patlamanın sabahı bizi ziyaret ederek inancımızı güçlendirdi. İnşallah Şarm El Şeyh’i eski haline, hatta eskisinden de iyi bir duruma getireceğiz" şeklinde konuştu. Turizmciler, Şarm El Şeyh’i kış sezonunda eski canlılığına kavuşturmayı umuyor. 
     
</TEXT>
</DOC>
