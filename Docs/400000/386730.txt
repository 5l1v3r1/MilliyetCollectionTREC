<DOC>
<DOCNO> 386730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo28.html </URL>
<DATE> 2005/10/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fenerbahçe galibiyet serisini sürdürmek istiyor... İşte muhtemel 11 
</HEADLINE>
<TEXT>

     Turkcell Süper Ligi’nde yarın sahasında Ankaragücü’nü konuk edecek olan Fenerbahçe, galibiyet serisini sürdürmeyi amaçlıyor. 
     Sezonun ilk 2 haftasında berabere kaldıktan sonra üstüste yaptığı 6 lig maçını da kazanan sarı-lacivertliler, Ankaragücü karşısında bu seriyi 7’ye çıkarmayı hedefliyor. 
     Fenerbahçe’de, uzun süren sakatlık döneminin ardından dün ilk kez takımla çalışan Tuncay Şanlı ve sakatlığı henüz geçmeyen Zafer Biryol, yarınki maçta forma giyemeyecek. Brezilya Milli Takımı kampından bugün dönen Alex’in ise, yorgunluğu dikkate alınarak, hafta içinde Avrupa Şampiyonlar Ligi’nde FC Schalke 04 ile yapılacak maç da düşünülerek, dinlendirilebileceği öğrenildi. 
     Sarı-lacivertli takımın sahaya Volkan, Serkan, Luciano, Önder, Ümit, Appiah, Aurelio, Selçuk, Alex Mehmet , Anelka, Nobre 11’iyle çıkması bekleniyor. 
     FB Şükrü Saracoğlu Stadı’nda saat 20.00’de başlayacak ve Digitürk Lig TV’den naklen yayınlanacak maçı, hakem Erol Ersoy yönetecek. 

     
</TEXT>
</DOC>
