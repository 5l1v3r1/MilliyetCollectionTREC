<DOC>
<DOCNO> 375062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/soneko23.html </URL>
<DATE> 2005/09/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Metro Group'dan yeni yatırım... 
</HEADLINE>
<TEXT>

     Sanayi ve Ticaret Bakanı Ali Coşkun, "sıcak para diye tanımlanan uluslararası sermayenin Borsa’ya girip çıkmasını memnuniyet ve saygıyla karşılarken, yabancı sermayenin doğrudan yatırıma da yönlenmesini bekliyoruz" dedi. 
     Metro Group tarafından Ümraniye’de yapılacak M1 Meydan Alışveriş Merkezi ve Real hipermarketinin temeli, Bakan Coşkun’un da katıldığı törenle atıldı. 
     Coşkun, törende yaptığı konuşmada, dünyadaki küreselleşme ve yeniden yapılanmanın beraberinde getirdiği rekabet ortamına değindi. 
     Türkiye’nin sağlanan ekonomik ve sosyal istikrar ile güven ortamı sayesinde sanayide dış pazarlara açıldığını ve ticaretini genişleterek gelişime hızla ayak uydurduğunu vurgulayan Coşkun, yüzde 90’lar seviyesindeki sanayi mamullünün de dünya piyasalarında rekabet edebilir hale geldiğini bildirdi. 
     Coşkun, Türkiye’nin artık dünya politikalarında söz sahibi olma seviyesine geldiğini belirtirken, Metro Group Üst Yöneticisi CEO 
     Hans-Joachim Körber’in kriz yıllarında bile Türkiye hakkındaki kanaatinin olumlu olduğunu, Metro’nun sıkıntılı dönemlerde Türkiye’yi terk etmeyen önemli dost kuruluşlardan biri konumunda bulunduğunu vurguladı. Bakan Coşkun, sözlerini şöyle sürdürdü 
     ’Bir tarafta yılların, rejimin teminatı haline gelmiş olan esnaf ve sanatkarları korurken, diğer taraftan uluslararası yabancı sermayenin sadece Türkiye’de pazara ortak olmasını arzu etmiyoruz. 
     Gelen uluslararası sermayenin pazara ortak olmakla beraber doğrudan yatırımlarla önemli hareketler içine girmesini arzu ediyoruz. 
     Sıcak para diye tanımlanan uluslararası sermayenin Borsa’ya girip çıkmasını memnuniyet ve saygıyla karşılarken, yabancı sermayenin doğrudan yatırıma da yönlenmesini bekliyoruz. Artık azalan bürokrasi sayesinde yerli-yabancı yatırımcılar açısından bir fark kalmamıştır." Coşkun, Metro Group’un Türkiye’ye gelmesinin ülke açısından çok önemli olduğunu vurgulayarak, "Metro Group, Türkiye’nin tanıtımında ve uluslararası yatırımcıların güveninin artmasında önemli bir referans oldu. Metro Group’a arzu ettiğimiz şartları yerine getirdikleri, binanın statik ve mimari yapısında gösterdikleri hassasiyet ve çevreye gösterdikleri duyarlılıktan ötürü teşekkür ediyoruz" diye konuştu. 
     
     KADİR TOPBAŞ 
     İstanbul Büyükşehir Belediye Başkanı Kadir Topbaş da, günümüz ekonomisinde artık ülkelerin değil, şehirlerin yarıştığını, yatırım yapılırken hangi kentin daha rantabl ve yatırıma uygun olduğunun tespit edildiğini söyledi. 
     Topbaş, önümüzdeki 20 yılda dünyada yatırım yapılabilecek en iyi kentlerden birinin İstanbul olmasını beklediklerini dile getirerek, "temelini attığımız bu meydanı, sadece hangar gibi binalar yerine sokak ve çarşı anlayışıyla, yeşile verilen önem dolayısıyla daha da önemsiyoruz. Dünyanın gözü İstanbul’un üzerinde. İstanbul dünyanın yükselen yıldızı" şeklinde konuştu. 
     Dünyayı etkileyen 3 şehir bulunduğunu, bunların New York, Londra ve Tokyo olduğunu ifade eden Topbaş, "İstanbul’u 4. şehir olarak bu sıralamaya sokmaya çalışıyoruz. Kentin bulunduğu konum, Asya-Avrupa arasında köprü oluşu buna müsait" dedi. 
     
</TEXT>
</DOC>
