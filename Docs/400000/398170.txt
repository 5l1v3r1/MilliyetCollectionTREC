<DOC>
<DOCNO> 398170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun17.html </URL>
<DATE> 2005/11/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Denktaş Verdiği tapuyu koruyamayan devlet, devlet değildir 
</HEADLINE>
<TEXT>

     KKTC'nin 1. Cumhurbaşkanı Rauf Denktaş, KKTC'deki eski Rum mallarının belli kurallar çerçevesinde iadesini öngören yasa tasarısının meclisten geçmemesi gerektiğini belirterek, ''Verdiği tapuyu koruyamayan devlet, devlet değildir'' dedi. 
     Denktaş, bu yasa üzerinde daha fazla düşünülmesi ve çalışılması gerektiğini kaydetti. Rumların Kuzey Kıbrıs'ta bıraktığı malları hiçbir şekilde eski halinde bulamayacağının altını çizen Rauf Denktaş, ''Her şey değişmiştir. Bunları AB, İnsan Hakları Mahkemesi bilmez bunları onlara söylemek lazım'' diye konuştu. 
     Eski Cumhurbaşkanı Denktaş, gazeteci Nezire Gürkan'ın, kendisiyle yapılan röportajlardan oluşan ''Zirvedeki Yalnızlık Kulesi'' isimli kitabının dün akşamki tanıtımı sırasında yaptığı konuşmada, Türkiye'de bir gazetede yayımlanan bir haberde, ''Rum mallarının iadesiyle ilgili yasa hakkında sadece Denktaş konuşuyor'' izlenimi verildiğini belirterek, ''söylediklerinin bir kısmı alınarak ve 'İtiraz ediyor' denilerek haberin yayımlandığını'' ifade etti. 
     Denktaş, Türk halkına, ''Eğer bu yasa geçmiş olsaydı biz 120 davadan kurtulacaktık. Denktaş muhalefet ediyor'' mesajı verildiğini kaydederek, yanlış bilgilendirilen Türk halkını aydınlatmak için sürekli Türkiye'yi ziyaret ettiğini söyledi. 
     ''Bu tür siyasi durumlarda mütekabiliyetin önemli olduğunun'' altını çizen Denktaş, ''Rum tarafı, Türk mallarıyla ilgili olarak, 'Uzlaşmadan sonra tazminat' diyor, sen niye aynısını söylemiyorsun' diye konuştu ''Uzlaşma olmadan mal mülk meselesinin halledilemeyeceğini'' vurgulayan Denktaş, ''nüfus mübadelesi yapılmış bir ülkede göç eden insanlara 'Gel de malını al' denilemeyeceğini, bunun dünyanın hiçbir yerinde yapılmış olmadığını'' söyledi. 
     Konuyla ilgili olarak Cumhurbaşkanı Mehmet Ali Talat'la görüştüğünü, Talat'ın kendisine, ''Size uzman göndereceğim, anlatsın. Merak etmeyin, konu sandığınız gibi değil'' dediğini aktaran Denktaş, ''kendisini tatmin etmeleri halinde halkı tekrar aydınlatacağını'' belirtti. 
     
</TEXT>
</DOC>
