<DOC>
<DOCNO> 357621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sondun19.html </URL>
<DATE> 2005/07/02/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Caferi "Tüm dünya adına terörle mücadele devam ediyor" 
</HEADLINE>
<TEXT>

     Irak Başbakanı İbrahim Caferi, Iraklı yetkililerin "tüm dünya adına terörle mücadele ettiklerini ve bu nedenle uluslararası toplumun Irak’a mali destekte bulunması gerektiğini" bildirdi. 
     Caferi, Bağdat’ta koalisyon üyeleriyle görüşmesinin ardından Bağdat’ta düzenlediği basın toplantısında, "Iraklılar tüm dünya adına terörle mücadele ediyor, dünyanın bunu bilmesi gerek" dedi. 
     "Irak’ın insanlığı savunmak adına kan döktüğünü" belirten Caferi, "Irak’ta demokratik süreç başarısız olursa, bu kez demokratik ülkeler tehdit altında olur. Bomba yüklü araçlar dış ülkelere yayılabilir" diye konuştu. 
     Brüksel’de geçen ay yapılan ve 80’den fazla ülke ve organizasyonun katıldığı "Irak’ın geleceği" konferansında yeni Irak hükümetine, ülkeyi yeniden yapılandırmasını, demokratik ve ekonomik reformlarını desteklemek için yardım edilmesi kararı alınmıştı. 
     
</TEXT>
</DOC>
