<DOC>
<DOCNO> 374087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/soneko05.html </URL>
<DATE> 2005/08/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İhracatta Güneydoğu atağı... 
</HEADLINE>
<TEXT>

     Güneydoğu Anadolu Bölgesi, 2003 yılının ikinci yarısından itibaren Irak’a ihracatın da başlamasıyla birlikte son 2.5 yıllık dönemde Türkiye’nin ihracatını en fazla artıran bölgesi oldu. 
     Dış Ticaret Müsteşarlığı’ndan edinilen verilere göre bu yılın ilk altı aylık döneminde ihracatı en fazla artan bölge Güneydoğu oldu. Türkiye’nin toplam ihracatının yüzde 20.5 oranında arttığı ilk altı ayda Güneydoğu Anadolu Bölgesi’nden yapılan ihracattaki artış ise yüzde 51.2’ye kadar çıktı. Bölgeden bu yılın ilk altı ayında 940 milyon dolarlık ihracat gerçekleştirilirken, haziran sonu itibariyle bölgenin son bir yıllık dönemdeki ihracatı ise 1 milyar 798 milyon dolara ulaştı. 
     Güneydoğu Anadolu Bölgesi’nin 2001 yılında 685 milyon dolar olan toplam ihracatı, 2002 yılında yüzde 3.8 oranında azalarak 659 milyon dolara düşmüştü. Ancak, Türkiye’den Irak’a yeniden ihracatın başladığı 2003 yılında bu tutar yüzde 42.8 artarak 940 milyon dolara kadar yükseldi. Aynı yıl Türkiye’nin toplam ihracatında ise yüzde 31 oranında büyüme yaşanmıştı. Güneydoğu, 2004 yılında da yüzde 57.3’le Türkiye ortalamasının üzerinde bir ihracat artışını sürdürdü ve 1 milyar 480 milyon dolarlık ihracat yaptı. 2005 yılında Türkiye’nin toplam ihracat artışı ise yüzde 33.6 olarak gerçekleşmişti. 2002-2004 yılları arasında Türkiye’nin toplam ihracatı yüzde 75 oranında büyürken Güneydoğu Anadolu bölgesinin ihracatındaki artış yüzde 124 olarak gerçekleşti. 
     
     EN YÜKSEK İHRACAT MARMARA’DAN 
     Bölgesel olarak Türkiye’nin en yüksek ihracatını Marmara Bölgesi gerçekleştiriyor. Bu yılın ilk altı aylık döneminde 34 milyar 974 milyon dolar olan toplam ihracatın 25 milyar 700 milyon dolarlık kısmını Marmara Bölgesi gerçekleştirdi. Haziran sonu itibariyle son bir yıllık dönemde 69 milyar 74 milyon dolar olan toplam ihracatın ise 
     50 milyar 1 milyon dolarını Marmara yaptı. Bu yılın ilk altı ayında yüzde 20.4 oranında artan bölgenin ihracatında 2002-2004 yılları arasındaki artış oranı ise yüzde 75.4 oldu. 
     Ocak-haziran döneminde Ege Bölgesi 3 milyar 339 milyon dolarlık, İç Anadolu Bölgesi 1 milyar 994 milyon dolarlık, Doğu Anadolu Bölgesi 589 milyon dolarlık Karadeniz Bölgesi ise 792 milyon dolarlık ihracat gerçekleştirdi. 
     Haziran sonu itibariyle son bir yıllık ihracat ise Ege Bölgesi’nde 6 milyar 760 milyon, İç Anadolu’da 3 milyar 886 milyon, Doğu Anadolu Bölgesi 1 milyar 151 milyon, Karadeniz Bölgesi ise 1 milyar 682 milyon dolarlık ihracat yaptı. 

ANKA 
     
</TEXT>
</DOC>
