<DOC>
<DOCNO> 386169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur31.html </URL>
<DATE> 2005/10/12/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İstanbul Valisi Güler Çatalca'da kuş gribi yok 
</HEADLINE>
<TEXT>

     İstanbul Valisi Muammer Güler, Çatalca’nın Obayenice Mahallesi’nde bir çiftlik evinin çatısında ve havuzunda bulunan güvercin ölülerinin çok eski tarihlere ait olduğunu belirterek, "Çatalca’da kuş gribi olayı söz konusu değil" dedi. 
     Vali Güler, İstanbul İl Tarım Müdürü Ahmet Kavak’tan kuş gribine ilişkin bilgi aldı. 
     Güler, daha sonra basın mensuplarına yaptığı açıklamada, konunun kamuoyunun gündeminde olması nedeniyle herkesin en küçük bir konuda telaşa kapıldığını belirterek, şöyle dedi 
     "Dün Çatalca’nın Obayenice Mahallesi’nde bir çiftlik evinin çatısında ve havuzunda çok daha önceki tarihlere ait olduğu anlaşılan güvercin ölülerine rastlandı. Her ihtimale karşı parçalar alındı, bulunduğu yer kireçlendi, ilaçlama yapıldı. Ama özellikle görsel muayenelerde kuş gribi ile ilgisinin olmadığı, parça haline geldiği görüldü. Ancak her ihtimale karşı parçalar Pendik Araştırma Enstitüsü’ne gönderildi. Orada ekim yapılıyor. Daha sonra teyit analizleri de yapılacak. Hafta sonuna kadar sonucunu alırız. Bunun dışında bir iki yerden daha kümes hayvanlarının ölümüyle ilgili münferit talep geldi. Onların da normal ölüm olduğu anlaşıldı. Bu konuda herhangi bir tereddüde gerek yok. Çatalca’da kuş gribi olayı söz konusu değil. Alınmış herhangi bir karantina tedbiri de yoktur. 
     Tarım İl Müdürümüzle bu konuda bir bilgi havuzu oluşturduk. İlçe müdürlüklerine gerekli talimatı verdik. Bu tür ihbarlar en kısa zamanda değenlendiriliyor." Güler, analiz sonuçlarını da alır almaz açıklayacaklarını bildirdi. 
     Kuş gribiyle ilgili laboratuvar bilgisi ortaya çıkması halinde onunla ilgili tedbirlerin uygulanacağını, ancak şu anda böyle bir şey söz konusu olmadığı için tedbir almayı gerektirecek bir durumun da bulunmadığını ifade eden Güler, "Kimse kuş gribi beklemesin" dedi. 
     
</TEXT>
</DOC>
