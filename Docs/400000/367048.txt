<DOC>
<DOCNO> 367048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonsiy14.html </URL>
<DATE> 2005/08/04/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Iraklı Kürtlere referandum hakkı 
</HEADLINE>
<TEXT>

     
     CNNTURK.com 

     
Iraklı Kürtler, kendi kaderlerini tayin için anayasada referandum hakkı kazandı. Açıklamayı, Kürt lider Mesud Barzani yaptı. 
     Cihan Haber Ajansı'nın haberine göre, Barzani, nihai anayasada, sekiz yıl sonra Kürt halkına kendi kaderini tayin etmeye yönelik referandum yapma hakkı verilmesi ve anayasada bu düzenlemenin yer alması konusunda anlaştıklarını açıkladı. 
     Selahaddin kentindeki toplantıda, Kürtlerin anayasal talepleri ele alındı. Toplantının ardından, Irak Kürdistan Demokratik Partisi lideri Mesud Barzani, ABD'nin Irak Büyükelçisi Zalmay Halilzad ve eski Başbakan Ayad Allavi ile birlikte bir basın açıklaması yaptı. 
     
     "Referandum için anlaştık" 

     Barzani, "kalıcı anayasada, sekiz yıl sonra Kürt halkına kendi kaderini tayin etmeye yönelik referandum yapma hakkı verilmesi için anlaştık" dedi ve Sünnilerin karşı çıktığı 'federalizm' konusunda da kesinlikle taviz vermeyeceklerini söyledi. 
     Kürt lider, ülkede demokratik ve kalıcı çözümler aranıyorsa, bunu federasyon ve takip eden diğer hakların verilmesi sağlayabilir'' ifadelerini kullandı. 
     Kürt yetkililerle yapılan toplantıda, ABD'nin Irak Büyükelçisi Zalmay Halilzad PKK konusunu gündeme getirdi. Halilzad, Kuzey Irak’ta terör örgütlerinin faaliyet göstermesine izin verilmemesi gerektiğini belirterek, komşuları rahatsız edecek bir tutum içinde olunmaması uyarısında bulundu. 
     Toplantıya katılan Kürt yetkililer de, Kürt bölgesinde terör örgütlerinin hiçbir faaliyetine izin verilmeyeceği sözünü verdi. 
     
     Kürtlerden yeni harita 

     Iraklı Kürt liderler, geçtiğimiz perşembe yeni Irak Anayasası'nın hazırlanmasında dikkate alınması amacıyla Irak Meclisi'ne yeni bir 'Kürdistan' haritası sunmuştu. 
     Irak Kürdistan Demokrat Partisi IKDP yöneticilerinden Molla Bahtiyar, yeni haritanın kuzey Irak 'bölge parlamentosu' ve Kürt partileri tarafından onaylandığını söyledi. 
     Yeni harita, halen Kürt partilerin kontrolündeki bölgeyi güneye doğru genişletiyor ve Bağdat'ın 150 km kadar güneydoğusundaki Badra ve Cassan kasabalarını da içeriyor. 
     
     "Sınırlarımız kırmızı çizgidir" 

     Molla Bahtiyar, ''Federal Irak'ta Kürdistan'ın sınırlarını gösteren resmi bir haritaya ihtiyacımız var. Yeniden çizilen harita, tarihi ve coğrafi gerçeklere dayanıyor ve bu haritaya bağlı kalmaya kararlıyız'' demişti. 
     Bahtiyar, siyasi konularda veya bakanlıklar konusunda taviz verebileceklerini ancak Kürdistan'ın sınırları konusunun kırmızı çizgi olduğunu ve Kürt liderlerin bu sınırlara bağlı olduğunu belirtmişti. 
     Bahtiyar, anayasayı hazırlayan komisyondaki bazı kişilerin, özellikle Sünni Arapların federalizm fikrine, Irak'ı bölmeye yönelik bir adım olduğu gerekçesiyle karşı olduklarını, ancak federalizmin birleşik bir Irak için en iyi garanti olduğunu ileri sürmüştü. 
     
</TEXT>
</DOC>
