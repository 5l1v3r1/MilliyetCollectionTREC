<DOC>
<DOCNO> 377015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun35.html </URL>
<DATE> 2005/09/09/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Rehn Türkiye ile müzakerelerin hedefi hala tam üyelik 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, ''Türkiye ile müzakerelerin hedefinin hala tam üyelik olduğunu'' söyledi. 
     Avusturya'nın ''imtiyazlı ortaklık önerisine üye ülkelerin karar vermesi gerektiğini'' belirten Rehn, Avusturya'nın Der Standard gazetesine demecinde, ''Biz çerçeve belgesine ilişkin komisyon önerisinde, konseyin geçen aralık ayında vardığı sonuçlara bağlı kaldık. Hedef hala tam üyelik. Ancak sürecin sonu açık bırakılacak'' ifadesini kullandı. 
     Rehn, ''Türkiye'nin üyeliğine olumsuz bakan Avusturyalıların nasıl ikna edileceğine'' ilişkin soruyu şöyle yanıtladı 
     ''AB'nin genişlemesine ilişkin en olumsuz hava Avusturya'da hakim. Bu bir paradoks, çünkü genişlemeden en çok yarar sağlayan Avusturya oldu. Örneğin büyüme, yeni pazarlar, güvenlik ve istikrar. 
     Anketlerde sanki Türkiye hemen yarın birliğe katılacakmış gibi sorular soruluyor. Halbuki bu 10-15 yıllık bir süreç. Ankara eğer sert müzakerelerden ve önemli reformlardan sonra günün birinde birliğe katılacak olursa bugünkünden farklı bir Türkiye olacak. Daha Avrupalı olacak, insan haklarına, demokrasiye ve hukukun üstünlüğüne saygı gösterecek. İstikrarlı ve gelişmekte olan bir Türkiye'ye komşu olmak Avrupa'nın çıkarınadır. Giriş müzakerelerine başlamak, Türkiye'yi reforma tabi tutmak isteyen siyasi güçleri desteklemek için seçilecek en etkili yöntem.'' ''Türkiye ile müzakere sürecini herhangi bir ülkenin veto ile bloke etmesi beklenebilir mi '' sorusuna bir Finlandiya atasözü ile yanıt veren Rehn, ''Finlandiya'da bir atasözü vardır tükürdüğünü yalamak zorunda kalacaksan, önceden boş boğazlık etme. Üye ülkelerin çerçeve belgesi konusunda görüş birliğine varmalarını ve müzakerelerin 3 Ekim'de başlamasını bekliyorum'' dedi. 
     
</TEXT>
</DOC>
