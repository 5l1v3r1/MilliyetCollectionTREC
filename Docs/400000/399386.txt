<DOC>
<DOCNO> 399386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur07.html </URL>
<DATE> 2005/11/30/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Metin Kaplan'ın mahkumiyet kararı bozuldu 
</HEADLINE>
<TEXT>

     Yargıtay 9. Ceza Dairesi, Almanya’dan sınır dışı edilen İslami Cemiyet ve Cemaatler Birliği ICCB 
     Yöneticisi Metin Kaplan’a verilen, "ağırlaştırılmış müebbet ağır hapis cezası"na ilişkin kararı, usul eksikliği, eksik soruşturma ve yeni Türk Ceza Kanunu’ndaki hak mahrumiyetlerine ilişkin hükümlerin dikkate alınması istemiyle bozdu. 
     AA muhabirinin aldığı bilgiye göre, Yargıtay 9. Dairesi, İstanbul 14. Ağır Ceza Mahkemesi’nce verilen kararın temyiz incelemesini 
     tamamladı. Daire, yerel mahkemenin kararını, oybirliğiyle bozdu. 
     Yargıtay 9. Ceza Dairesi’nin bozma kararında, yerel mahkemenin verdiği kısa kararın bir sayfasının üye hakim tarafından imzalanmaması "usul eksikliği" olarak gösterildi. 
     Kapatılan İstanbul 2 No’lu DGM’nin 2000 tarihli dosyasının tamamının ya da onaylı örneklerinin dosyaya konulmak suretiyle delillerin birlikte değerlendirilmesi gerektiğine işaret edilen kararda, sanığın buna göre hukuki durumunun takdir ve tayin edilmesi gerektiği belirtildi. Yargıtay’ın işaret ettiği, 2 No’lu DGM’nin kararı, Kaplan ile aynı örgüt üyesi olan diğer sanıkların yargılandığı davaya ilişkin dosyayı içeriyor. 
     Dairenin kararında, sanık hakkında 765 sayılı TCK’nın tedbire ilişkin 31 ve 33. maddelerinin uygulanamayacağı belirtildi. Kararda, şöyle denildi 
     "Suç ve cezaların tespitine ilişkin 765 sayılı TCK hükümleri uygulanarak hükmolunan sonuç ceza ile 5237 sayılı TCK’nın suç ve yaptırımlara ilişkin hükümleri karşılaştırılarak, lehe yasanın tespiti ve daha sonra da tedbir, erteleme ve hapis cezasının yasal sonucu olarak belirli hakları kullanmaktan yoksun bırakılmaya ilişkin hükümleri düzenleyen 647 sayılı İnfaz Yasası ile 765 sayılı TCK’nın konuya ilişkin hükümleri ile 5237 sayılı TCK’nın infaza ilişkin 50-60 maddeleri karşılaştırmak suretiyle bu konuda lehe olan hükmün belirlenmesi gerekmekte olup, bu durumda sanık hakkında tayin edilen hürriyeti bağlayıcı cezanın yasal sonucu olarak 5237 sayılı TCK’nın 53. maddesinin uygulanmasında zorunluluk bulunduğunun gözetilmemesi 
     bozmayı gerektirmiştir." Yargıtay’ın, bozma kararında işaret ettiği ilgili TCK maddeleri verilecek sonuç cezadan sonra uygulanacak hak mahrumiyetlerine ilişkin hükümleri içeriyor. 
     Yargıtay Cumhuriyet Başsavcılığı tebliğnamede, Kaplan hakkındaki kararın düzeltilerek onanmasını istemişti. Tebliğnamede, Kaplan’a verilen "ağırlaştırılmış müebbet ağır hapis" cezasının, "ağırlaştırılmış müebbet hapis" şeklinde verilerek onanması istenmişti. 
     Başsavcılık, Daire’nin bozma gerekçelerine katılmazsa karara itiraz edebilecek. İtirazı, Yargıtay Ceza Genel kurulu görüşecek. 
     Başsavcılık itiraz etmezse, sanık Metin Kaplan İstanbul 14. Ağır Ceza Mahkemesi’nde yeniden yargılanacak. 
     İstanbul 14. Ağır Ceza Mahkemesi, Kaplan hakkında, "anayasal düzeni silah zoruyla değiştirmeye teşebbüs etmek" suçundan, TCK’nın 146 1. maddesi uyarınca, "müebbet ağır hapis cezası" kararı 
     vermişti. 
     
</TEXT>
</DOC>
