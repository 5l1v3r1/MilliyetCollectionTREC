<DOC>
<DOCNO> 399480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/guncel/gun05.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetin pasaport hesabı Meclis'te şaştı 
</HEADLINE>
<TEXT>


Yeşil Pasaport kullanımını sınırlamak için hazırlanan yasa tasarısı komisyondan kapsamı genişletilerek çıkarıldı 

ANKARA Milliyet 

Hükümetin, Yeşil Pasaport alacakları sınırlamak amacıyla hazırladığı yasa tasarısı, TBMM İçişleri Komisyonu'ndan kapsamı genişletilerek çıkarıldı. Komisyonda Dışişleri temsilcisiyle gerginlik yaşayan askeri yetkililer, NATO'ya tayin edilen askerlerle ilgili "Kırmızı Pasaport" hakkını, milletvekillerinin desteğiyle korumayı başardı. 
Komisyonda dün görüşülen Pasaport Yasası değişikliği, AKP'lilerin önergesiyle hazırlanma amacından uzaklaştı. Mevcut yasadaki "Birinci, ikinci ve üçüncü dereceye kadar devlet memurlarına Yeşil Pasaport verilmesi" uygulaması korunurken, Yeşil Pasaport alacaklara şu ekleme yapıldı "Eski Kurucu Meclis ve eski Danışma Meclisi üyeleri, il genel meclisi başkanları, üst kurul başkanları, meslek kuruluşlarının genel başkanları, İhracatçılar Meclisi Başkanı, işçi, memur ve işveren konfederasyonu başkanları, Eximbank Genel Müdürü, İMKB, Vadeli İşlemler Borsası başkanları, doçent veya profesör olarak en az 2 yıl görev yapanlar, illerdeki vergi birincileri, Türkiye genelinde ilk 50 arasına giren kurumların temsilcileri, 30 milyon dolar ihracat yapan işadamları." 
İçişleri Bakanlığı Müsteşar Yardımcısı Zekeriya Şarbak, "Biz daraltmak için getirmiştik ama gittikçe genişliyor. O zaman Yeşil Pasaport alacaklar da harç bedeli ödesin" dedi. 
Tasarıyı genişleten milletvekilleri, harç önergesini ise reddetti. Dışişleri temsilcisi Büyükelçi Hayret Yalav, Yeşil Pasaport'un uluslararası saygınlığının kalmadığını, yakında vize uygulamayan ülkelerden de vize şartı gelebileceğini söyledi. 



</TEXT>
</DOC>
