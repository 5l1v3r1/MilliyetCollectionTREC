<DOC>
<DOCNO> 393868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur23.html </URL>
<DATE> 2005/11/10/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Yaşlı bir kadın öldürüldü, cesedi su kuyusuna atıldı 
</HEADLINE>
<TEXT>

     Kırşehir’de yaşlı bir kadın dövülerek öldürüldü, cesedi su kuyusuna atıldı. 
     AA muhabirinin aldığı bilgiye göre, Bahçelievler Mahallesi Kurutlu Sokak’ta müstakil bir evde yaşayan ve kuruyemiş satıcılığı yapan Abdullah Koyuncu 75 ile eşi Nimet Koyuncu 71 , gece evlerinde kimlikleri henüz belirlenemeyen kişilerin saldırısına uğradı. Bu kişiler, Abdullah Koyuncu’yu öldüresiye darp etti, Nimet Koyuncu’yu da döverek öldürdü. 
     Zanlılar, yaşlı kadının cesedini torbaya koyarak, yaklaşık 2 kilometre uzaktaki 1680. Sokak’ta, müstakil bir evin bahçesinde bulunan 15 metrelik su kuyusuna attı. 
     Nimet Koyuncu’nun cesedi, Kırşehir Belediye İtfaiye ekipleri tarafından kuyudan güçlükle çıkarıldı. Ceset, otopsi için Ankara Adli Tıp Kurumu’na gönderildi. 
     Abdullah Koyuncu ise Kayseri Devlet Hastanesi’nde tedavi altına alındı. 
     Emniyet Müdürlüğü Asayiş ve Olay Yeri İnceleme Müdürlüğü ekiplerince, yaşlı kadının cesedinin bulunduğu bahçede ve Koyuncu çiftinin yaşadığı evde, geniş çaplı araştırma yapıldı. 
     Araştırmada, saldırganlara ait olduğu tahmin edilen ve üzerinde kan izleri olan pantolon, eşofman ve gömlek bulundu. Olayla ilgili soruşturma sürdürülüyor. 
     
</TEXT>
</DOC>
