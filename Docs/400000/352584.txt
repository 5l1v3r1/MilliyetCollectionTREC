<DOC>
<DOCNO> 352584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy02.html </URL>
<DATE> 2005/06/16/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Avrupa Birliği zirvesi başlıyor, bütçe en tartışmalı konu... 
</HEADLINE>
<TEXT>

     Bugün Brüksel'de başlayacak Avrupa Birliği devlet ve hükümet başkanları zirvesinin gündemindeki en tartışmalı konu, birliğin 2007-2013 dönemi bütçesi olacak. 
     Avrupa Birliği bugün başlayacak iki günlük zirveye, Fransa ve Hollanda'da reddedilen ve birliğin geleceğinin sorgulanmasına yol açan anayasa tartışmalarının yanı sıra bütçe kriziyle de giriyor. 
     Avrupa Birliği Komisyonu Başkanı Jose Manuel Barroso dün liderleri uyardı ve "eğer anayasaya hayır oylarının yarattığı şüpheler giderilemezse, AB kalıcı bir kriz dönemine girebilir" diyerek bütçe görüşmelerinin önemini dile getirdi. 
     
     Bütçe pastası 

     Avrupa Birliği'nin 2005 yılında yapacağı harcamalar dikkate alınarak oluşturulan bütçesi 106.3 milyar euro. Bütçe, birliğin gayrı safi milli hasılasının yüzde 1'ine denk düşüyor. 
     AB bütçesinin tarım teşviklerine ayırdığı miktar 49 milyar euro, yani bütçenin yüzde 46'sı. 
     İkinci büyük harcama birimini 32 milyar euro ile, yani bütçenin yüzde 30'u ile bölgesel yardım için ayrılan fonlar oluşturuyor. 
     Üçüncü sırayı ise 8 milyar euro ile dış yardım alıyor. 
     Tarım teşvikleri Fransa, yüzde 23.6 ile tarım teşviklerinden en çok yararlanan ülke. İkinci sırada yüzde 14.6 ile İspanya, üçüncü sırada yüzde 13.2 ile Almanya, dördüncü sırada yüzde 12.2 ile İtalya ve beşinci sırada ise yüzde 9 ile İngiltere bulunuyor. 
     Bölgesel fonlar Bütçenin en büyük ikinci kalemi bölgesel yardımdan en çok yaranlanan ülke ise yüzde 32 ile İspanya. İspanya'yı yüzde 16 ile İtalya ve yüzde 13 ile Almanya ve Portekiz izliyor. 
     Dış yardımlar Dış yardımın en büyük bölümü 2 milyar dolarla birliğe aday olan ülkelere gidiyor. Katılım öncesi yardımdan yararlanacak adaylardan Bulgaristan ve Romanya'ya 1.3 milyar euro, Türkiye'ye 323 milyon euro, Hırvatistan'a ise 105 milyon euro ayrıldı. 
     Dış yardım bütçesinin 1.5 milyar dolarlık bölümü kalkınma ve insani yardıma ayrılmış. Asya ile Güney Amerika ülkeleri bu yardımdan yararlananlar arasında üçüncü, Akdeniz ile Ortadoğu ise dördüncü sırayı alıyor. 
     En çok katkı sağlayan ülkeler Birliğe en çok katkı sağlayan ülkeler sıralamasında yılda 7.7 milyar euro ile Almanya, 2.8 milyar euro ile İngiltere ve 2 milyar euro ile Hollanda yer alıyor. 
     
     Junker, anlaşma görmüyor 

     AB Komisyonu Başkanı Jose Manuel Durao Barroso, dün yaptığı basın toplantısında, AB liderlerinin uzlaşmazlık içinde kalmaları halinde AB'nin kalıcı bir krize gireceğini söyledi. "Ulusal çıkarlar kartına oynamanın zamanı değil" diyen Barosso, liderleri AB bütçesi konusunda bir an önce uzlaşmaya çağırdı. 
     Bu konuda umutsuz olduğunu belirten AB Dönem Başkanı Lüksemburg'un Başbakanı Jan Claude Junker'e göre ise zirvede bütçe konusunda anlaşma mümkün görünmüyor. 
     
     Zirvede çözüm beklentisi 

     İki gün sürece zirvede, birlik tarihinin en ciddi krizlerinden birinin aşılması için fikir üretilecek. 
     'AB içinde büyük rahatsızlık ortamı'na dikkat çeken AB kaynakları, Fransa ve Hollanda referandumlarının ortaya çıkardığı tablodan sonra 'genişleme' konusunun zirve gündemi dışında bırakılmasını doğal karşılıyor. 
     Zirve sonunda yayımlanacak bildiride, genişleme konusunda 17 aralık zirvesinde alınan kararlara atıfta bulunulması ve bu kararların genel ifadelerle teyit edilmesi öngörülüyor. 
     
     Gül yerine Babacan 

     Zirve çerçevesinde, birliğe aday ülkeleri bilgilendirme toplantısı da yapılacak. Dün, daha önce bakanlar düzeyinde yapılması planlanan toplantının elçiler düzeyinde yapılması kararı alındı. 
     Kararın gerekçesi olarak Avrupa Birliği'nin iç gündemi gösterildi. Zirvede AB Anayasası ve bütçe konularında tartışmaların uzaması bekleniyor. 
     Tartışmaların uzaması isa, bilgilendirme toplantısının gecikmesi anlamına geliyor. Bu yüzden de bakanları bekletmek yerine, toplantının elçiler düzeyinde yapılmasına karar verildi. 
     Bu durumda Dışişleri Bakanı Abdullah Gül de Brüksel'e gitmeme kararı aldı. Türkiye'yi, Avrupa Birliği Başmüzakerecisi Ali Babacan temsil edecek. 
     
     ÜYELERDE SON DURUM 

     14 ülke henüz AB Anayasası'nı onaydan geçirmedi. Bunlardan sekizinde onay süreci referandum yoluyla yapılacak. Bu ülkeler ve referandum tarihleri şöyle 
     Lüksemburg 10 temmuz 2005 
Danimarka 27 eylül 2005 
Portekiz aralık 2005 
Çek Cumhuriyeti 2006 ortası 
İrlanda tarih belirlenmedi 
Polonya tarih belirlenmedi 
Belgeyi ilerleyen tarihlerde parlamento yoluyla onay sürecine sokacak olan ülkeler ise Belçika, Estonya, Letonya, Kıbrıs Rum Kesimi, Malta, Finlandiya ve İsveç. 

CNN Turk 
     
</TEXT>
</DOC>
