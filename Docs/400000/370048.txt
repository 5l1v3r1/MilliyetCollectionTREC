<DOC>
<DOCNO> 370048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur18.html </URL>
<DATE> 2005/08/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Okul müdürleri ve öğretmene taşlı, sopalı ve bıçaklı saldırı 
</HEADLINE>
<TEXT>

     Adana’nın Aladağ İlçesi’nde, iki okul müdürü ile bir öğretmenin, taşlı, sopalı ve bıçaklı saldırı sonucu yaralandıkları bildirildi. 
     Alınan bilgiye göre, arkadaşlarının kızının düğün törenine giden, Sinanpaşa İlköğretim Okulu Müdürü Ferhat Duran, Atatürk İlköğretim Okulu Müdürü Arif Sarıbaş ve Büyüksofulu Köyü İlköğretim Okulu öğretmeni Durmuş Ali Durgun’un bulunduğu otomobil, Kıcak Köyü yakınlarında bir grup tarafından durdurulmak istendi. 
     Alkollü oldukları belirlenen gruptakiler, durmaksızın yoluna devam eden otomobile taş attılar. Öğretmenler, POS Orman İşleme Şefliği’ne gelerek durumu jandarmaya yetkililerine bildirmek istediler. Bu arada, peşlerinden gelen araçtaki kişilerle öğretmenler arasında tartışma çıktı. Tartışmanın kavgaya dönüşmesi üzerine, öğretmenler taş, sopa ve bıçakla çeşitli yerlerinden yaralandılar. 
     Jandarma yetkilileri, bıçakla yaralanan Durmuş Ali Durgun ile taş ve sopalarla yaralanan Ferhat Duran ve Arif Sarıbaş’ın kaldırıldıkları hastanede ayakta tedavi edildiklerini, olaya adı karışan ve alkollü oldukları belirlenen Mesut Ç, Mehmet Ali Ç, Osman K, Ökkeş K’nin yakalanarak gözaltına alındığını, soruşturmanın sürdüğünü bildirdiler. 
     
</TEXT>
</DOC>
