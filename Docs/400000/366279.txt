<DOC>
<DOCNO> 366279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/bbas.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanjevic'ten bombardıman 
</HEADLINE>
<TEXT>


12 Dev Adam'ın Antrenörü Tanjevic, Avrupa Şampiyonası'nın yapılacağı ülkesi Sırbistan için "Orası benim için bir şey ifade etmiyor" derken, Ersan İlyasova ile ilgili olarak menajeri Tolga Tuğsavul'a ağır suçlamalarda bulundu 

GÖKHAN TÜRE 


Basketbol Milli Takımı başantrenörü Bogdan Tanjevic, Sırbistan Karadağ'da 15 - 24 Eylül tarihlerinde düzenlenecek 2005 Avrupa Şampiyonası öncesi Milliyet'e, gündeme damgasını vuracak açıklamalar yaptı. 
Tanjevic, kendi ülkesinde Türk Milli Takımı'nın başında Avrupa Şampiyonası oynayacak olmasının dezavantaj olmadığını belirterek, "Yugoslavya artık benim için fazla birşey ifade etmiyor. Orada oynayacak olmamız biçim için dezavantaj değil, avantaj olacak" dedi. Sırp çalıştırıcı, NBA'e seçildikten sonra kayıplara karışan Ersan İlyasova için ise "Menajeri, sırf para kazanmak için onun aklını çeldi. Eğer Avrupa Şampiyonası'nda madalya alamazsak bunda en az Ersan kadar menajerinin de payı olacak" diye konuştu. 
- Şampiyonanın Sırbistan Karadağ'da oynanacak olması bir Sırp coach olarak sizi nasıl etkiliyor 
"Eski ülkemle 1991'den beri fazla bir bağlantım yok. Yugoslavya, parçalandıktan sonra meydana gelen olumsuzluklar nedeniyle artık benim için fazla birşey ifade etmiyor. Birçok vatandaşımız bu ülkeden göçmek zorunda kaldı, öldürüldü. Çünkü orijinleri farklıydı. Bu yüzden bu ülkeye karşı bir sempatim yok. Bunun da bizim için problem yaratacağını düşünmüyorum." 
- Milli Takım'da Yugoslav orijinli oyuncularla Sırbistan'a gidecek olmak avantaj mı, dezavantaj mı 
"Bu çok normal. Birçok ülkede de yabancı orijinli oyuncular mevcut. O yüzden bu garip bir durum değil. Hatta bu Avrupa Şampiyonası'nda avantaj bile olacaktır. Mirsad, Hidayet, Semih gibi orada çok sevilen oyuncularımız olduğu için Podgorica'da en az beşyüz kişinin maçlara gelerek Türkiye'yi destekleyeceğine eminim." 
- Bu kadar çok yıldızın olduğu takımda ilk beşte kimin oynayacağına karar vermek sizin için zor olmayacak mı 
"Her maçta ayrı bir beş sahaya çıkabilir. Rakibimize karşı avantaj oluşturacak biçimde bir beşle sahaya çıkacağız. Oyuncularımızın maç içinde alacakları görevler, form durumları, size'ları ve yetenekleri ile doğru orantılı olacak şekilde beşlerle, dolayısıyla "en iyi verim alacak şekilde" sahaya çıkacağız. Tüm oyuncularımız, oyun içinde zamanı paylaşacak düzeyde ve olgunlukta." 
- Şut paylaşımını nasıl dengeleyeceksiniz 
"Yeryüzüne şimdiye kadar Michael Jordan dışında her şutu kullanacak başka bir oyuncu gelmedi. Dolayısıyla takımın kurtarıcılığını üstlenmek yerine en uygun, en müsait olanı bulmaya, pozisyon yaratmaya yardım etmeye çalışmalıyız. Her geçen gün daha iyi, uyum içinde ve tam bir aile gibiyiz. Önemli olan "bugün ben iyi değilim, sorumluluğu sen al", ya da "tamam, merak etme, canını sıkma, ben varım" diyebilmeleri. " 
- Türkiye Ligi'ni nasıl buluyorsunuz 
"Türkiye Ligi yeterince güçlü bir lig değil. Çünkü hakimiyet iki güçlü kulübün elinde. Ancak bu onların kabahati değil. Bu ikisi ve birkaç kulüp dışında bütçeler bir milyon dolar, beşyüz bin dolar civarında seyrediyor. Ben Türkiye Ligi'nde bir coach olsam üç yabancıdan fazlasını tercih etmezdim. Çünkü dört yabancı Türk basketbolu için sorun. Türkler'in kenarda oturması, Türk basketbolunun geleceğini olumsuz etkiler." 
- Ersan İlyasova'nın geri dönüşü söz konusu mu 
"Aslında bu sorunun cevabı, ayrı bir röportaj gerektirecek kadar uzun. Çok önemli bir oyuncumuzu kaybettik. Bir yıl onu takıma kazandırabilmek için çalıştık. Önce önümüze sakatlık engeli çıktı. Onu tam kazanacağız derken ise kaybettik. Ersan'a en az 20 kez ulaşmaya çalıştım. Ama o telefonunu kapadı. Menajeri Tolga Tuğsavul'a uydu ve bizimle ilişkisini kopardı. Bu gerçekten Türk basketbolu için üzücü. Üç numaralı pozisyon için çok önemli bir kayıp. Hayatımda ilk kez bir oyuncumun bana inanmadığını gördüm. Ama bu menajer sırf para kazanmak için başka oyuncuların da aklını çeldi. Dolayısıyla bu, hem Türk basketbolu, hem de onlar için büyük bir kayıptır. Eğer Avrupa Şampiyonası'nda madalya alamazsak, bunda en az Ersan kadar, onun aklını çelen bu menajerin de payı olacak." 

İşte yeni dev 

2005 Avrupa Şampiyonası hazırlıklarını tüm hızıyla sürdüren A Milli Basketbol Takımı'na bir "dev" daha dahil oldu. Antrenör Ali Ton aracılığıyla Milli Takım yardımcı antrenörü Orhun Ene'ye tavsiye edilen ve Ene'nin, takıma kazandırılmasında büyük pay sahibi olduğu 2.10'luk pivot Cem Dinç, A Milli Takım'ın Sırbistan Karadağ için belirlenen 18 kişilik kadrosuna alındı. Önce Ümit Milli Takım'da göze batan ve özellikle sıçrama yeteneği ile dikkatleri üzerine çeken 20 yaşındaki Almanya Bassum doğumlu Cem, apar topar Türk vatandaşlığına geçirildi. Ene, genç oyuncu için "Bu fizikle bu kadar yükseğe sıçrayan bir oyuncuya daha önce rastlamadım. İleride kendisini geliştirdiğinde Milli Takım için çok faydalı olacak" dedi. 


</TEXT>
</DOC>
