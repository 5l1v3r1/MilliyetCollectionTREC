<DOC>
<DOCNO> 368086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo16.html </URL>
<DATE> 2005/08/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bulak Takımın şu anda koordinasyonu yok... 
</HEADLINE>
<TEXT>

     Denizlispor Teknik Direktörü Giray Bulak, şu anda koordinasyon sıkıntısı çektiklerini söyledi. 
     Giray Bulak, sahalarında ligin ilk maçında 1-1 berabere kaldıkları Ankaraspor karşılaşmasıyla ilgili yaptığı değerlendirmede, golü attıktan sonra oyunu çevirmeye, ikinci yarıda tempolarını koruyup rakibi üzerlerine çekmeye çalıştıklarını, ancak beraberlik golünden sonra 15-20 dakika oyun üstünlüğünü rakibe kaptırdıklarını bildirdi. 
     Bu maçta futbolcuların kazanma isteklerinin pozitif yönde olduğunun görüldüğünü ifade eden Bulak, ''Timuçin ve Ersen Martin gibi 2 önemli oyuncumuz yok. Yerlerine bu sezon yeni oyuncular koyduk. Bir parça o balansımızı bozdu. Ama bu tempoda oynamamız ilerisi için umut verici'' dedi. 
     Bu karşılaşmada kanat organizasyonlarını yeterince yapamadıklarını kaydeden Bulak, şöyle konuştu 
     ''Attığımız golde, sağ kanadın çalışması ve sol kanadın gol yapması vardı. Ama daha sonra bunu sürdüremedik. Çünkü biz 4-5 hafta sonra form tutabilen bir takımız. Ağır bir çalışmadan çıktık. Takımın şu anda koordinasyonu yok. 4-5 hafta içinde alabildiğimiz puanları almaya çalışacağız. Daha sonra yükselen form grafiğimizle beraber lige ağırlığımızı koyacağız. Koordinasyonu sağladığımızdan itibaren yine o önemli özelliklerimizi ortaya koyacağız. Rakiblere karşı daha baskılı ve tempolu olacağız.'' Takıma yeni katılan futbolcularla ilgili de bir değerlendirmede bulunan Bulak, şunları söyledi 
     ''Radek sırıtmadan oynadı, güven verdi. Yusuf, eski Yusuf değil, bu bir gerçek. Ama daha iyi olacak. Selim, önemli bir oyuncu ve henüz uyum devresinde. Hüseyin ise daha 1 haftadır aramızda. Önemli bir sakatlık geçirdi ve yeni yeni düzeliyor.'' 
     
</TEXT>
</DOC>
