<DOC>
<DOCNO> 369696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/yazar/tamer.html </URL>
<DATE> 2005/08/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
2 savaş alanı İslam'la Batı, kadınla erkek 
</HEADLINE>
<TEXT>

İrlandalı yazar James Joyce'un, kültür devrimi yaratan anıt romanı Ulysses, şu satırlarla sona erer Dizgi hatası yoktur, Joyce noktalama yapmamıştır 
"Bir başkası olacağına o olsun ve gözlerimle sorduydum ona gene sorsun diye evet o da sorduydu bana ister miyim diye evet evet diyeyim diye dağ çiçeğim benim sonra ilkin kollarımla ona sarıldım ve evet kamilen parfümlediğim memelerimi hissedebileceği şekilde onu taa kendime çektim ve onun yüreği çılgınlar gibi vurmaktaydı ve evet dediydim evet isterim Evet." 
Ulysses "Evet"le biter. İngiliz sinema yönetmeni Sally Potter, geçen hafta vizyona giren filmine "Evet" adını verirken, herhalde Joyce'a atıfta bulunuyor. Filmin şiirsel dili, çoğu sinema eleştirmeni tarafından Şekspirvari bulunsa da, acaba Potter'e esin kaynağı olan Joyce muydu 

11 Eylül'e cevabı 
Film tek kelimeyle enfes. İngiliz gazetelerinde yönetmenle yapılmış söyleşilerden birinde okudum. Sally Potter, bu filmi New York'taki 11 Eylül saldırısına bir cevap olarak yapmış. Zaten senaryoyu yazmaya da, 11 Eylül'ün hemen ertesinde başlamış 
"Arap dünyasının Batı'da hızla canavarlaştırılmasına cevap vermem gerek diye düşündüm. Bir film yönetmeni, bu korku ve nefret ortamında nasıl bir öykü anlatmalı Önce 2 sevgili yarattım Ortadoğulu Müslüman bir adam ve Batılı İrlanda asıllı Amerikalı bir kadın. Tutkulu aşkları, tıpkı her an patlamaya hazır bir savaş alanı gibi...." 
Günümüz Londrası'nda geçen filmdeki bu 2 ana karakteri bir de ben sizlere anlatayım 
Her türlü tutkunun yitirildiği bir evliliğe kilitlenmiş başarılı bir mikrobiyolog, bir bilim kadını. Ülkesindeki savaştan kaçmak zorunda kaldığı için mesleğini bırakmak zorunda kalmış, Londra'da bir otelin mutfağında aşçılık yaparak geçinen Lübnanlı cerrah. 

Kimlik çatışmaları 
Filmin yan karakterlerini de kısaca tarif edeyim 
Aynı otelin mutfağında Lübnanlı cerrahla birlikte çalışan Afrikalısından İrlandalısına diğer personel Eşiyle birlikte yaşadıkları eve sevgilisini getirip, prezervatifi tuvalete atıp, üzerine sifonu bile çekmeyi unutan politikacı koca Kirin metafiziği ve evlerde o kirleri temizlemekle sorumlu olanların "görünmezlikleri" üzerine felsefe yapan evin hizmetkarı kız Ölmek üzere olan gerçek Marksist yaşlı teyze... 
Ve film boyunca bütün bu karakterlerin hem birbirleriyle çatışmalarına, hem de kendi içlerindeki çatışmalara tanık oluyoruz. Çatışmanın odak noktası, tahmin edebileceğiniz gibi kültürel kimlikler. Yönetmen Potter, yarattığı karakterlerle ilgili olarak "Hiçbiri, geldikleri yeri simgelemekle yetinmiyor. İrlandalı, Amerikalı ya da Lübnanlı olduklarını belirten bayraklarla dolaşmıyor. İçlerinde çatışma yaşayan, tek bir şeyden daha fazlası olan karakterler yaratmaya çalıştım," diyor. 

Potter'in başyapıtı 
Günümüz insanının entellektüel kaygılarını -korkuyu, nefreti, güvensizliği, iletişimsizliği, yalnızlığı- tutkulu bir aşkın etrafına sarıp sarmalayan Potter, aslında film boyunca 11 Eylül sonrasında insanların ait olmaya zorlandıkları kampların gerçekliğini sorguluyor. 
1 Kadınla erkek arasındaki tutku ve zıtlığın ezeli - ebedi dansı 
2 Batı ile İslam dünyası arasındaki derinleşen çatışma... 
İkisi de patlamaya her an hazır savaş alanı. 
Eğer 11 Eylül'ü de yaya bırakacak ölçüde, hepimizi sarsan bir olay daha olmazsa, Sally Potter'in başyapıtı bu filmdir. İddiasız bir izleyici olarak kanaatim budur. 



</TEXT>
</DOC>
