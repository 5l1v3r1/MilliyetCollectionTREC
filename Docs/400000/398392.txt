<DOC>
<DOCNO> 398392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun30.html </URL>
<DATE> 2005/11/27/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Azerbaycan'da olaylı muhalefet gösterisinin bilançosu ağır oldu... 
</HEADLINE>
<TEXT>

     Azerbaycan'da Azatlık blokunun dün düzenlediği mitingin güvenlik güçleri tarafından dağıtılması sırasında, aralarında kadınların da bulunduğu 200'dan fazla göstericinin yaralandığı, 23 kişinin tutuklandığının kesinleştiği ve 15 kişiden halen haber alınamadığı belirtildi. 
     Halk Cephesi AHCP yetkililerinin verdiği bilgiye göre, tutuklananlar 10'ar gün hapis cezasına çarptırıldı. AHCP yetkilileri, yaralılar arasında bulunan bazı kadınların kaburgalarının kırıldığının belirlendiğini öne sürdüler. 
     Olaylardan sonra uzun süre hiçbir hastane veya polikliniğin yaralı göstericileri kabul etmediğini söyleyen AHCP yetkilileri, gösteriye katılanlarla ilgili kendi araştırmalarının devam ettiğini, tutuklanan veya kendisinden haber alınamayanların sayısının çok daha fazla olabileceğini belirttiler. 
     Parti yetkilileri, ayrıca çeşitli polis merkezlerinde gözaltında tutulanlar olduğunu, ancak bunların sayısı ya da kimlikleri gibi bilgilerin kendilerine verilmediğini söylediler. 
     
     AZATLIK BLOKU BİLDİRİSİ 
     Müsavat Partisi, AHCP ve Demokratik Parti ADP tarafından kurulan Yeni Siyaset bloku, Milli Demokratik Parti, Milli Birlik Hareketi gibi ülkedeki muhalefet yanlısı siyasi parti ve gruplar tarafından da desteklenen Azatlık bloku, dünkü gösteriyle ilgili bir bildiri yayımladı. 
     Bildiride, ''Bu tür uygulamaların adalet, yasa ve hürriyet uğrundaki mücadelelerini durduramayacağı, 6 Kasım'da yapılan parlamento seçimlerinin iptali, seçimlerin adaletli bir ortamda yeniden yapılması için, barışçı, ısrarlı ve sürekli mücadeleye devam edileceği'' ifade edildi. 
     Muhalefetin bundan sonra daha yakın işbirliği, iyi planlanmış strateji ve kararlılık içinde olacağı belirtilen bildiride, demokrasi uğrunda daha azimli olma çağrısı yapıldı. 
     Güvenlik güçlerinin müdahalesinin dünkü mitingin resmi süresi sona erdiği anda başladığı ve alandan ayrılmak isteyenlerin bile ayrılmak için zaman bulamadığı ifade edilen bildiride, bunun da göstericilerden daha çok iktidarın karışıklık çıkartmayı amaçladığının göstergesi olduğu ileri sürüldü. 
     
</TEXT>
</DOC>
