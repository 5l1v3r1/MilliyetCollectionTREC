<DOC>
<DOCNO> 352237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy10.html </URL>
<DATE> 2005/06/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Genel Sağlık Sigortası... CHP'li Çetin Tasarı ile imkansız hale geliyor 
</HEADLINE>
<TEXT>

     TBMM Sağlık ve Sosyal İşler Komisyonu’nun, "Sosyal Sigortalar ve Genel Sağlık Sigortası Kanun Tasarısı" ile ilgili kurduğu alt komisyonun üyesi CHP Kocaeli Milletvekili İzzet Çetin, "AKP’nin, ’mevcut haklara dokunmuyoruz’ söylemi, koskoca bir yalandır. Tasarıda, özellikle memurlar açısından korkunç hak kayıpları var. Tasarı ile emeklilik imkansız hale geliyor" dedi. 
     İzzet Çetin, alt komisyonun çok sıkışık bir zaman diliminde çalıştırıldığını, günde 15 saate varan görüşmeler yapmak zorunda kaldıklarını söyledi. Çetin, "Adeta IMF, AKP’lileri kovalıyordu. Alt komisyonda çok sağlıklı bir çalışma yapamadık" diye konuştu. 
     AK Parti’lilerin, sürekli "Bu tasarı, bundan sonra işe gireceklerle ilgili hakları düzenliyor" dediğini söyleyen Çetin, ancak tasarının memurlar açısından çok büyük hak kayıpları öngördüğünü ileri sürdü. 
     Çetin, tasarının, vatandaşı "müşteri" gibi gören bir mantıkla ve yeni birtakım haklar getirmek yerine, "kurumun finans açıklarını giderici" kurgu üzerine hazırlanmış olduğunu iddia etti. Tasarının vatandaşlara artı bir hak getirmediğini kaydeden Çetin, "Mesela emekli maaşı bağlanması için prim borcu olmaması koşulu aranacak. 
     Diğer bazı haklardan yararlanmak için de yine prim borcu olmaması gerekecek" dedi. 
     
     "EMEKLİLİK İMKANSIZ HALE GELİYOR" 
     Çetin, memurlar için maaş bağlama oranının halen yüzde 75 olduğunu hatırlatarak, tasarıyla bağlama oranının 2016’ya kadar yüzde 2.5 üzerinde yapılacak hesaplama ile yüzde 62.5’e gerileyeceğini, 2036’ya kadar ise yüzde 50’ye inmiş olacağını söyledi. 
     Tasarıdaki emeklilik için 9 bin gün prim ödeme zorunluluğunda bir değişiklik olmadığını belirten Çetin, "Tasarıyla emeklilik adeta imkansız hale getiriliyor" diye konuştu. 
     İzzet Çetin, işçi ya da memura hastalığı sırasında raporluyken ödenen "iş göremezlik ödeneğinde" de tasarıyla kısıtlama getirildiğini ifade etti. Çetin, yürürlükteki mevzuata göre, raporlu sigortalıya bakıma muhtaç ise işgöremezlik ödeneğinin yüzde 50 oranında artışla verildiğini ancak, tasarıda bu oranın 15 puan gerilediğini bildirdi. 
     Çetin, emeklilikte erken yaşlanma durumunun dikkate alınmadığını dile getirdi. 
     Pek çok itirazları bulunduğunu, ancak bunların komisyonda dikkate alınmadığını ifade eden CHP’li Çetin, "Bize, tasarıyı 1 Temmuz’dan önce çıkarmayı düşündüklerini söylediler. Ancak, geçici maddelerle 170 maddelik bu tasarıyı bizimle uzlaşmazlarsa zor geçirirler" dedi. 
     
</TEXT>
</DOC>
