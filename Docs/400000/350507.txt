<DOC>
<DOCNO> 350507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/ekonomi/eko02.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Soros destekli akil adamlar AB'ye Türkiye'yi anlatacak 
</HEADLINE>
<TEXT>


George Soros'tan bu yıl 400 bin dolar destek alacak olan TESEV'in kuracağı akil adamlar grubu, AB'de Türkiye'nin tanıtımını yapacak 


Türkiye Ekonomik ve Sosyal Etüdler Vakfı TESEV Başkanı Can Paker, Türkiye'nin AB üyeliğiyle ilgili müzakere tarihinin verildiği 17 Aralık kararlarında etkili olan, Avrupa'da siyasi geçmişleri saygın isimlerin oluşturduğu "akil adamlar" grubunun eksperlerle genişletilmişini kurma aşamasında olduklarını belirterek, bu grubun müzakere sürecinin başlayacağı 3 Ekim'den sonra faaliyete geçeceğini bildirdi. 
Ünlü spekülatör ve yatırımcı George Soros'un Türkiye ziyaretiyle ilgili soruları yanıtlayan Paker, Soros'un Türkiye'nin AB üyesi olması gerektiğine inandığını vurguladı. 
Bununla ilgili olarak, basında "akil adamlar" olarak geçen, aralarında eski Finlandiya Cumhurbaşkanı'nın da bulunduğu, Avrupa'da çok saygın siyasetçilerin bütün Avrupa'yı dolaşıp 17 Aralık kararlarında etkili olduklarını kaydeden Paker, "3 Ekim'den sonrası için de yine aynı adamların eksperlerle genişletilmişini kuruyoruz. Hem Avrupa kamuoyuna Türkiye'nin neler yaptığını, nasıl adımlar attığını anlatacaklar, hem de Türkiye'ye dönüp, 'Avrupa'da şunlar şunlar önemli, şunlara dikkat edin' diyecekler" şeklinde konuştu. 
Paker, bu grubun kurulmasında Soros'un maddi desteğinin de bulunduğunu, kendilerine para ödenmediğini, seyahat, otel masrafları gibi harcamaların karşılandığını bildirdi. Paker, bu yılki bütçesi 1.5 milyon dolar olan TESEV'e, Soros'un da 400 bin dolar verdiğini açıkladı. 
Dün ayrıca George Soros, Sabancı Holding Yönetim Kurulu Başkanı Güler Sabancı ile bir araya geldi. Sakıp Sabancı Müzesi'ndeki görüşme ile ilgili Güler Sabancı, "Bugünün gündemi eğitim" dedi. 


</TEXT>
</DOC>
