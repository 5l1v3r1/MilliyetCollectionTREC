<DOC>
<DOCNO> 394933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonyas18.html </URL>
<DATE> 2005/11/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Küresel ısınmayla birlikte "veba" geri dönebilir .. 
</HEADLINE>
<TEXT>

     Bilim adamlarına göre, iklim değişikliği, 14. yüzyılda Avrupa’nın nüfusunun üçte birini yok eden veba hastalığını yayabilir. 
     Norveç’in başkenti Oslo’da düzenlenen, veba ve bu hastalığın nasıl yayıldığıyla ilgili 3 gün sürecek konferansa başkanlık eden Nils Stenseth, Reuters’e yaptığı açıklamada, bugün Asya’dan kuş gribini yayan göçmen kuşların da veba hastalığına neden olan bakteriyi taşıyabileceğini söyledi. 
     Stenseth, küresel ısınmanın beraberinde getirdiği ılık ve nemli havanın bu bakterinin yayılmasını mümkün kılacağını ve insanlara bulaşma ihtimalini artıracağını belirtti. 
     AB’nin desteklediği bir grubun, ılık hava ile veba salgını arasında bağlantıyı gösteren, Kazakistan’daki Sovyet dönemine ait verileri incelemeyi bitirdiğini kaydeden Stenseth, bu incelemenin önemli olduğunu, çünkü bugüne kadar bağlantının bilinmediğini söyledi. 
     Stenseth, veba salgının, Kazakistan ve diğer Orta Asya ülkelerinde periyodik olarak görüldüğünü, hastalığın yüzyıllardır dünyanın diğer bölgelerine fareler, kuşlar ve giysilerdeki pirelerle taşındığını belirtti. 
     Hava koşullarıyla hastalık arasındaki bağlantının önemine dikkati çeken Stenseth, 1300’lü yıllardaki veba salgınında ılık ve nemli benzeri hava koşullarının bulunduğuna dikkat çekti. Stenseth, 1855’den sonra vebanın yeniden ortaya çıktığı zamanda benzer hava koşullarının olduğunu söyledi. 
     Veba, 14. yüzyılda yaklaşık 34 milyon kişinin ölümüne neden oldu. 
     Bilimadamları, İngiltere’de 1665-1666 yıllarında görülen veba salgını gibi, bu hastalığın her nesilde yeniden ortaya çıktığına inanıyor. 
     
</TEXT>
</DOC>
