<DOC>
<DOCNO> 358166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonyas08.html </URL>
<DATE> 2005/07/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Boşanmak kadınlara yarıyor 
</HEADLINE>
<TEXT>

     İngiltere'de, YouGov Araştırma Enstitüsü'nce yapılan anketin sonuçları, kadınların boşanmanın üzüntüsünü daha kolay atlattığını ortaya koydu. 
     YouGov'un 3515 kişiyle yüz yüze görüşerek yaptığı ve sonuçları The Times tarafından yayımlanan araştırmaya göre, kadın boşanmanın üzüntülerini daha kolay atlatıp, kendini rahatlamış, hafiflemiş, özgürleşmiş ve mutlu hissediyor. 
     Haberde, tümü geçen iki yıl içinde boşanmış ya da eşinden ayrı yaşamaya başlamış kişiler arasında, geçen iki yılda boşanmış kişilerin yüzde 57'sinin, iki yıldan fazla süre önce boşanmış kişilerin ise yüzde 74'ünün "şimdi daha mutluyum" dediklerine dikkat çekildi. Bu kişilerin yüzde 36'sının ise "daha önce hiç bu kadar mutlu olmamıştım" yanıtını verdikleri belirtildi. 
     Araştırmanın sonuçlarına göre, kadının boşanmayla erkekten çok daha iyi başa çıkabildiğinin anlaşıldığına dikkat çeken araştırmacılar, boşanmayı takip eden iki yılın ardından kadınların yüzde 53'ünün tümüyle rahatladıklarını, bu oranın erkeklerde ise yüzde 46'da kaldığını bildirdi. 
     Kadınların yüzde 46'sının kendilerini özgürleşmiş hissettiklerini söyledikleri araştırmaya katılan erkeklerde ise bu oran yüzde 37'de kaldı. Kadınların yüzde 31'i "daha mutluyum" derken, erkeklerin ise sadece yüzde 21'i aynı ifadeyi kullandı. 
     Araştırmada, mutsuzluk belirten ifadelerde erkeklerin daha yüksek oranlara çıktığı belirlendi. İlk iki yılın ardından erkeklerin yüzde 56'sı kendini mutsuz hissederken, kadınlarda bu oranın yüzde 48'de kaldığı belirtildi. 
     Araştırmaya göre, erkeklerin yüzde 23'ü "çöktüğünü" ifade ederken, bunu söyleyen kadınların oranı yüzde 20. Erkeklerin yüzde 7'si boşanmayı takip eden iki yıl içinde kendini intihara yakın hissettiğini söyledi. Bu oran kadınlarda ise yüzde 3 olarak ortaya çıktı. 
     
</TEXT>
</DOC>
