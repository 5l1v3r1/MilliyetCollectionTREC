<DOC>
<DOCNO> 397798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/guncel/gun09.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşk dolu bir caz yolculuğu 
</HEADLINE>
<TEXT>


Türkiye'de yaşayan Amerikalı caz müzisyeni Lloyd Chisholm'un "From The Moon" adlı albümü, DMC Jazz etiketiyle çıktı 

Aslı Onat 

Müzik yaşamı 40 yılı aşan, Art Farmer, Dizzy Gillespie, Barry Harris gibi caz devleriyle de çalışan trompet ustası Lloyd Chisholm, Baltimore'da başlayan yaşamını İstanbul'da sürdürüyor. 
Lloyd Chisholm, Baltimore'da liseye giderken çaldığı grubun lideri, Dizzy Gillespie Big Band'in davulcusu olduğu için Gillespie ile çalma olanağı bulmuş. "O zamanlar Art Farmer gibi insanları görme imk nımız oluyordu. Cazı sokakta öğrenmek gibisi yoktu. Dizzy bana trompet çalmayı big band'lerde öğrendiğini söylemişti" diyor. 
Chisholm'un yolunun İstanbul'a düşmesinin altında hoş bir aşk öyküsü yatıyor. Chisholm şöyle anlatıyor bu hik yeyi 

'Gemide tanıştık' 
"10 yıl önce 'Aşk Gemisi' tabir edilen yolcu gemilerinden birinde iki haftalık caz programları yapıyorduk. O günlerde şimdiki eşim Aydan'la tanıştık. Onu ilk görüşümde ne kadar güçlü bir karakteri var diye düşündüm ve 'Böyle bir kadının hangi ülkede doğup büyüdüğünü mutlaka görüp öğrenmeliyim' dedim kendi kendime. Hayal kırıklığına da uğramadım evlendikten sonra yerleştiğimiz İstanbul'a ayrıca şık oldum. Türkiye harika bir ülke kültür, tarih, sıkı aile bağları, karşılıklı saygı burada görüp hayran kaldığım unsurlardan bazıları." 

Albüme eşinin adını verdi 

"From The Moon"da yer alan iki bestesini, eşi Aydan Hanım'a ithaf ettiğini dile getiriyor Chisholm ve şöyle devam ediyor 
"Parçaların her birinin albümde bulunmasının bir nedeni var. 'Aydan's Day' ve albüme adını veren parça, eşim Aydan için yapmış olduğum iki beste. 'From The Moon' da aslında Aydan'ın adına bir gönderme, çünkü cümle Türkçede "Ay'dan" anlamına geliyor. 'Aydan's Day', İstanbul'a ilk gelişimde, Aydan ile Kapalıçarşı'da yaptığım alışveriş sırasında onun vücut diline ve mimiklerine uygun bir şekilde, bir tür film müziği gibi tasarlandı. Diğer bestelerin tümünün özel anlamları var. 'Old Man From The Old Country', idolüm Nat Adderley'nin bir bestesi. Onunla bir süre çalma fırsatı da bulmuştum. Kendisi artık aramızda olmadığı için bu parçayı ona saygı babında albüme koymak istedim. Artık yaşamayan bir başka ustanın, Bud Powell'ın 'Celia'sı da benzer nedenlerle yer alıyor albümde." 
Lloyd Chisholm, çarşamba, perşembe ve cuma günleri Çırağan Kempinski Oteli'nin barında dörtlüsüyle sahne alıyor. 



</TEXT>
</DOC>
