<DOC>
<DOCNO> 393906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonyas13.html </URL>
<DATE> 2005/11/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ABD'de reytingin anahtarı cinsel içerik 
</HEADLINE>
<TEXT>

     ABD'de yapılan bir araştırma, televizyonlarda yayınlanan program ve dizilerde cinsel içerikli sahnelerin son yedi yılda iki katına çıktığını ortaya koydu. 
     Kaiser Aile Vakfı'nın bin 100 televizyon şovunu inceleyerek yaptığı araştırmada, bu yıl cinsel içerikli 3 bin 800 sahne tespit edilirken, bunun 1998 yılında bin 900 olduğu belirlendi. 
     Vakıf başkan yardımcısı Vicky Rideout, programlarda cinsel ilişkinin risklerine ve sorumluluklarına dair mesajlarınsa çok az olduğunu belirlediklerini, bunun da 2002 yılından bu yana değişmediğini açıkladı. 
     
     En çok izlenenlerle yapıldı 

     Cinsel içerikli dizi ve programların sadece yüzde 14'ü güvenli seks konusunda mesaj verirken, bu oran 2002 yılında aynı, 1998 yılındaysa yüzde 9'du. 
     Yapımcıların başka yollardan da reyting almayı başarabileceklerini ve daha dikkatli olmalarının çocuklar üzerinde olumlu bir sonuç yaratacağını söyleyen Rideout, araştırmanın en çok izlenen programlardan seçilen örneklerle yapıldığını kaydetti. 
     Araştırma kapsamındaki televizyon program ve filmlerinde cinsel içerik tanımına seks sahnelerinin yanı sıra öpüşmeden seks konusundaki konuşmalara kadar cinsel amaçlı bütün öğelerin dahil edildi. 
     
     Çocukları etkiliyor 

     Araştırmanın sonuçlarına göre, televizyonda yayınlanan bütün filmler ve şovların yüzde 70'inde cinsel içerik bulunuyor ve her saat başına ortalama beş seks sahnesi düşüyor. Bu 1998'de saat başına yaklaşık üç, 2002'deyse 4.5'du. 
     En çok izlenen TV kanallarında da cinsel içerikli sahnelerin arttığını ortaya koyan araştırma, bu kanallarda yayınlanan şov, film ve dizilerin yüzde 77'sinin cinsellik içerdiğini gösteriyor. Bu oran 1998'de yüzde 67, 2002'deyse yüzde 71'di. 
     Bu tür sahnelerin çocuklar üzerinde olumsuz etki yaptığı daha önce bilimsel deneylerle kanıtlanmıştı. ABD'de çocukların günde ortalama üç saat televizyon izliyor. 
     
</TEXT>
</DOC>
