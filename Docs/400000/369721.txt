<DOC>
<DOCNO> 369721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun23.html </URL>
<DATE> 2005/08/14/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Düşen Rum uçağında kimlik belirleme çalışmaları bugün tamamlanacak 
</HEADLINE>
<TEXT>

     Yunanistan'da Rum yolcu uçağının düşmesi sonucu hayatını kaybedenlerle ilgili kimlik belirleme çalışmalarının bugün tamamlanması bekleniyor. 
     Atina'nın 30 kilometre kuzeyindeki Grammatikos dağlık alanına, bu sabah saatlerinde henüz belirlenemeyen bir nedenle düşen Kıbrıs Rum kesimi İlios Havayolları'na ait yolcu uçağının çevresinde çıkan yangının kontrol altına alındığı ve cesetlerin olay alanı yakınlarındaki özel bir bölgeye taşınmaya başlandığı bildirildi. 
     Larnaka'dan 09.45'te hareket eden, ancak kalkıştan 20 dakika sonra kuleyle irtibatı kesilen uçaktaki yolcuların büyük çoğunluğunun Kıbrıslı Rumlar olduğu, ancak İngiliz ve Alman turistlerin de uçakta bulunduğu açıklandı. 
     Kaza bölgesinde çalışmalarını sürdüren Atika İtfaiyesi yetkilileri, cesetlerin kimliklerinin belirlenmesi çalışmalarının, akşam saatlerinde tamamlanmasının beklendiğini kaydettiler. 
     Bu arada, düşen uçağın şirketi İlios, yolcu listesi hakkında açıklama yapmadı. 
     Televizyonlar, kazanın nedeni olarak uçakta basınç kaybı olasılığına da yer verdikleri bültenlerinde, 121 kişinin havadayken ölmüş olabileceğini, uçağın düştüğü alanın yerleşim birimlerinden sadece 2 kilometre uzakta olması nedeniyle daha büyük bir faciadan kılpayı kurtulunduğunu belirttiler. 
     Televizyonlar, en son çeşitli teknik arızalar nedeniyle bakımdan geçen bu uçağın geçen yıl Varşova-Larnaka seferi yaptığı sırada basınç kaybı sorunu ile karşı karşıya kaldığının belirlendiğini, Larnaka'ya iniş sonrasında çok sayıda yolcunun solunum sorunları nedeniyle hastaneye kaldırıldığını duyurmuşlardı. 
     
</TEXT>
</DOC>
