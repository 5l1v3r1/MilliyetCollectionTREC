<DOC>
<DOCNO> 353806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas14.html </URL>
<DATE> 2005/06/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kapadokya'ya 5 ayda 230 bin turist geldi 
</HEADLINE>
<TEXT>

     Türkiye'nin önemli turizm merkezlerinden Kapadokya bölgesinde, yabancı turist sayısının arttığı bildirildi. 
     Kapadokya Turistik İşletmeciler Derneği KAPTİD Genel Sekreteri Nazif Demir, yaptığı açıklamada, 2005 yılının ilk beş ayında Kapadokya bölgesine 230 bin dolayında yabancı turistin gelmesinin, sezonun başlarında umut verici olduğunu belirtti. 
     Türkiye'de turizmin yükselişe geçtiğini, Kapadokya bölgesinin de bu yükselişe ayak uydurduğunu ifade eden Demir, şu bilgileri verdi 
     ''Doğal güzelliklerinin yanı sıra, kültür turizmi ile de dikkatleri çeken Kapadokya bölgesi, her geçen yıl yabancı turistlerin daha fazla ilgi odağı oluyor. Bu yılın ilk 5 ayında, bölgeyi 230 bin civarında yabancı turist ziyaret etti. Yabancı turistlerin büyük çoğunluğunu Portekiz, İtalya, İspanya ve Uzak Doğu ülkelerinden gelen turistler oluşturuyor. Yabancı turist sayısındaki artış, halen başında olduğumuz turizm sezonu için umut verici.'' Sadece bu yıl için değil, turizm sektöründeki gelişmelerle birlikte gelecek birkaç yıl için umutlandıklarını kaydeden Demir, yabancı turist sayısının geçen yıllara oranla yüzde 10 arttığını, bu şekilde devam ederse yabancı turist sayısı bakımından bu yıl son 10 yılın en fazla rakamına ulaşılabileceğini ifade etti. 
     
</TEXT>
</DOC>
