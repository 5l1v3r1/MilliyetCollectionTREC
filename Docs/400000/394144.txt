<DOC>
<DOCNO> 394144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo17.html </URL>
<DATE> 2005/11/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Fatih Terim'in kozu Tümer... 
</HEADLINE>
<TEXT>

     Alim Tunçay bildiriyor 

18. Dünya Kupası Avrupa Elemeleri play-off baraj ilk maçında yarın İsviçre ile karşılaşacak A Milli Futbol Takımı'nda, Milli Takımlar Teknik Direktörü Fatih Terim'in en büyük kozu Tümer Metin olacak. 
     Terim'in milli takımın başına gelmesinin ardından sürekli Milli Takım'a çağrılan ve ilk 11'de forma giyen Tümer Metin, eleme grubundaki Danimarka, Ukrayna ve Arnavutluk maçlarında attığı gollerle Türkiye'nin baraj maçına kalmasında en büyük rolü oynamıştı. 
     Fatih Terim'in Milli Takım'daki ikinci döneminin ilk resmi maçında Danimarka karşısında sürpriz bir şekilde ilk 11'de oynattığı Tümer, karşılaşmanın 80. dakikada attığı güzel golle takımını 2-1 öne geçirmişti. Türkiye, son dakikalarda Larsen'in golüne engel olamayınca karşılaşma 2-2 bitmişti. 
     Deplasmanda Ukrayna ile yapılan maçta da Türkiye, Tümer'in 54. dakikada şahsi becerisiyle attığı golle 1-0 galip gelmiş ve play-off umudunu Arnavutluk maçına taşımıştı. 
     Arnavutluk ile deplasmanda yapılan maçta ilk yarıda çok iyi oynayamayan Tümer, yine ikinci yarıda ortaya çıktı ve attığı golle Türkiye'nin 1-0 galip gelip, play-off baraj maçı oynamaya hak kazanmasında çok büyük rol oynamıştı. 
     Son üç resmi milli maçta gol atan Tümer'in yarınki İsviçre maçında da önemli bir rol oynaması bekleniyor. 

     
</TEXT>
</DOC>
