<DOC>
<DOCNO> 370479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/yasam/axyas01.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2 gün sonra bir uçak daha 
</HEADLINE>
<TEXT>


Yunanistan'da geçen pazar 121 kişinin ölümüyle sonuçlanan uçak kazasının ardından, 160 kişi taşıyan West Caribbean Havayolları uçağı, Venezüella'da düştü 

DIŞ HABERLER SERVİSİ 

Panama'dan Atlas Okyanusu'ndaki Fransız adası Martinique'e giden Kolombiyalı West Caribbean Havayolları'na ait yolcu uçağı, motor arızası nedeniyle Venezüella'nın batısındaki Sierra de Perija dağlık bölgesinde düştü. Uçakta bulunan 160 kişiden kurtulan olmadı. 

Arızayı bildirdi ve... 
MD82 tipi yolcu uçağının pilotu, Türkiye saati ile 10.00 civarında Venezüella'nın başkenti Caracas'taki kontrol kulesine her iki motorda da sorun olduğunu bildirdi. Bundan 10 dakika sonra uçakla irtibat kesildi. Venezüella İçişleri Bakanı Jesse Chacon, uçağın Türkiye saati ile 10.00 - 10.45 saatleri arasında düştüğünü açıkladı. 
Kurtarma ekipleri, havadan ve karadan çalışmalara başlarken, Kolombiya Sivil Havacılık Kurumu Başkanı Carlos Montealegre, kazadan kurtulanın olmadığını söyledi. Fransa Sivil Havacılık Kurumu, uçakta 153 Fransız'ın bulunduğunu duyurdu. 8 kişilik mürettebatın ise Kolombiyalı olduğu belirtildi. 
Uçağın kara kutularından birinin bulunduğu, enkazdan onlarca ceset çıkarıldığı bildirildi. 


</TEXT>
</DOC>
