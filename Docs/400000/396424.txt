<DOC>
<DOCNO> 396424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/guncel/gun04.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaideci baba-oğul 
</HEADLINE>
<TEXT>


El Kaide operasyonunda, evinde bomba düzeneği bulunan Suat Öz ile İbrahim Öz yakalandı. Mahkemeye çıkarılan baba-oğul tutuklandı 

SÜLEYMAN ELÇİN 

Konya'da El Kaide'ye üye oldukları iddiasıyla tutuklanan Hüseyin Suat Öz 46 ile oğlu İbrahim Öz'ün 26 evinde, telsiz ile uzaktan kumanda edilebilir elektronik bomba düzeneği bulundu. 
Konya'da Karayolları Bölge Müdürlüğü'nde elektronik ve elektrik ustası olarak çalışan Hüseyin Suat Öz'ün, El Kaide'nin 15 ve 20 Kasım 2003'te İstanbul'da gerçekleştirdiği saldırılarda elektrik düzenekleriyle ilgili aktif rol aldığı öne sürüldü. 

Cezaevine girmişler 
Öz ve oğlunun, İstanbul saldırılarını gerçekleştiren Harun İlhan'ı, Konya'daki evlerinde gizledikleri iddiasıyla 23 Aralık 2003'te tutuklandıkları da ortaya çıktı. Cezaevinden 14 Şubat 2005'te tahliye edilen baba-oğul, Konya'ya döndükten sonra, seyyar elektrik işleriyle uğraşmaya başladı. Bir süre önce gelen ihbarı değerlendiren polis, Öz ve oğlunu takibe aldı. 
Hüseyin Suat Öz'ün 11 Kasım'da İstanbul'daki bazı örgüt üyeleri ile buluştuğu, bu buluşmadan sonra telsiz ile uzaktan kumanda edilebilir, herhangi bir patlama düzeneğini harekete geçirebilecek özelliği olan iki elektronik kartla Konya'ya döndüğü belirlendi. Öz'ün uzaktan kumandalı bombayı da kargoyla Konya'daki adresine gönderdiği tespit edildi. 
Hüseyin Suat Öz'ün evine 17 Kasım'da yapılan baskında, bomba düzenekleri bulundu. Öz'ün sorgusunda, adına başka bir kargo firmasından İstanbul'dan yine koli geldiği anlaşıldı. Harekete geçen polis, kargodan gelen koliye el koydu. Yapılan incelemede baba ve oğul Öz'e hitaben bir talimat notu ve bomba yapımında kullanılan elektronik devreye el konuldu. 

Örgütten not 
Notta, kimliği açıklanmayan örgüt üyelerinden birisinin gönderdiği uzaktan kumanda ile bomba patlatma düzeneğini kendisinin "Aynısını yapabilir misin " diye numune olarak gönderdiği öğrenildi. Dün gece nöbetçi mahkemeye çıkarılan iki zanlı da tutuklandı. 



</TEXT>
</DOC>
