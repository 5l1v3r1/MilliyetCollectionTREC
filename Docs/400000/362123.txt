<DOC>
<DOCNO> 362123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonspo13.html </URL>
<DATE> 2005/07/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Barcelona, Rüştü'yü Fenerbahçe'ye bırakmaktan yana... 
</HEADLINE>
<TEXT>

     
     Şenhan Bolelli bildiriyor 



     İspanya'nın FC Barcelona Kulübü, sözleşmesi bulunan ancak takım kadrosunda yeri olmayan Rüştü Reçber'in geleceğini bu hafta çözüme kavuşturmayı hedefliyor. 
     İspanyol basını, Barça'nın 28 Temmuz'da hazırlık maçları için Asya turuna çıkacağını hatırlatarak, FC Barcelona Kulübü Spor Direktörü Txiki Begiristain'ın 26 Temmuz'a kadar Rüştü ve Saviola problemlerini çözmek zorunda olduğunu yazdı. 
     Rüştü'nün menajerleri ile Begiristain ve teknik heyetinin yarın Ciudad Condal'da bir toplantı yapacağı belirtildi. 
     Verilen bilgilerde, Barcelona'nın Rüştü'yü Fenerbahçe'ye bırakmaktan yana olduğu, ancak bunu bedavaya yapmayacağı ifade ediliyor. 
     ''Barcelona Türk kaleciyi Fenerbahçe'ye armağan etmek istemiyor. Ama Joan Laporta'nın mükemmel olarak sunduğu ilk transferi Rüştü, her gün kulübünden biraz daha uzaklaşıyor'' diye yazan As gazetesi, Rüştü'nün Almanya'da hazırlıklara başlayan eski takım arkadaşlarıyla vedalaşmasına rağmen Barça'nın onu bedavaya bırakmayacağından geleceğinin değişebileceğinin altını çizdi. 
     El Mundo Deportivo ise Rüştü'nün probleminin çözülmemesi halinde takımla birlikte gelecek hafta Japonya ve Çin'e gitme olasılığının hariç bırakılamayacağını iddia etti. 
     Öte yandan, teknik direktör Rijkaard'ın Rüştü gibi kadroda görmek istemediği Saviola'nın geleceği de bu hafta belli olacak. Sevilla, Espanyol, Aston Villa, Panathinaikos gibi birçok kulüpten teklif alan, ancak bunlara sıcak bakmayan Saviola'nın, kendisini istemeyen Barça'dan artık ayrılma kararını alacağı söyleniyor. 

     
</TEXT>
</DOC>
