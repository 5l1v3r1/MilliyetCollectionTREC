<DOC>
<DOCNO> 380665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur19.html </URL>
<DATE> 2005/09/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kuzeninin evine izinsiz girip viski içti, cezaevine girdi 
</HEADLINE>
<TEXT>

     Osmaniye’de, kuzeninin evine kimsenin olmadığı saatte giren bir kişi, evde bulunan viskiyi içtikten sonra kaçtı. Ev sahibinin davacı olması üzerine parmak izi tespitiyle yakalanan zanlı, tutuklandı. 
     AA muhabirinin edindiği bilgiye göre, Dr. İhsan Göknel Mahallesi’nde, Ahmet Gerçik 29 , ailesi ile gittikleri misafirlikten döndüklerinde, evinin demir kapısının camı kırılarak içeriye girildiğini fark etti. Evinden hiçbir şey çalınmadığını bildiren ev sahibi, viskisinin içildiğini belirterek, evine giren kişiden davacı oldu. 
     Polis ekiplerinin yaptığı incelemede, parmak izinin Rüstem A’ya 19 ait olduğu tespit edildi. Şüpheli, kısa sürede yakalandı. Rüstem A, emniyetteki sorgulamasında, Ahmet Gerçik’in kuzeni olduğunu, evin kapısını açık görünce içeriden bir şişe viski alarak içtiğini, amacının hırsızlık olmadığını söyledi. 
     Rüstem A, sevk edildiği mahkemece tutuklanarak cezaevine gönderildi. 
     
</TEXT>
</DOC>
