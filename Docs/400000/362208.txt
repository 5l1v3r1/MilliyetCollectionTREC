<DOC>
<DOCNO> 362208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonyas01.html </URL>
<DATE> 2005/07/18/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Amerikalıların en büyük endişelerinden biri obezite 
</HEADLINE>
<TEXT>

     ABD’de yapılan bir araştırma, halkın en büyük endişelerinden birinin fazla kilo ve obezite olduğunu ortaya koydu. 
     Harvard Üniversitesi Halk Sağlığı Fakültesi’nin 2 bin 33 kişinin katılımıyla yaptığı araştırmanın sonuçlarına göre, Amerikalıların yüzde 75’i obezitenin "çok ciddi" ya da "ciddi" bir sağlık sorunu olduğunu düşünüyor. 
     Amerikalıların yüzde 41’i kendilerini bir ölçüde aşırı kilolu görüyor. Bu kişilerin verdiği boy ve kilo rakamları, Amerikalıların yüzde 51’inin aşırı kilolu olduğunu gösterdi. 
     Zayıflamak için ciddi çaba harcayanların oranı geçen yıldan bu yana yüzde 27’den yüzde 32’ye yükseldi. Amerikalıların yüzde 32’si aldıkları kaloriye, yüzde 47’si yağa ve yüzde 36’sı karbonhidrata dikkat ediyor. 
     
     ÇALIŞANLARIN ÜÇTE BİRİ AĞRI ÇEKİYOR 
     ABD’de yapılan başka bir araştırma, çalışanların yaklaşık üçte birinin çeşitli ağrılar çektiğini ortaya koydu. 
     "Journal of Occupational and Environmental Medicine" dergisinin Temmuz sayısında yer alan araştırmada, ağrı çekenlerin ayda yaklaşık dört gün işe gitmedikleri ve işe gittikleri günlerde de verimli olmadıkları belirlendi. 
     Çalışanlar arasında en yaygın olan ağrıların baş, diz, sırt ve diğer kas ağrıları olduğu, sadece bu ağrıların çalışanların yüzde 13’ünün verimli olmasına engel olarak yılda 62 milyar dolarlık bir 
     maddi kayba yol açtığı ifade edildi. 
     Ağrılardan en fazla şikayet eden çalışanların daha fazla iş kazasına neden oldukları da belirtildi. 
     
</TEXT>
</DOC>
