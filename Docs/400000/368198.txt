<DOC>
<DOCNO> 368198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/guncel/gun06.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Valiliklere provokasyon genelgesi 
</HEADLINE>
<TEXT>


İçişleri Bakanı Aksu imzalı genelgede, toplumda gerginlik oluşturmaya yönelik çabalar olduğu belirtildi 

ANKARA Milliyet 

İçişleri Bakanlığı'ndan valiliklere, Bakan Aksu imzasıyla dün "Provokatif ve Toplumsal Olayların Önlenmesi" başlıklı gizli bir genelge yayımlandı. 
Mersin'de bayrak yakma girişimi ve Trabzon'daki linç girişimleri hatırlatılan genelgede, "Ülkemizde son zamanlarda toplumsal duyarlılığı istismar etmek suretiyle gerginlik ve kaos ortamı oluşturmaya yönelik çabalar gözlenmektedir. Bu çerçevede, profesyonel şekilde başlatılıp masumane olaylar olarak gösterilmeye çalışılan birtakım provokatif eylemlerle vatandaşlarımız arasında ayrımcılık tohumları ekilmeye çalışılmaktadır" denildi. 
Avrupa Birliği karşıtlığının, geniş yelpazede oluşturulacak provokasyonlarda rol oynayacağına dikkat çekilen genelgede, halkın her türlü düşüncesine toleranslı ve eşit yaklaşılması gerektiği vurgulandı. 

Nasıl önlenebilir 
Genelgede provokasyonların nasıl önlenebileceği de şöyle sıralandı 
Kolluk güçleri bilgilendirilecek. Hizmet içi eğitimler verilecek.Zafiyet ve koordinasyon eksikliğini önlemek için amir bir yardımcısını görevlendirecek.Gelişmeler yardımcıya anında bildirilecek ve önleyici toplum destekli güvenlik hizmetine önem verilecek.Müdahalede kolluk birimleri ile adli makamlar arasında işbirliği en üst düzeyde olacak.Sivil toplum kuruluşları ve basınla ilişkiler geliştirilecek.Kamuoyu soğukkanlı olmaya davet edilecek. Kamuoyunun tahriklere gelmemesi sağlanacak.Toplumda gerginlik ve tansiyonu yükseltici, kutuplaşmayı artırıcı tavır ve davranışlardan kaçınılacak. 


</TEXT>
</DOC>
