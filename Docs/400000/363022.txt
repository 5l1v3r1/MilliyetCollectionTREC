<DOC>
<DOCNO> 363022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun18.html </URL>
<DATE> 2005/07/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
ABD'liler tartaklandı, Rice'ın Sudan gezisi krize dönüştü 
</HEADLINE>
<TEXT>

     ABD Dışişleri Bakanı Condoleezza Rice'ın Sudan gezisi, Devlet Başkanı Ömer Beşir'in korumaları Amerikalı yetkilileri ve gazetecileri itip kakınca diplomatik krize dönüştü. 
     Olaydan haberdar edilen Dışişleri Bakanı Rice'ın Sudanlı makamlardan derhal özür dilenmesini istemesi üzerine, bir Sudanlı yetkili Amerikalı dışişleri bakanlığı yetkilileri ve gazetecilerden özür diledi. 
     Devlet başkanının korumalarının Rice ile Beşir arasındaki görüşmeye girmelerini engellediklerini anlatan Amerikalı yetkililer ve gazeteciler, bir Amerikan radyosunda görevli bir gazetecinin kasetlerine de el koymaya çalıştıklarını, tam bu sırada devreye dışişleri bakanlığı sözcüsü Sean McCormack'in girdiğini söylediler. 
     Rice'ın danışmanlarından Jim Wilkinson, rezidansın girişinde korumaların kendisini duvara ittiğini, Rice'ın kişisel yardımıyla içeri girebildiğini anlattı. 
     Sudanlı korumaların sonunda gazetecilere iki grup halinde toplantı salonuna girmelerine izin verdikleri ve bir Sudanlı yetkilinin gelip özür dilediği belirtildi. 
     Kısa bir süre için içeri girmelerine izin verilen Amerikalı gazetecilerden NBC muhabiri, Devlet Başkanı Beşir'e soru sorunca bir Sudanlı tarafından sözü kesildi ve yine itildi. 
     Dışişleri Bakanı Rice'ın da olan bitenlerden çok rahatsız olduğu ve uçağının Hartum'dan Darfur'a hareketinden önce basın mensuplarıyla konuştuğu belirtildi. 
     
</TEXT>
</DOC>
