<DOC>
<DOCNO> 368878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun14.html </URL>
<DATE> 2005/08/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Yunan gazeteci, Ereli'ye Rumca isim kullandırtamadı 
</HEADLINE>
<TEXT>

     ABD Dışişleri Bakanlığı olağan basın toplantılarında soruları yanıtlayan Basın Sözcüsü Adam Ereli, Yunan gazetecinin tüm çabalarına rağmen Ercan Havaalanı’nın yerine Tymdou Havaalanı ifadesini kullanmadı. 
     ABD Dışişleri Bakanlığı olağan basın toplantılarında, Yunan gazeteci ile Basın Sözcüsü Adam Ereli arasındaki "soğuk savaş" devam ediyor. Yunan gazeteci bu kez de Ereli’ye " Tymdou Havaalanı" şeklinde sorular sormasına karşın Ereli’nin ısrarla "Ercan Havaalanı" yanıtını vermesi dikkat çekti. 
     Yunan gazeteci Ereli’ye, "Daha önce Tymdou Havalanı’nın yasal olduğunu söylemiştiniz. Peki Kıbrıs’ta Türk işgali altındaki tüm topraklar mı yasal yoksa sadece havaalanı mı" diye sordu. 
     Ereli bunun üzerine "Sayın Lambros, Sanırım gerek Kıbrıs’ta genel durumun gerekse bizim Kıbrıs politikamızın değişmediğini duymak sizin için sürpriz olmayacaktır. Aynı şekilde Kıbrıs’ın kuzeyindeki havaalanlarını seyahatin yasallığı ile ilgili düşüncelerimizin değişmediğini duymak da sizi şaşırtmayabilir" cevabını verdi. 
     Gazetecinin "Peki neden bütün açıklamalarınızda Yunanca ’Tymdou’ yerine Türkçe ’Ercan Havaalanı’ diyorsunuz" sorusuna da Ereli gülerek "Beni yakaladın" diye cevap verdi. 
     ABD Dışişleri Sözcüsü, dün ABD basınında yer alan Tülin Daloğlu’nun "Türkiye Irak’ın işgali sırasında topraklarını ABD’nin kullanmasına izin vermedi. Şimdi ABD PKK ile neden savaşsın ki" sorusu ile ilgili ne düşündüğünün sorulması üzerine de bu konuda bir tartışmaya girmek istemediğini belirtti ve yapılan üçlü toplantıda Türkiye’de güvenliğin ve terörle mücadele konularının ele alındığını belirtti. 
     

      ANKA 
     
</TEXT>
</DOC>
