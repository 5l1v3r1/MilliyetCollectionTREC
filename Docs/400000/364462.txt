<DOC>
<DOCNO> 364462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur14.html </URL>
<DATE> 2005/07/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bisikletliyi 108 metre sürükledi, "Farketmedim" dedi... 
</HEADLINE>
<TEXT>

     Fatih KARAÇALI ADANA, DHA 

      ADANA'da, kavşaktan dönerken, bisikletiyle TIR'ın altına giren 43 yaşındaki Mehmet Emin Türkan yaşamını yitirdi. Bisikleti 108 metre atında sürükleyen TIR sürücüsü, Hiçbir şey fark etmedim'' dedi. 
     Kaza, D-400 Karayolu'nun Polis Meslek Yüksekokulu Kavşağı'nda meydana geldi. 33 DA 006 plakalı çekici ile 33 DA 306 plakalı dorseyi kullanan 38 yaşındaki Allaattin Aktürk, Atakent Mahallesi'nden D-400 Karayolu'na çıkmak için kavşağa girdi. Mersin'e gitmek isteyen Aktürk, sağa dönüş yaptığı sırada bisikletiyle aynı yöne dönmek isteyen Mehmet Emin Türkan da kavşağa girdi. Bu sırada Türkan'ın kavşağa girdiğini fark etmeyen Aktürk, Türkan'ı bisikletine çarptıktan sonra altına aldı. Dönüşünü tamamlayan Aktürk, yoluna devam etti. Bu sırada kazayı gören bir polis memuru Aktürk'ü uyararak durmasını sağladı. 
     Olay yerine gelen polis ekiplerince gözaltına alınan Alaattin Aktürk, Ben Mersin'e gitmek için kavşağı döndüm, yoluma devam ediyordum. Bisikletliyi hiç görmedim, bir ses duydum aynadan baktığımda da olumsuz bir şey yoktu. Yoluma devam ediyordum'' dedi. 
     Olay yerinde parçalanarak hayatını kaybeden Mehmet Emin Türkan'dan geriye ise cebinden dökülen madeni para, cep telefonu ve parçalanan kol saati ile cüzdanı kaldı. Yapılan muayenede alkolsüz olduğu anlaşılan Alaattin Aktürk polis merkezine götürülürken, Mehmet Emin Türkan'ın cesedi Cumhuriyet Savcısı'nın incelemesinden sonra Adli Tıp Kurumu Morgu’na kaldırıldı. Polis, Mehmet Emin Türkan'ın yakınlarına ulaşmaya çalışıyor. 
     
</TEXT>
</DOC>
