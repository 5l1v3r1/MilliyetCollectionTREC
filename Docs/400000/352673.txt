<DOC>
<DOCNO> 352673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur16.html </URL>
<DATE> 2005/06/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Binbaşıyı elektrik çarptı 
</HEADLINE>
<TEXT>

     Ali ÖZKAYA- Turaç TOP İZMİR, DHA 

      İZMİR'in Konak İlçesi Bahçelievler Semtinde, evinin banyosuna jakuzi takmak isterken elektrik akımına kapılıp apartmanın boşluğuna düşen 43 yaşındaki Binbaşı Hikmet Birincioğlu hastanede öldü. 
     Olay bugün saat 11.45'de 509 5 Sokak 9 numaradaki Sabah Apartmanı'nda meydana geldi. Apartmanın üçüncü katındaki dairesinin banyosuna jakuzi takıp, bağlantılarını yapmaya çalıştığı belirtilen, 57'nci Topçu Tugayı'nda görevli Binbaşı Hikmet Birincioğlu, elektrik akımına kapılınca apartman boşluğuna düştü. Gürültüyü duyan eşi Gurbet Birincioğlu ve komşularının haber vermesiyle olay yerine gelen itfaiye ve sağlık ekipleri, yaralanan Birincioğlu'nu düştüğü yerden çıkardı. Sedyeye konularak yan taraftaki iki katlı binadan çıkarılan evli ve iki çocuk babası Birincioğlu, Hatay Semtindeki Mevkii Asker Hastanesi'ne kaldırıldı. Tedaviye alınan Birincioğlu kurtarılamadı. Komşuları, Binbaşı Birincioğlu'nun evdeki tamirat işlerini hep kendisinin yapmaya çalıştığını, bundan da keyif aldığını belirtti. Polis olayla ilgili soruşturma başlattı. 
     
</TEXT>
</DOC>
