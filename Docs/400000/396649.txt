<DOC>
<DOCNO> 396649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/yazar/uras.html </URL>
<DATE> 2005/11/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Eskişehir'de 270 fabrika kuruldu 50'si de inşa halinde 
</HEADLINE>
<TEXT>


Eskişehir Sanayi Odası, ülkede "Organize Sanayi Bölgesi OSB " kuruluşunda öncü sanayi odasıdır. 1969 yılında çalışmalar başladı. 1973 yılında sanayi bölgesindeki ilk yatırımlar başladı. 
Şimdilerde Eskişehir OSB'de 270 sanayi tesisi var. Bunların 72'si metal eşya, 27'si makine imalatı, 38'i kimya ve kauçuk, 29'u orman ürünleri ve mobilya, 24'ü gıda, 23'ü tekstil ve giyim, 12'si tarım alet ve makineleri sektöründe üretim yapıyor. 
İnşa halinde 50, proje halinde 30 sanayi tesisi fabrika var. Eskişehir OSB'sinin iki önemli özelliği var. 1 Bölge içindeki Doğalgaz Elektrik Santralı tüm tesislere kesintisiz elektrik enerjisi ve buhar veriyor. 2 Bölgenin kuzeyinde kurulan 2 milyon metrekarelik "Bilim Parkı" ise ileri teknolojinin geliştirilmesi ve bölgede ileri teknolojiye dayalı üretimin yayılması amacını güdüyor. 

Eskişehir "sanayi" kenti oldu 
Anadolu'da sanayileşen şehirler sıralanırken Gaziantep, Kayseri, Konya, Denizli gibi iller arasında Eskişehir'in adı unutulur. Bunun nedeni büyük sanayi tesislerinin çoğunun Eskişehir'e başka şehirlerden gelerek yatırım yapan gruplarına ait olmasıdır. 
Eskiden Eskişehir denilince üç Eskişehirli aile Kılıcoğulları, Kanatlılar, Zeytinoğulları gündeme gelirdi. Kamuya ait Şeker Fabrikası, Vagon Fabrikası Eskişehir'deki başlıca sanayi tesisleri idi. 
Zeytinoğullarının başına "Eskişehir Bankası" ile kaza geldi. Varlıklarını kaybettiler. Kılıcoğulları, Kanatlılar üretimi sürdürüyor. Onlara Sararlar eklendi. 
Vagon fabrikası büyütüldü. Lokomotif üretecek güce erişti. Uçak bakım tesisleri kuruldu. GE'nin ortak olduğu uçak motorları yapım fabrikası, Skorsky'nin ortak olduğu uçak ve helikopter yan sanayi fabrikası büyük ve önemli sanayi kuruluşları. 
İstanbul'daki büyük sermaye gruplarının Eskişehir'de büyük yatırımları var. Arçelik'in buzdolabı, Eczacıbaşı'nın yapı gereçleri ve karo seramik, Ford'un motor fabrikası, Demirdöküm fabrikası bunlardan bazıları. 

Sanayi, üniversite bütünlüğü 
Eskişehir'deki sanayileşmede, üniversite ve şehrin sanayiyle bütünleşmesinin büyük rolü var. Eskişehir'deki Anadolu Üniversitesi kuruluşundan bu yana sanayi için insan yetiştirmekle kalmıyor Eskişehir'de sanayileşmenin gelişmesi için işadamları ve kurulu tesislerle bütünleşmiş durumda. 
Eskişehir Belediyesi, sanayi odası, sanayinin alt ve üst yapı ihtiyaçlarını karşılamak ötesinde sanayiciyi Eskişehir'e çekmek, sanayicinin mutlu olmasını sağlamak için çaba gösteriyor. Bir şehrin "yaşanabilir, çağdaş bir şehir" olması, sanayinin gelişmesini destekleyen en önemli etkenlerden biri. 
Eskişehir'in bilim, sanat ve kültür şehri olarak gelişmesi de yatırımcıyı bölgeye çekiyor. İki üniversitenin 50 bin öğrencisi ve öğretim üyesi hem yaşamlarıyla şehre dinamizm veriyor, hem de sanayi için çok önemli bir insan kaynağı oluşturuyor. 
Önümüzdeki çarşamba Doğan Yayın Holding'in Eskişehir'de "Marka Güçtür" toplantısı yapılacak. Bu toplantıda Eskişehir'in markalaşması tartışılacak. 



</TEXT>
</DOC>
