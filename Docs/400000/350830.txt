<DOC>
<DOCNO> 350830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur47.html </URL>
<DATE> 2005/06/10/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
"Ailemi ben öldürmedim, öldürenler beni tehdit ediyor" 
</HEADLINE>
<TEXT>

     Küçükçekmece’de annesi, babası, eşi ve 2 çocuğunu öldürdüğü ileri sürülen Selahattin Yıldırım, cinayetleri işlediğini iddia ettiği kişi ya da kişilerce kendisinin ve kız kardeşinin tehdit edildiğini öne sürdü. 
     Bakırköy 8. Ağır Ceza Mahkemesi’ndeki duruşmaya, tutuklu sanık Selahattin Yıldırım getirildi. 
     Duruşmada söz alan Yıldırım, 1 yıldan fazla süren dava kapsamında suskun kalmasının ardından önceki celse cinayetleri başka birinin işlediği yönündeki ifadesinden sonra nalbur dükkanının kurşunlandığını, kız kardeşinin de ölüm tehditleri aldığını savundu. 
     Bunu, mahkemeye bir dilekçeyle de bildirdiğini belirten Yıldırım, ifadelerini geri almadığı takdirde yakınlarına zarar verileceğinden endişe ettiğini söyledi. 
     Yıldırım, mahkemeden kardeşlerinin can güvenliğinin sağlanmasını istedi. 
     Sanığın avukatı, Selahattin Yıldırım’ın kız kardeşi Gülten Bakar’ın polis merkezinde verdiği ifadeyi mahkemeye sundu. Bakar’ın ifadesinde, kendisini telefonla arayan bir kişinin ölümle tehdit ettiğini, ağabeyinin Kanarya’daki nalbur dükkanının da kurşunlandığını söylediği öğrenildi. 
     Mahkeme heyeti, sanığın tutukluluk halinin devamına karar vererek, eksikliklerin giderilmesi amacıyla duruşmayı erteledi. 
     
     5 MÜEBBET İSTEMİ 
     Bakırköy Cumhuriyet Savcılığı’nca hazırlanan iddianamede, Selahattin Yıldırım’ın, gönül ilişkisi olan başka bir kadına ev tutmak istediği için 3 Mart 2004 gecesi eşi Fatma Yıldırım 33 ile tartıştığı, bu sırada başına sopayla vurmasıyla kendisinden geçen eşinin eşarpla boğazını sıkarak öldürdüğü iddia ediliyor. 
     Sanığın, daha sonra aynı odada yatan oğlu Sercan 13 ve kızı Gökçen Yıldırım’ı 10 yine boğazlarını sıkarak öldürdüğü öne sürülen iddianamede, diğer odada uyuyan annesi Gülşen Yıldırım’ı 52 başını su dolu küvete sokarak öldüren sanığın, başka bir odada uyuyan babası Celal Yıldırım’ı 55 da atkıyla boğduğu anlatılıyor. 
     İddianamede, sanık Yıldırım’ın 5 kez müebbet ağır hapis cezasına çarptırılması isteniyor. 
     
</TEXT>
</DOC>
