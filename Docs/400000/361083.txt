<DOC>
<DOCNO> 361083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo06.html </URL>
<DATE> 2005/07/14/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Daum'un yeni sol bek adayı Kemal 
</HEADLINE>
<TEXT>

     4-3-1-2 düzenini yerleştirmeye çalışan Daum, Anelka'nın sakatlığı ve son yabancının henüz belli olmaması yüzünden sıkıntı çekiyor 
     
     Sistemi değiştiriyor 
     Yeni sezonla birlikte Fenerbahçe’yi geçen seneden farklı bir şekilde sahaya sürmeyi planlayan teknik direktör Christoph Daum, bir yandan buna yönelik çalışmalar yaptırırken, diğer yandan elinde olmayan nedenlerden dolayı sıkıntı yaşıyor. 4-3-1-2 düzenini yerleştirmeye çalışan Alman hocanın en büyük derdi, orta sahanın solunda oynatmayı düşündüğü yeni transferin henüz takıma katılmaması. İkincisi ise, Anelka’nın sakatlığı yüzünden idmanlara çıkamaması. 
     
     Değişiklik yapıyor 
     Bu yüzden çoğu idmanda takımı 10 kişiden kuran tecrübeli teknik adam, şu anda forvette Nobre’nin yanında Tuncay’a şans veriyor. Dünkü idmanda savunmanın solunda önce Ümit’i deneyen Daum, daha sonra kaptanı kenara alıp, Kemal’e şans verdi. Oyuncularıyla idman öncesi sürekli toplantı yapıp, yeni sistemi anlatan Fenerbahçe Teknik Direktörü, rakibe baskı uygulanması, çapraz uzun toplar ve kanat organizasyonlarıyla sonuç alınması üzerinde duruyor. 
     
</TEXT>
</DOC>
