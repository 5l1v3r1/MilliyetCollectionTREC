<DOC>
<DOCNO> 357004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko33.html </URL>
<DATE> 2005/06/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Doğan TV Deutsche Bank'a hisse satışı iptal edildi 
</HEADLINE>
<TEXT>

     Doğan Yayın Holding A.Ş., Radyo Televizyon Üst Kurulu'nun RTÜK , Doğan TV'nin yüzde 19.99'luk hissesinin Deutsche Bank'a satışının kanuna uygun olmadığına ilişkin kararı üzerine, 1 Haziran 2005 tarihli satış işleminin karşılıklı mutabakatla iptal edildiğini bildirdi. 
     Doğan Yayın Holding'ten Borsa'ya gönderilen açıklamada, şirketin 210 milyon YTL ödenmiş sermayesine yüzde 99,99 oranında iştirak ettiği bağlı ortaklığı Doğan TV Radyo Yayıncılık A.Ş.'de Doğan TV sahip olduğu ve sermayenin yüzde 19,99'una karşılık gelen 1 YTL 1.000.000 TL nominal değerli 41 milyon 979 bin adet hisse senedinin, 150 milyon dolar bedelle nakden ve peşinen Deutsche Bank AG'ye satıldığının 1 Haziran 2005 tarihli İMKB günlük bülteni aracılığıyla ilan edildiği anımsatıldı. 
     Devir işleminin 1 Haziran 2005 tarihi itibariyle gerçekleştiği ve satış bedelinin 2 Haziran 2005 tarihi itibariyle şirket hesaplarına intikal ettiği kaydedilen açıklamada, RTÜK'ün 8 Haziran 2005 tarihli basın bildirisinden, RTÜK'ün söz konusu satış işleminin 3984 sayılı Radyo ve Televizyonların Kuruluş ve Yayınlar Hakkında Kanun'un Kanun ilgili maddelerine uygun olmadığına karar verildiğinin öğrenildiği belirtildi. 
     Açıklamada, bunun ardından şirketin konu hakkındaki hukuki görüşünü yazılı olarak RTÜK'e ilettiğine işaret edilen açıklamada, şu görüşlere yer verildi 
     ''RTÜK'ün 17 Haziran 2005 tarihli cevabi yazısında özetle, yeniden değerlendirme talebimizin kabulüyle yapılan incelemede, itiraz sebeplerimizin vaki olmadığına, söz konusu satış işleminin gerçekleşip gerçekleşmediğinin bildirilmesine, satışın kanunen gerçekleşmiş olması halinde oluşan Kanun'a aykırılığın giderilmesi için 30 günlük süre tanınmasına, bu süre zarfında aykırılığın giderilmemesi halinde ortağı bulunduğumuz ve yayında bulunan kuruluşların yayın izinleri hakkında 3984 sayılı yasanın 29 j bendi hükmü çerçevesinde işlem yapılmasına karar verildiği ifade edilmiştir. Durum şirketimiz ve Deutsche Bank AG yetkilileri ile birlikte değerlendirilmiş ve yapılan görüşmeler sonucunda 1 Haziran 2005 tarihli satış işleminin karşılıklı mutabakatla iptaliyle, tarafların satış nedeniyle edindiklerini iade etmelerine karar verilmiştir.'' Şirketin RTÜK'ün almış olduğu karar ile ilgili olarak yürütmenin durdurulması talebiyle yasal takip yoluna gideceği bildirilen açıklamada, gelişmelerin kamuoyuna duyurulacağı da kaydedildi. 
     Bu açıklamanın duyurulması amacıyla kapatılan Doğan Yayın Holding'in işlem saat 15.45'ten itibaren tekrar açıldı. 
     
</TEXT>
</DOC>
