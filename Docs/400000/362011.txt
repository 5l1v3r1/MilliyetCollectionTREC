<DOC>
<DOCNO> 362011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun12.html </URL>
<DATE> 2005/07/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bombaların İngiltere'ye maliyeti 2 milyar sterlin 
</HEADLINE>
<TEXT>

     İngiltere'nin başkenti Londra'da meydana gelen ve 55 kişinin ölümüyle sonuçlanan bombalı saldırıların ülke ekonomisine verdiği toplam zararın 2 milyar sterlin olarak hesaplandığı açıklandı. 
     Patlamaların Londra'nın ulaşım ağında meydana getirdiği zarar ve müşteri sayısındaki düşüşün, ucuzluk döneminde artması beklenirken düşen alışverişin etkilerinin ve alınan ek polisiye önlemlerin toplam bedelinin 2 milyar sterline ulaşacağını tahmin eden ekonomistler, ''Ancak büyük bir felaket olmasına karşın, ekonominin aldığı zarar İngiltere'de çiftliklere şap hastalığının bulaştığı döneme göre daha az'' dedi. 
     Ekonomi ve İş Araştırmaları Merkezi'nin CEBR yaptığı araştırmaların sonucunda ayrıca, saldırılardan en çok ve olumsuz etkilenen kesimin Londra'daki büyük iş sahipleri olacağına işaret edildi. 
     Londra'daki dükkanların ve eğlence yerlerinin kısa zamanda yeniden eski müşteri kapasitelerine kavuşmalarının beklendiğine dikkat çekilen araştırma raporunda, patlamaların İngiliz ekonomisinin büyüme oranına etkisinin ise yüzde 0.2 seviyesinde kalacağı tahmininde bulunuldu. 
     Raporda, büyümeye yansıyacak bu olumsuz etkinin yüzde 0.1'inin metro sisteminin kayıplarından geleceğine dikkat çekilirken, bu unsurun Londra ekonomisine ise yüzde 0.5'lik olumsuz etki yapacağı savunuldu. 
     Bu arada, 7 Temmuz günü İngiltere'de alışveriş yapanların sayısının bir önceki haftanın aynı gününe göre bir anda yüzde 77'lik düşüş gösterdiği, alışveriş yapanların sayısının bir önceki yılın aynı gününe göre ise yüzde 74'lük düşüş gösterdiği bildirildi. 
     
</TEXT>
</DOC>
