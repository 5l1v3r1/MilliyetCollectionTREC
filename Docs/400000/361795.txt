<DOC>
<DOCNO> 361795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/siyaset/asiy.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Babam İmralı'ya karşıydı' 
</HEADLINE>
<TEXT>


İzmir'deki taziye evinde Milliyet'e konuşan HADEP'li Hikmet Fidan'ın reklamcı oğlu Zınnar Tarık Fidan, "Cinayetin kimin tarafından yapıldığı ortada" dedi 

Namık Durukan - Ankara 


Diyarbakır'da öldürülen eski HADEP Genel Başkan Yardımcısı Hikmet Fidan'ın reklamcı oğlu Zınnar Tarık Fidan, "Babam PKK için büyük tehlikeydi, örgüt öldürdü" dedi. 
Ölümü Kürtler arasında büyük tartışmaya neden olan Fidan'ın İzmir'deki taziye evi cinayete tepki duyanları bir araya getirdi. Taziyeleri kabul eden Fidan'ın oğlu Zınnar Fidan 23 , saldırıyı Milliyet'e değerlendirdi. 

Tepkisi sertti 
Babasının terör örgütü tarafından "tehlikeli olarak görüldüğü için" öldürüldüğünü savunan Fidan, şöyle konuştu 
"Cinayetin kim tarafından yapıldığı ortada. Fotoğrafı birleştirilince bir yeri gösteriyor. Babam rant kapısının kapatılmasını, tepeden inme birinin değil, Kürt halkının kendi kendisini yönetmesini istiyordu. Siyasetin İmralı'dan, Kandil'den yönetilmesine çok karşıydı. Babamın tepkisi çok sertti. 
35 seneden beri bu mücadeleyi veriyordu. Silahlı mücadele yerine demokratik mücadeleyi savunuyordu. Babam onlar için büyük bir tehditti. Örgütü büyük bir parçalanmaya doğru götürüyordu. Büyük tehditler alıyordu. Şahit olduğum, duyduğum tehditler vardı. Babam bu mücadelenin babasıydı, tehdidin onlar tarafından gelmesini kabullenemiyordu, ağırına gidiyordu." 
Fidan, babasının tek korktuğu yerin Diyarbakır olduğunu, bu kente gitmeyi düşünmediğini, belirterek, "Babamla vurulmadan 2 gün önce konuştum. Diyarbakır'a gitme fikri yoktu. 'Şanlıurfa'ya, oradan Ankara'ya gideceğim' demişti. Babamın tek korktuğu yer Diyarbakır'dı. Oraya gitmekten çekiniyordu. Onu oraya çok samimi bir dostu çekmiştir ya da güvendiği biriyle vurulduğu apartmana gitmiştir" dedi. 
Fidan, babasının iddia edildiği gibi PKK'dan ayrılan grup tarafından kurulan Kürdistan Yurtsever Demokratik Partisi PWD ile ilişkisinin bulunmadığını, bu örgüt adına faaliyet sürdürmediğini vurgulayarak, "Babamı PWD'li ilan etmek çok çirkin bir şey. Bu, ölünün üzerinden rant elde etmedir. Babamın siyasi parti kurma girişimi de yoktu" diye konuştu. 

Kılıf uyduruyorlar 
Babasının ölümünden sonra Kürtler arasında oluşan tepkiyi yetersiz bulan Fidan, "Tepkilerin büyümesini istiyorum. Bu, Kürt halkının çıkış noktası olmalı. Ölüsünün Kürt halkı açısından büyük bir önem taşıdığını düşünüyorum. Aydınların tepkisi yetersiz, herkesin ölümü kınamasını bekliyoruz" dedi. 
Fidan, "babasının DEHAP tarafından sahiplenilmediği gibi olaya adi bir kılıf uydurulmaya çalışıldığını da" belirtti. 

'Siyasi' taziye 

Fidan'ın evindeki taziye defterinde Leyla Zana ve Orhan Doğan'ın şu ifadeleri yer alıyor "Her şeye rağmen bizler için asıl ve vazgeçilmez olan Kürtlerde birliği sağlamak, dostluğu, sevgiyi ve kardeşliği daha da kalıcı kılmaktır. Bunun çok zor olduğunun bilincindeyiz. Çünkü, Kürt demokratik hareketi ve genelde Türkiye demokratik siyaseti, oldukça kritik bir dönemden geçmektedir. Merhuma Tanrı'dan rahmet, kederli ailesi ve dostlarına sabır ve metanet diliyoruz." 


</TEXT>
</DOC>
