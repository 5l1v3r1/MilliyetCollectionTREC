<DOC>
<DOCNO> 387378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo16.html </URL>
<DATE> 2005/10/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Konyaspor, Beşiktaş'ı ağırlamaya hazırlanıyor... 
</HEADLINE>
<TEXT>

     Konyaspor Basın Sözcüsü Güven Öten, kendi oyunlarını sahaya başarıyla yansıtmaları durumunda Beşiktaş'ı rahatlıkla yenebileceklerini söyledi. 
     Öten, cumartesi günü son derece güçlü bir ekip olan Ankaraspor ile deplasmanda yaptıkları karşılaşmadan bir puan almalarının, orta sıralarda tutunmanın son derece zor olduğu bir ligde kendileri için başarı olarak görülebileceğini belirtti. 
     Kendi evinde güçlü rakipleri yenen, deplasmanda ise kolayca teslim olmayan bir takım olduklarını anlatan Öten, ''Ligin başından bu yana 5 deplasman maçının 4'ünde berabere kaldık. Kendi evimizde yapacağımız Beşiktaş maçı öncesi bazı eksiklerimiz var. Sakatlığı devam eden Levent Kartop dizindeki rahatsızlığın tedavisi için yarın Almanya'ya gidiyor. Ayrıca, Tahkim Kurulu'ndan, 3 maç ceza alan Ceyhun'un, Beşiktaş maçında oynayabilmesinin önünü açacak bir karar bekliyoruz'' diye konuştu. 
     Oyunlarını sahaya başarıyla yansıtmaları durumunda Beşiktaş'ı rahatlıkla yenebileceklerini ifade eden Öten, şunları kaydetti 
     ''Beşiktaş ligde bizim bir puan üzerimizde mücadele eden bir takım. Beşiktaş, ligdeki konumu nedeniyle taraftarları başta olmak üzere üzerinde ciddi baskı hissediyor. Biz ise çıkışını sürdüren, seyirci desteğine sahip bir takım olarak Beşiktaş'ın karşısına çıkacağız. Bu nedenle bu maç Beşiktaş açısından oldukça zor olacak. Çünkü oyuncularımız, büyük takımlarla yapılan maçlara çok iyi motive oluyor. Seyircimizin de desteğiyle Beşiktaş'ı Konya'dan puansız göndermek istiyoruz.'' Öten, morallerinin oldukça yüksek olduğu takımın, Beşiktaş maçına bugün yapılacak antrenmanlarla hazırlanmaya başlayacağını sözlerine ekledi. 

     
</TEXT>
</DOC>
