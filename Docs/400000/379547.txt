<DOC>
<DOCNO> 379547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/spor/spo02.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Birliğin kanıtı' 
</HEADLINE>
<TEXT>


Christoph Daum, beraberlik golüne rağmen pes etmeden mücadele ettiklerini vurguladı, "Bu takımda herhangi bir sorun olmadığını gösterir. Bu birlikteliği ispatladık. Gayet uyumluyuz" dedi 


Sarı - Lacivertli takımda, İnönü Stadı'nda alınan galibiyet yüzleri güldürdü. Teknik Direktör Christoph Daum, akıllı ve mantıklı oynadıklarını belirtip, "Birkaç uzaktan atılan şutun dışında rakibin pozisyonu yok. Ayrıca görüldü ki, penaltı da net gol değildir. Penaltıyı atsak 2-0 olacak ve sorun çıkmayacaktı. Öncelikle salı günkü Milan mücadelesine rağmen, takımımı performansından dolayı kalpten tebrik ediyorum. Anlamı ve değeri çok büyük bir galibiyet" dedi. 
Hakemler arasında koordinasyon eksikliği yaşandığını kaydeden Daum, "Bu anlaşmazlıklardan dolayı da yemiş olduğumuz gol var" yorumunu yaptı. 

Gözdağı verdi 
Alex'i ilk yarıdaki bir pozisyonda arka adalesinde çekme yaşadığı için oyundan çıkardığını kaydeden Daum, "Zemin kötüydü ve kendisini oyundan almak zorunda kaldım. Böyle bir galibiyetten sonra bu tür şeyleri açıklamak zorunda kalmaktan yoruluyorum. Ayrıca bazı oyuncuları bu yoğun tempoda dinlendirip, diğerlerini kullanma zamanı yavaş yavaş geliyor. Bu Alex de olabilir, Tuncay da" diye konuştu. 
Beraberlik golünün ardından pes etmediklerinin altını çizen tecrübeli çalıştırıcı, şöyle devam etti "Sonuca gitmeyi de başardık. Bu, takım içinde herhangi bir sorun olmadığını gösterir. Gayet uyumluyuz. Zorlu maçı almasını bilen takımım bu birlikteliği kanıtladı. İki sene önce takım ne haldeydi Şimdiki başarılarımız yabana atılacak cinsten değil. Ama buna rağmen eleştiriler devam ediyor. Kişisel dozajı artan eleştiriler var. Hem taraftarımızın hem yöneticilerimizin bu konuya farklı bakması gerekir. Artık bunları kabul etmeyeceğim. Bu şekilde gitmiyor. İki yıl daha sözleşmem var ve burada mutluyum. Sadece bir takımdan Dünya Kupası'nda milli takımın başında olmam için teklif aldım. Bunu da başkana söyledim, 'zamanı gelince oturur konuşuruz' dedi. 

Samandıra'da kutlama 

Fenerbahçeli futbolcuları, Samandıra Tesisleri'nde coşkulu bir taraftar topluluğu karşıladı. Sarı - Lacivertliler, "Girişimiz olay, çıkışımız kolay" tezahüratlarıyla takımın uzun süre içeri girmesini engellerken, oyuncular da otobüsün içinden "Nasıl attı ama 90'da Tuncay" diye bağırarak taraftarlarına karşılık verdiler. 

Rakiplerin yüzü gülmedi 

Fenerbahçe'nin Şampiyonlar Ligi'ndeki üç rakibi de haftayı galibiyetsiz kapattı. Milan deplasmanda Sampdoria'ya 2-1 yenilirken, PSV Eindhoven da Groningen'e 1-0'lık skorla kaybetti. Gilardino ile öne geçen Milan'ı yıkan golleri Bonazzoli ile Tonetto kaydetti. PSV ise Cornelisse'nin vuruşuna engel olamayınca sahadan mağlubiyetle ayrıldı. Alman Ligi'nde iki milli oyuncumuzu karşı karşıya getiren maçta Schalke ile H.Berlin 0-0 berabere kaldı. Ev sahibinde Hamit Altıntop 90 dakika görev alırken, konuk ekipte 11'de başlayan Yıldıray 54'te yerini Dardai'ye bıraktı. Schalke bu sonuçla lider Bayern Münih'in 6 puan gerisine düştü. 

Yıldırım gelmedi 

Fenerbahçe Başkanı Aziz Yıldırım, İnönü Stadı'ndaki derbiyi izlemeye gelmedi. Yıldırım'ın, Tahkim Kurulu'nun aldığı kararı protesto ettiği belirtildi. Sarı - Lacivertli kulübü, ikinci başkan Nihat Özdemir temsil etti. Bu arada iki kulüp yöneticileri arasında VIP tribününde yer sorunu yaşandı. Fenerbahçe Kulübü bugün bir basın toplantısı yaparak Beşiktaş'ın cezasının affedilmesi ile ilgili olarak açıklamalarda bulunacak. 

Sevinirken sakatlandı 

Tuncay Şanlı, Beşiktaş'a attığı galibiyet golüne sevinirken sakatlandı. Genç yıldızın maç sırasında kasığında zorlanma olduğu, golden sonra saha kenarına koşarken ağrılarının daha da arttığı ve oyundan çıktığı belirtildi. Önemli bir sorunu bulunmadığı belirtilen Tuncay, "Sakatlığımla Beşiktaş taraftarının bir ilgisi yok. Tribünlerden hiçbir şey gelmedi. Son dakikada galibiyete ulaşmak bize büyük moral kazandırdı" diye konuştu. 


</TEXT>
</DOC>
