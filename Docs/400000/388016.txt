<DOC>
<DOCNO> 388016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo19.html </URL>
<DATE> 2005/10/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Trabzonspor'da Fatih Tekke yine yok... 
</HEADLINE>
<TEXT>

     Trabzonspor, 21 Ekim Cuma günü sahasında Kayseri Erciyesspor ile yapacağı maçın hazırlıklarını sürdürüyor. 
     Teknik direktör Vahid Halilhodziç yönetiminde, Mehmet Ali Yılmaz Tesisleri'nde yapılan çalışmaya, sakatlıkları nedeniyle katılmayan Fatih Tekke, Szmykowiak ve İbrahim Ege salonda çalıştı. Gökdeniz ise sakatlığı bulunan Lee Eul Young ile birlikte takımdan ayrı olarak yan sahada koşu yaptı. 
     Halilhodziç, futbolculara yarım alanda çift kale maç yaptırırken, sert tavırlarıyla dikkati çekti. 
     
     YÖNETİM İZLEDİ 
     Ligde art arda 4 yenilgi alan ve genel kurul seslerinin yükseldiği Trabzonspor'da, İstanbul'dan gelen kulüp asbaşkanı Ömer Sarı ve bazı yöneticiler de idmanı izledi. 
     Kulüp başkanı Atay Aktuğ'un Ankara'da bulunması nedeniyle dünkü yönetim kurulu toplantısına başkanlık yapan Sarı, yönetim kurulu olarak yollarına devam edeceklerini ve önlerindeki karşılaşmaları düşündüklerini söyledi. 
     Dünkü toplantıya 7 asil üyenin katılması nedeniyle herhangi bir kararın alınamadığı ve yarın Trabzon'a gelecek kulüp başkanı Atay Aktuğ başkanlığında bordo-mavili kulübün yönetiminin bir toplantı daha gerçekleştireceği bildirildi. 
     
     FATİH TEKKE YİNE YOK 
     Trabzonspor'da, sakatlığı süren takım kaptanı Fatih Tekke'nin Kayseri Erciyesspor maçında da forma giyemeceği açıklandı. 
     Kulüp doktoru Ahmet Çağlar, belinde ve kasıklarından sakatlığı bulunan Fatih Tekke'nin gelecek haftada takımdan ayrı olarak çalışacağını ve ilerleyen haftalarda forma giyip giymeyeceğinin ise buna göre belli olacağını söyledi. 
     
     4 AS OYUNCUSU YOK 
     Trabzonspor'un, Kayseri Erciyesspor maçında, 4 as futbolcusu forma giyemeyecek. 
     Profesyonel Futbol Disiplin Kurulu tarafından 10 ay ceza alan Gökdeniz'in yanısıra kırmızı kart cezalısı Hüseyin ve sakatlıkları bulunan Fatih Tekke ve Szmykowiak, Kayseri Erciyesspor maçında takımdaki yerlerini alamayacak. 
     4 milli oyuncusunun yokluğu teknik direktör Halilhodziç'i sıkıntıya soktu. 
     
</TEXT>
</DOC>
