<DOC>
<DOCNO> 369679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/yasam/axyas01.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıdan deprem dersi 
</HEADLINE>
<TEXT>


Marmara depreminde Gölcük'te şehit olan erin ailesinin açtığı davada mahkeme 11 bin YTL tazminata hükmetti ve devletin 'görevlerini' sıraladı 

GÖKÇER TAHİNCİOĞLU Ankara 

17 Ağustos 1999'daki Marmara depremi sırasında, Gölcük Yıldızlar Su Üstü Eğitim Merkezi Komutanlığı'nda yaşamını yitiren bir denizci erin ailesi, depreme dayanıklı binalar yapmadığı gerekçesiyle Milli Savunma Bakanlığı'nı dava etti. 
Askerin anne ve babası için 6 bin YTL maddi, 5 bin YTL manevi, kardeşi için de 350 YTL manevi tazminat talebinde bulunuldu. Davayı gören Sakarya 1. İdare Mahkemesi'nde, binanın depreme dayanıksız sayılması gerektiği belirtilerek, anne ve babaya 6 bin YTL maddi tazminat ödenmesine karar verildi. Davanın açıldığı tarihten itibaren faiz uygulanmasını reddeden mahkeme, anne ve babaya toplam 2 bin YTL, kardeşine de 350 YTL manevi tazminat ödenmesini de uygun buldu. 
Mahkeme, kararına gerekçe olarak, devletin depreme karşı alması gereken önlemleri özetle şöyle sıraladı 

İşte o görevler 
"Temel hedef ve politikaları belirlemek. Bilimsel, teknik ve idari çalışmaları koordine etmek. Ortak sonuçları tüzük, yönetmelik, talimat ve eğitim yoluyla uygulamaya aktarmak ve denetlemek. Afete uğramış ve uğrayabilecek bölgelerle yapı veya ikamet için yasaklanmış afet bölgelerini ilan etmek. Afet bölgelerinde yapılacak yapılarla ilgili kuralları tespit etmek. Deprem ve etkilerini incelemek, sonuçlara göre deprem haritalarını hazırlamak." 
Kararda, tedbirli ve öngörülü bir idarenin beklenen özeni göstermesi halinde, zarardan kısmen veya tamamen kaçınmanın mümkün olduğu ifade edildi. 
2004'te tazminat ödenmesini uygun bulan Danıştay, faiz uygulanmaması yönündeki kararı bozdu. İdare Mahkemesi'nin ilk kararında ısrarcı olmaması halinde, aile tazminatı faiziyle alabilecek. 



</TEXT>
</DOC>
