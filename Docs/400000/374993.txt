<DOC>
<DOCNO> 374993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun09.html </URL>
<DATE> 2005/09/02/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
BM, felaketin üstesinden gelemeyen ABD'ye yardım önerdi 
</HEADLINE>
<TEXT>

     ABD’nin Katrina kasırgasının yol açtığı felaketin üstesinden gelmekte zorluk çekmesi üzerine Birleşmiş Milletler BM , felaketzedelerin yaralarını sarmak üzere ABD’ye resmen yardım önerdi. 
     BM Genel Sekreteri Kofi Annan, BM Sözcü Yardımcısı Marie Okabe aracılığıyla yaptığı yazılı açıklamada, "Artık açıktır ki Katrina kasırgası büyük bir felakete yol açmıştır. Zarar ilk anda hepimizin düşündüğünden çok daha ileri boyuttadır. Dünyanın farklı bölgelerindeki felaketlere cevap verme açısından daime en cömert olan Amerikan halkının kendisi şu an acı dolu bir felaketle karşı karşıya bulunmaktadır. Kalpten sempatilerimi ve BM olarak yardım önerimizi sunarken bütün dünya adına konuştuğumu biliyorum" dedi. 
     ABD’nin bu tür bir felaketin üstesinden gelmeye yönelik en hazırlıklı ülke olduğunu da hatırlatan Annan, açıklamasında "Ancak, bu acil durumun boyutları Amerikalılara diğer ülkelerden malzeme sağlama ya da diğer felaketlerden edindiğimiz tecrübeleri aktarmamızı gerekli kılmaktadır" görüşüne yer verdi. 
     "Biliyorum, bu çabamızda yalnız olmayacağız" diyen Annan, "Başkan Bush ve yönetiminin çabalarını desteklemek için uluslararası toplumla birlikte çalışmaktan mutlu olacağız. Amerikan Kızılhaçı ve diğer ABD yardım örgütleri de geçmişte bizim ortaklarımız olmuşlardı" ifadesini kullandı. 
     BM’nin ABD’ye yardım teklifi ilk olarak Çarşamba günü BM Acil Yardım Koordinatörü Jan Egeland’ın ABD’nin BM Daimi Temsilcisi Büyükelçi John Bolton’a yazdığı mektupla dile getirmişti. Ancak BM’ye bu teklif için teşekkür eden ABD yetkilileri, herhangi bir yardım talebinde bulunmamışlardı. Dün ise ABD, yabancı ülkelerden yapılacak yardımlara açık olduğunun sinyalini vermişti. 
     ABD Dışişleri Bakanlığı sözcüsü Sean McCormack, dün yaptığı açıklamada, Katrina kasırgasının etkilediği bölgenin trajik durumunu hafifletmeye yardımcı olacak her türlü yardımı kabul etmeye hazır olduklarını ifade etti. 
     
</TEXT>
</DOC>
