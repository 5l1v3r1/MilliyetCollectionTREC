<DOC>
<DOCNO> 364344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun35.html </URL>
<DATE> 2005/07/26/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İsveç, Saddam'ın topraklarında yargılanmasını kabul etmedi 
</HEADLINE>
<TEXT>

     İsveç, devrik Irak devlet başkanı Saddam Hüseyin'in avukatlarından Giovanni di Stefano'nun, ''Saddam'ın İsveç'te yargılanması'' yönündeki talebini reddetti. 
     İsveç Adalet Bakanlığı yetkilisi Ann Marie Bolin Pennegard, avukat Giovanni di Stefano'nun, ''Saddam Hüseyin'in İsveç'te yargılanması veya bu ülkedeki bir cezaevinde kalması'' yönündeki taleplerini içeren mektuba resmi yanıt verdi. 
     Pennegard, ''Irak hükümetiyle suçluların iadesine ilişkin anlaşmamız yok'' diyerek, Saddam'ın avukatı Di Stefano'nun talebini geri çevirdi. 
     Yetkili Pennegard, ''İsveç'te Saddam Hüseyin'i yargılayan Özel Irak Mahkemesi'ne evsahipliği yapmak için Irak'ın ehil yetkililerinin gönderdiği talebi işleme koyma girişimimiz yok. Kaldı ki Saddam Hüseyin'in İsveç'te hapsedilmesi için de devletler arası anlaşma yok'' dedi. 
     
     'SADDAM'IN IRAK'TA YARGILANMASI ÇOK TEHLİKELİ' 
     Avukat Di Stefano, dün, Irak Başbakanı İbrahim El Caferi ile diğer üst düzey yetkililere yaptığı başvuruda, Saddam Hüseyin'in Irak'ta yargılanmasının ''çok tehlikeli'' olduğunu vurguladı ve mahkemenin uzak bir ülkeye taşınmasının yararlı olacağını belirtti. 
     Di Stefano, yaptığı açıklamada, İsveç'te yargılama teklifi ve mevcut Irak hükümeti üzerine şunları kaydetti 
     '' Irak hükümetinin ve yargının Güvenilir unsur olarak muhafazası isteniyorsa, önerimiz tek çözümdür, tek yoldur. Ancak ve ancak bu yoldan adil yargılama, emniyet içinde yargılama mümkün olacaktır.'' Özel Irak Mahkemesi, 17 Temmuz'da Saddam hakkındaki ilk davasını açtı. Devrik Devlet Başkanı ilk olarak 1982'de 150 Şii'nin öldürülmesiyle suçlandı. 150 Şii'nin, Saddam'a suikast girişiminden sonra öldürüldüğü iddia edilmişti. 
     Saddam Hüseyin ve onun rejimine bağlı üç üst düzey yetkili, 1987-1988'de kuzey Irak'taki harekat ve Irak'ın Kuveyt'ten çıkarılması için ABD'nin Ocak-Şubat 1991'de bölgede ilk giriştiği geniş çaplı savaşta Körfez Savaşı güneyde ayaklanan Şiileri zorla bastırmaktan da yargılanacak. 
     Saddam Hüseyin, 13 Aralık 2003'ta kuzeyde memleketi Tikrit'te bir çiftlik evinin yakınında ''örümcek yuvası'' gibi bir çukurda perişan halde yakalanmış ve görüntüleri tüm dünyaya gösterilmişti. 
     
</TEXT>
</DOC>
