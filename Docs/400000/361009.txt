<DOC>
<DOCNO> 361009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko16.html </URL>
<DATE> 2005/07/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İMKB temerrüde düşen üyelerden, ilave teminat isteyebilecek 
</HEADLINE>
<TEXT>

     İstanbul Menkul Kıymetler Borsası İMKB Yönetim Kurulu tarafından, temerrüde düşen üyeden temerrüt faizi gecikmeye bağlı ek faiz ile birlikte, farklı oranlarda, tutarlarda ve farklı sürelerle ilave teminat yatırması istenebilecek. 
     Sermaye Piyasası Kurulu'nun SPK ''İstanbul Menkul Kıymetler Borsası Yönetmeliğinde Değişiklik Yapılmasına Dair Yönetmeliği'', Resmi Gazete'nin bugünkü sayısında yayımlandı. 
     Buna göre, borsa Yönetim Kurulu tarafından, temerrüde düşen üyeden temerrüt faizi ile birlikte, temerrüt halinin sona erdirilme zamanlarına, temerrüt tutar ve sayılarına göre farklı oranlarda veya farklı tutarlarda ve farklı sürelerle ilave teminat yatırması istenebilecek. 
     Menkul kıymet veya nakit yükümlülüğünün takas süresi içinde yerine getirilmemesi, Borsa, Takas Merkezi veya Türkiye Cumhuriyet Merkez Bankası'ndan TCMB veya üyenin kendi iradesi dışında ortaya çıkan teknik veya benzeri diğer nedenlerden kaynaklandığı takdirde, bu hususların geçerli bilgi ve belgeler ile tespit edilmesi halinde, üyeden temerrüt faizi alınmayacağı gibi ilave teminat yatırması da istenmeyecek. 
     
     PARA CEZALARI VE ÜYELİKLERDEN ÇIKARMA 
     ''Borsa usul ve esaslarının yerine getirilmemesinde kasıtlı davranma, genel Yönetmeliğe uygun defter ve kayıtları tutmama, borsa işleriyle ilgili hesap ve işlemlerin Borsanın yetkili elemanlarınca denetlenmesine müsaade etmeme, bu görevlilere kolaylık göstermemek ve yardımda bulunmama, borsa ve müşteri talimatlarının yerine getirilmemesinde kasıtlı davranma'' gibi durumlarda da, üyeye bir defa kınama cezası verildikten sonra, bu Yönetmelikte cezaların sicilden silinmesi için belirlenen süre içinde aynı cezayı gerektiren yeni bir fiil işlemesi halinde ilgiliye para cezası verilecek. 
     ''İşlem yaptığı piyasada oluşacak temerrüdüne bağlı ortaya çıkan yükümlülüklerini yerine getirmemesi nedeniyle, bu yükümlülükleri teminatından karşılanan üye tarafından, söz konusu temerrüt tarihini takip eden bir yıllık süre içerisinde, aynı piyasada yaptığı işlemler sonucu yeniden temerrüde düşülerek ilgili yükümlülüklerinin teminatından karşılanmasına sebebiyet verme'' durumunda ise üyeye bir defa para cezası verildikten sonra, bu Yönetmelikte cezaların sicilden silinmesi için belirlenen süre içinde aynı cezayı gerektiren yeni bir fiil işlemesi halinde ilgiliye Borsa üyeliğinden veya üye temsilciliklerinden geçici çıkarma cezası verilecek. 
     
     ÜFE ESAS ALINACAK 
     İMKB Kotasyon Yönetmeliği ile Hisse Senetleri Piyasası Yönetmeliğinde Değişiklik Yapılmasına Dair Yönetmelikler de, Resmi Gazete'de yayımlandı. 
     İMKB Kotasyon yönetmeliğinde yapılan değişiklikle, Ortaklık Haklarını ve Borçluluğu Temsil Eden Menkul Kıymetlerin Kotasyonu'nda aranan vergiden önce kar, öz sermaye, ihracın nominal tutarı ve bilançodaki özsermaye tutarları gibi şartlar, Devlet İstatistik Enstitüsü'nün ''yıllık üretici fiyatları genel endeksi''nde meydana gelen ortalama fiyat artışı oranı dikkate alınarak, Yönetim Kurulunca arttırılabilecek. 
     Yönetmelikte daha önce, yıllık toptan eşya fiyatları genel endeksinde meydana gelen ortalama fiyat artışı oranı dikkate alınıyordu. 
     İMKB Hisse Senetleri Piyasası yönetmeliğinde yapılan değişiklikle de, sisteme girilmiş ve henüz işleme dönüşmemiş emirlerin üyeler tarafından düzeltilmesi ve iptal edilmesine ilişkin usul ve esaslar Borsa Yönetim Kurulu tarafından belirlenecek ve SPK onayı ile yürürlüğe girecek. 
     Söz konusu yönetmelikler, bugünden itibaren yürürlüğe girdi. 
     
</TEXT>
</DOC>
