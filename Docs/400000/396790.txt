<DOC>
<DOCNO> 396790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo31.html </URL>
<DATE> 2005/11/21/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
FIFA, Türkiye ve İsviçre federasyon yetkililerini Zürih'e çağırdı 
</HEADLINE>
<TEXT>

     FIFA Disiplin Komitesi, Türkiye-İsviçre A Milli Futbol takımları arasında 16 Kasım'da İstanbul'da oynanan Dünya Kupası elemeleri play-off baraj rövanş maçında yaşanan olaylarla ilgili iki federasyonun yetkililerini, milli takım sorumlularını ve bazı futbolcularını, bilgilerine başvurmak amacıyla 28-29 Kasım'da Zürih'e çağırdı. 
     Futbol Federasyonu'ndan yapılan açıklamaya göre, FIFA Disiplin Komitesi, 28 Kasım Pazartesi günü sırasıyla hakem Frank De Bleeckere, delege Michal Listkiewicz, güvenlik sorumlusu Alan Hutchings, Türkiye Futbol Federasyonu Başkanı Levent Bıçakcı, genel sekreter Lütfi Arıboğan, İsviçre Futbol Federasyonu Genel Sekreteri Peter Gilleron, Milli Takımlar Teknik Direktörü Fatih Terim, İsviçre Milli Takımı Teknik Direktörü Jakoc Kuhn, İsviçre Milli Takımı delegasyonundan Ernst Lammli, kaleci antrenörü Eric Burgener ve A Milli Futbol Takımı Antrenörü Mehmet Özdilek'i dinleyecek. 
     Komite, 29 Kasım Salı günü ise sırasıyla İsviçre Milli Takımı doktoru Roland Grossen, takım kaptanı Johann Vogel, yedek kaleci Stephane Grinchting, İsviçre Futbol Federasyonu Başkanı Ralph Zloclower, A Milli Futbol Takımı'nın kalecisi Volkan Demirel, İsviçreli futbolcular Raphael Wicky ve Valon Behrami, Türk futbolcular Emre Belözoğlu ve Alpay Özalan, İsviçre Milli Takımı yetkilisi Stephan Meyer ve İsviçreli futbolcu Benjamin Huggel'in görüşlerini alacak. 
     
</TEXT>
</DOC>
