<DOC>
<DOCNO> 387089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun05.html </URL>
<DATE> 2005/10/16/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
ABD'nin Toledo kentinde arbede 65 kişi gözaltına alındı... 
</HEADLINE>
<TEXT>

     ABD’nin Ohio eyaletinin Toledo kentinde kendisini "Amerika’nın Nazi Partisi" olarak tanıtan bir grubun gösteri düzenlemesini protesto eden siyah gençler, polisle çatıştı. Saatlerce süren şiddet olaylarının ardından en az 65 siyah gözaltına alındı. 
     Olaylar, Ulusal Sosyalist Hareket adlı ırkçı grubun yaklaşık 25 mensubunun, "kentteki beyazlara karşı siyah çetecilerin uyguladığı şiddeti" protesto etmek için Toledo şehir parkında izinli bir gösteri için toplanmasıyla başladı. Bu sırada yaklaşık 400 metre uzakta toplanan yüzlerce siyah genç, bu gösteriyi protesto etmeye başladı. 
     Polisin uyarısı üzerine Nazi grubu dağıldı. Ancak siyah protestocular, bölgedeki dükkanları yağmalamaya ve araçları yakmaya başlayınca polis müdahale etti. 
     Bunun üzerine meydana gelen çatışmada en az 65 siyah genç gözaltına alındı, yaralananlar oldu. 
     Toledo’nun savaş alanına dönmesinin ardından Belediye Başkanı Jack Ford, olağanüstü hal ve yerel saatle gece 20.00’den itibaren sokağa çıkma yasağı ilan etti. 
     Ford, gözaltına alınan siyah gençleri "çete üyesi olmakla" suçladı. 
     
</TEXT>
</DOC>
