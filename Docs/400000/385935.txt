<DOC>
<DOCNO> 385935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/guncel/gun02.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme sonuçlansın 
</HEADLINE>
<TEXT>


Çakıcı, lokal baskını davasında, 'Özelleştirmeler nedeniyle içerideyim. Artık dava karara bağlansın' dedi 

MUSA KESLER İstanbul 

Karagümrük Spor Kulübü Lokali'ne yapılan baskında azmettirici olduğu iddiasıyla aldığı hapis cezası Yargıtay'ca yetersiz olduğu gerekçesiyle bozulan Alaattin Çakıcı, yeniden yargılandığı dünkü duruşmada isyan etti. Türkiye'de özelleştirmeler yapıldığı için cezaevinde tutulduğunu iddia eden Çakıcı, "Mahkemenin sonuçlanmasını istiyorum. 5 yıldır önümü göremiyorum, isterseniz en yüksek cezayı verin" dedi. 
İstanbul 9. Ağır Ceza Mahkemesi'ndeki duruşmaya Çakıcı ve yeğeni Cihan Çakıcı'nın da aralarında bulunduğu 7 tutuklu sanık katıldı. Avukatlarından önce söz alan Çakıcı, şunları söyledi 

'Talimat vermedim' 
"Kimseye talimat vermedim, talimat vermişsem, bunun telefon kayıtları ortaya konsun. Fransa'da tutukluyken, 2 kez Fransa İçişleri Bakanı geldi. İstedikleri şeyi söylemem karşılığında beni serbest bırakacaklarını söylediler, ama ben hainlik yapmadım. Türkiye'den kaçmak isteyen insan 17 ayda kaçardı. Hakkımdaki tutuklama kararı kuryeye verilene kadar Türkiye'deydim. Ömrümün son halkasını insan gibi yaşamak istedim." 
Yargıtay'ın bozma kararına kadar Türkiye'de kaldığını ifade eden Çakıcı, avukatı Mustafa Avlağı'ya da 16 sayfalık savunma dilekçesini okurken, "Yeter artık millet uyudu " diye tepki gösterdi. Çakıcı, duruşma sonunda avukatlarının savunma için süre istemesine de müdahale ederek, davanın bir an önce karara bağlanmasını istedi. Sanıklardan Okan Erünal ve Ömer Koç'un tahliyesine karar veren mahkeme duruşmayı erteledi. 

'Adnan Abi' duruşmada 

Alaattin Çakıcı'nın duruşmasını izlemeye Başbakan Recep Tayyip Erdoğan'ın "Adnan Abi" diye hitap ettiği şarkıcı Adnan Şenses de geldi. Şenses, Gencay Çakıcı ile birlikte geldiği adliye bahçesinde Çakıcı'yı araçtan indirilirken görmek için yoğun çaba harcadı. Şenses, duruşma salonunda da sık sık Çakıcı ile selamlaştı. 


</TEXT>
</DOC>
