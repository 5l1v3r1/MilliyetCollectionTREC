<DOC>
<DOCNO> 350469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur48.html </URL>
<DATE> 2005/06/09/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
"Orada bu hasarı yapacak kadar havai fişek bulunuyormuş" 
</HEADLINE>
<TEXT>

     Ümraniye’deki havai fişek deposunda 6 kişinin öldüğü, 1 kişinin yaralandığı patlama ve yangınla ilgili soruşturma sürdürülüyor. 
     İstanbul Büyükşehir Belediyesi İtfaiye Daire Başkan Vekili Orhan Akyıldız, AA muhabirine yaptığı açıklamada, söz konusu işyerinde, günlük kullanılacak havai fişeklerin hazırlandığını ancak patlama sırasında ne miktarda havai fişek bulunduğu yönünde henüz bir bilginin kendilerine ulaşmadığını belirtti. Akyıldız, "Bina zaten büyük bir yer değil. Orada bu hasarı yapacak miktarda havai fişek bulunuyormuş" dedi. 
     İlk patlamanın, içeridekilerin dışarıya çıkmasına imkan vermediğini ifade eden Akyıldız, havai fişeklerin patlamasının nasıl başladığının henüz belirlenemediğini söyledi. Akyıldız, bu maddenin sürtünmeyle de ateş almış olabileceğini söyledi. 
     Orhan Akyıldız, işyerinin ruhsatlı olmadığını da sözlerine ekledi. 
     İşyerinin yer aldığı Demirciler Sanayi Sitesi’nin DES Genel Müdürü Melih Tunçay da Site Yönetim Planı’na göre işyerlerinde yanıcı, parlayıcı, patlayıcı madde bulunmasının yasak olduğunu vurgulayarak, söz konusu işyerinin kendi kayıtlarında boş olarak görüldüğünü bildirdi. 
     Bu arada, Düzce’nin Akçakoca İlçesi’nde bulunan Acar Ticaret Limitet Şirketi ortaklarından Coşkun Acar, 5 yıldır şirketle kendisinin değil oğlu Cenk Acar’ın ilgilendiğini belirtti. 
     Acar, işyerinin, oğlunun kuracağı yeni şirkete devir işlemlerinin sürdüğünü anlatarak, patlamanın gerçekleşme sebebini bilemediğini söyledi. 
     
</TEXT>
</DOC>
