<DOC>
<DOCNO> 395823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo15.html </URL>
<DATE> 2005/11/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Türkiye-İsviçre maçı Alman basınında Türkler elendikten sonra dövdü 
</HEADLINE>
<TEXT>

     Alman gazeteleri, Türkiye-İsviçre karşılaşmasından sonra büyük taşkınlıkların yaşandığını yazdılar. 
     Berlin'de yayınlanan B.Z Gazetesi, ''Türkler elendikten sonra dövdüler'' başlığıyla verdiği haberde, soyunma odalarına gidilirken bazı İsviçreli oyuncuları Türk oyuncuların dövdüklerini iddia ederken, Grichting'in de aldığı darbeyle hastaneye götürüldüğünü yazdı. 
     ''Alpay'ın eli, Türklerin Dünya Şampiyonası'na katılmalarını önledi'' başlığıyla gazetede yer alan diğer bir haberde de, İsviçre takımının basın sözcüsü Pierre Benoit'in, ''Futbolcularımız maç sonrasında saldırıya uğradı ve kendilerine birçok şey atıldı'' biçiminde konuştuğu belirtildi. 
     Bild Gazetesi de, ''Nefret düellosu İsviçreli oyuncular hastaneye götürüldü'' başlığıyla verdiği haberde, Benoit'in, ''Güvenlik güçleri oyuncumuz Grichting'in hayalarına vurdular. Kendisi hastaneye götürüldü. Vogel ve Huggel de yaralandı'' biçiminde açıklama yaptığını kaydetti. 
     Bild Gazetesi'ne yorum yazan eski ünlü futbolcu Günter Netzer de, ''Bu sahneler Türkler için resmi sonuçlar doğuracaktır'' diye görüş açıkladı. 
     Berliner Kurier Gazetesi de, ''Bitiş düdüğünden sonra Türkler'den dayak skandalı'' başlığıyla verdiği haberde, İsviçreli futbolcuların, hem Türk futbolcuların, hem de güvenlik güçlerinin saldırısına uğradıklarını savundu. 
     Berliner Morgenpost Gazetesi, ''İsviçre bayram ediyor'' başlığıyla verdiği haberde, Türklerin İsviçre'ye karşı 4-2 kazanmalarına karşın yenilgiyi hazmedemedikleri biçiminde yorum yaptı. 
     
</TEXT>
</DOC>
