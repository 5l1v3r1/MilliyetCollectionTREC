<DOC>
<DOCNO> 381778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/spor/spo04.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Favori Augenthaler 
</HEADLINE>
<TEXT>


Trabzonspor, randevu aldığı Alman hoca ile bugün masaya oturacak. Yönetici Önder Bülbüloğlu ile Metin Akbaşoğlu, Augenthaler'i ikna etmeye çalışacak 


Teknik direktör arayışlarını tüm hızla sürdüren Trabzonspor Yönetimi, Alman Augenthaler'de karar kıldı. 
Bordo - Mavililer uzun süren görüşmelerden sonra, tecrübeli teknik adamı büyük ölçüde ikna etmeyi başardılar. Yöneticiler Önder Bülbüloğlu ile Metin Akbaşoğlu'nun bugün Augenthaler ile masaya oturacakları ve detayları gözden geçirecekleri öğrenildi. 
Sezon başında Bayer Leverkusen'i çalıştıran ancak kötü sonuçlar sonrası görevinden ayrılan Augenthaler'de sorun çıkması halinde Trabzonspor'un ikinci alternatif olarak Schaffer'i gündemine alacağı belirtildi. 
Bordo - Mavili yönetim hafta sonu oynanacak Galatasaray maçına kadar hoca sorununu çözmek için yoğun uğraş veriyor. 

KİMDİR 

Klaus Augenthaler stajını Bayern Münih'te yardımcı antrenör olarak yaptı. Nürnberg'i 2001 yılında 2. Lig'de şampiyon yaparak, Bundesliga'ya taşıyan 48 yaşındaki teknik adam Leverkusen'i de kümede tutmayı başardı, ancak bu sezonki başarısız sonuçların ardından görevine son verildi. 

'İşimiz Allah'a kalmış' 

Basın Sözcüsü İbrahim Şahin, futbolcuların Galatasaray'ı yenerek Trabzonspor camiasını yeniden ümitlendirmelerini istedi. Şahin, kötü günler geçirdiklerini belirterek, "Futbolcuların bizi yeniden güldürmesini istiyoruz. Camiaya borçlular ve bu maç için hocaya ihtiyaçları yok. Çıkıp bu maçı almalılar" diye konuştu. Asbaşkan Ömer Sarı ise "Kimse hayalperest olmasın. Şu anda bir antrenör gelse bile Galatasaray maçına hiçbir artı değeri olmaz. İşimiz Allah'a ve futbolcuların yüreklerine kalmış" ifadesini kullandı. 

Kürşat seferberliği 

Trabzonspor, zorlu Galatasaray maçı hazırlıklarına bir günlük iznin ardından dün başladı. Takımı yardımcı antrenörler Orhan Çıkrıkçı, Hakan Yılmaz ve altyapıdan Turgut Kural çalıştırdı. Başkan Atay Aktuğ da çalışmayı izlerken, sakat Szmykowiak ile Lee Yong idmana katılmadı. Kasıklarından rahatsızlığı bulunduğu için Ufukhan ile birlikte takımdan ayrı çalışan Kürşat'ın maça yetiştirilmesine çalışılıyor. 

306 gün sonra yenildi 

Bordo - Mavili ekip, geçen yılın 13. haftasında 2-0 kaybettiği Fenerbahçe karşılaşmasından sonra Avni Aker'de ilk kez bir takıma boyun eğdi. Tam 306 gün sonra Vestel Manisaspor, Trabzonspor'u evinde dize getirdi. 
Karadeniz ekibi 17 resmi karşılaşmada sadece 2 beraberlik almıştı. Bordo Mavili takım evinde ligde oynadığı Çaykur Rizespor'u 1-0, Kayserispor'u 3-1 ve 2-1, Malatyaspor'u 3-0, Denizlispor'u 3-0, Sakaryaspor'u 4-3, Ankaragücü'nü 3-1 ve 3-1, Konyaspor'u 4-2, Samsunspor'u 3-0, Gaziantepspor'u da 2-0'la geçti. 


</TEXT>
</DOC>
