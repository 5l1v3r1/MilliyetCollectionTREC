<DOC>
<DOCNO> 376235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/dunya/dun01.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'da ilk çok adaylı seçim bugün 
</HEADLINE>
<TEXT>


DIŞ HABERLER SERVİSİ 


Mısır'da 32 milyon seçmen ilk çok adaylı cumhurbaşkanı seçimi için bugün sandık başına gidiyor. Ancak Mısır'ı 24 yıldan beri yöneten Hüsnü Mübarek'ten başka 9 adayın daha yarışacağı seçime halkın ilgisinin çok düşük düzeyde olacağı ve uluslararası gözlemcilerce denetlenmeyeceği için oy kullanma sürecinde büyük çapta yolsuzluk yapılacağı ileri sürülüyor. Şimdiye kadarki seçimlerde yalnızca tek aday hakkında "onaylıyor musun, onaylamıyor musun" şeklinde bir soruya muhatap olan Mısırlı seçmenin bu kez 10 aday arasında tercih yapmaya çalışacağı belirtiliyor, fakat halkın en iyi bildiği ismin Mübarek olması nedeniyle siyaset dünyasında "Patron" lakabıyla tanınan Mübarek'in seçimi bir kez daha kazanacağına kesin gözüyle bakılıyor. 
Muhalefet ise seçime katılım oranının yüzde 50'nin altına olması halinde bunun Mübarek'in meşruiyetini gölgeleyeceğini savunuyor. Seçimlere uluslararası gözlemci katılması talebi Mısır Seçim Komisyonu tarafından reddedilmişti. Seçim sonuçlarnın birkaç günden önce açıklanması beklenmiyor. Mübarek karşısında en fazla oy alabilecek aday olarak liberal Ghad Partisi Başkanı Atman Nur gösteriliyor. 


</TEXT>
</DOC>
