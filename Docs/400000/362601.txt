<DOC>
<DOCNO> 362601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/magazin/axmag02.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Macias Burada kendimi evimde gibi hissediyorum 
</HEADLINE>
<TEXT>


Rumeli Hisarı geceleri, Cezayir asıllı Fransız şarkıcı Enrico Macias'ın 'tıklım tıklım' dolan konseriyle başladı 

BORA BAĞCIBAŞI 

Rumeli Hisarı Konserleri, Cezayir asıllı ünlü Fransız şarkıcı Enrico Macias'ın muhteşem konseri ile başladı. Konser öncesi basın mensuplarının sorularını yanıtlayan Macias, "Köklerim olan Osmanlı'nın yurduna geldiğim için gururluyum. Kendimi memleketimde, evimde gibi hissediyorum. Türkiye'de misafirperverlik, dostluk gibi çok önemli değerler var" dedi. 

'Kusura bakma Mustafa' 
Onlarca kişinin yer bulamayarak ayakta izlediği konserine unutulmaz şarkısı 'O Melissa' ile başlayan Macias, konserinin ilk bölümünün şon şarkısında sahneye Gülben Ergen'i davet etti. Macias, bir zamanlar Yeliz'in söyleyip 45'liği ile satış rekorları kırdığı "Bu Ne Dünya Kardeşim" adlı şarkıyı Ergen'le gitar çalarak seslendirdi. Enrico Macias, şarkı sonunda Ergen'i öperek kutladı, şarkıcının eşi Mustafa Erdoğan'a da dönerek, Fransızca "Kusura bakma Mustafa" diyerek konseri izleyenleri güldürdü. 
Macias'ın tercümanlığını da yapan Erkan Özerman, "Macias, Avrupa'da çıkaracağı yeni albümünde 'Bu Ne Dünya Kardeşim' adlı şarkıyı Türkçe olarak okuyacak" dedi. 



</TEXT>
</DOC>
