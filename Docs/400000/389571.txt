<DOC>
<DOCNO> 389571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo21.html </URL>
<DATE> 2005/10/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Konyaspor Tahkim'deki olumsuzluklar Ceyhun'a maddi zarar verecektir 
</HEADLINE>
<TEXT>

     Konyaspor Kulübü Başkanı Ahmet Şan, Türkiye Futbol Federasyonu ve Tahkim Kurulu'ndaki olumsuz gelişmelerin Konyaspor'a ve oyuncuları Ceyhun'a çok ciddi maddi zarar vereceğini belirtti. 
     Şan, yaptığı yazılı açıklamada, Konyasporlu futbolculardan Ceyhun Eriş ve Ümit Bozkurt'un Profesyonel Futbol Disiplin Kurulu'na PFDK sevk edildiğini, 3 maç ceza alan Ceyhun'un cezasının Tahkim Kurulu tarafından 2 maça indirildiğini belirtti. 
     Ankaraspor ve Beşiktaş maçlarında oynamayarak ceza süresini dolduran Ceyhun'un Beşiktaş ile yarın oynanacak kupa karşılaşmasında oynaması gerektiğini vurgulayan Şan, açıklamasında şunları kaydetti 
     ''Ancak Ceyhun ile ilgili, Ankaraspor maçından önce arkadaşlarına başarılar dilemek için soyunma odasına girmek istemesi üzerine, akreditasyon kartı olmadığı gerekçesiyle tedbirsiz olarak PFDK'ya sevk edilmiştir. Kulüp olarak bu yersiz ve haksız sevke gerekli itirazlarımızı yaptık. Ancak Futbol Federasyonu ve Tahkim Kurulu'nda başta istifalar olmak üzere bazı olumsuz gelişmeler yaşanmaktadır. Tahkim Kurulu'nun dağılması sebebiyle bu karara itiraz yolumuz da şu anda fiilen kapatılmıştır. Bu durum Anayasal hakkımız olan hak arama özgürlüğümüzün kısıtlanması anlamına gelmektedir. Federasyon ve Tahkim Kurulu'ndaki bu olumsuz gelişmeler kulübümüzün ve oyuncumuz Ceyhun'un çok ciddi maddi zararına neden olacaktır.'' Aynı durumun futbolcuları Ümit Bozkurt için de geçerli olduğunu ifade eden Şan, bu gelişmeler doğrultusunda PFDK'nın bugün yapacağı toplantıda vereceği kararın kesin olacağını düşündüklerini, adil ve tarafsız bir karar verilmesini tüm Konyaspor ve Konya olarak beklediklerini belirtti. 
     
</TEXT>
</DOC>
