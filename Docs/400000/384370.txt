<DOC>
<DOCNO> 384370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/siyaset/axsiy01.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye uyutuldu' 
</HEADLINE>
<TEXT>


CHP Genel Başkanı, partisinin AB politikasına yönelik eleştiriler üzerine, 'Kral çıplak, görüyorum. Ülke uyutuldu. Türkiye'yi aldatma korosuna katılmam' dedi 

ANKARA Milliyet 


CHP Genel Başkanı Deniz Baykal, partisinin AB politikasının MHP ile aynı çizgide bulunduğu eleştirilerine, "Kral çıplak, ben görüyorum. Türkiye'yi aldatma korosuna katılamam" yanıtını verdi. Baykal, hükümeti AB konusunda "laubali" politika izlemekle suçladı. İstanbul Sanayi Odası İSO heyetini kabul eden Baykal, AKP Genel Merkezi'nde AB görüşmeleri yapılması konusunda hükümete tepki göstererek, "Türkiye'nin Dışişleri Bakanlığı, bürokratlar devre dışı bırakılıyor, yabancı büyükelçilerle görüşülüyor, tutanak tutulmuyor. Siyasi parti genel merkezinin laubali ortamında bu konular ele alınıyor" dedi. 

'Al gülüm, ver gülüm' 
Baykal, Dışişleri Bakanı Abdullah Gül'ün TBMM'deki bilgilendirme toplantısına da şu tepkiyi gösterdi "TBMM ve ana muhalefet partisi devre dışı bırakıldı. Dışişleri Bakanı'nın açıklaması ile TBMM devre içine girecek değil. Bugünkü Başbakan ve Dışişleri Bakanı, 'al gülüm, ver gülüm' görüşmeleriyle Türkiye'nin geleceğini çerçeveye oturtuyor. Bugünkü Meclis görüşmesi 'dostlar alışverişte görsün, ayıp olmasın' görüşmesi. Milletvekilleri Müzakere Çerçeve Belgesi'ni gördü mü Bu kadar tarihi bir konu bu kadar laubali götürülebilir." 
Türkiye'de tiyatro oynandığını, ülkenin uyutulduğunu belirten Baykal, "Gelinen nokta 17 Aralık'tan geridir. Buna da mı bayram yapacağız Bugünkü istikamet tam üyelik değildir. Bu aldatmacadır" dedi. 
Baykal, "AB sürecindeki kazanımları küçümsediği ve partisinin AB politikasının MHP ile aynı çizgide bulunduğu" eleştirilerine, "Yok kıskançlık, yok başka bir şey, böyle bir şey yok. Biz de katılsak toplumsal hayal dünyasında gideceğiz. Bu, özel statü ilişkisidir. Etiket koysan ne olur, koymasan ne olur" yanıtını verdi. 

Kurultay kararı 
Bu arada, CHP yönetimi, 19 - 20 Kasım'da 31. Olağan Kurultayı toplama kararı aldı. Genel başkan ve parti yönetiminin seçileceği kurultay gündeminde "tüzük değişikliği" de bulunuyor. CHP Genel Başkanı Deniz Baykal, milletvekillerine, kurultay sonrası seçim hazırlıkları yapmaları ve gezilere başlamaları talimatı verdi. 


</TEXT>
</DOC>
