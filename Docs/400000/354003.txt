<DOC>
<DOCNO> 354003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko22.html </URL>
<DATE> 2005/06/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Her şey değişiyor, turizmde yeni dönem... 
</HEADLINE>
<TEXT>

     Turizm tesislerinin belgelendirilmesi ve nitelikleri konusunda yeni düzenlemeler içeren yönetmelik, Resmi Gazete'de yayınlandı. 
     Turizm Tesislerinin Belgelendirilmesine ve Niteliklerine İlişkin Yönetmelik, yeni turizm tesisi türlerinin gelişmesine olanak sağlanması, mevcut turizm yatırım ve işletmelere ait tesislerin geliştirilmesi, turizm tesislerinin asgari niteliklerinin belirlenmesi ve bu tesisler arasında standart birliğinin sağlanması, kalitenin yükseltilmesini hedefliyor. 
     Yönetmelik, turizm tesislerine turizm yatırımı ve turizm işletmesi belgelerinin verilmesine, bu tesislerin yönetim, personel ve işletme özellikleri ile uymak zorunda oldukları fiziki şartlara, işletmecilik esaslarına, uygulanacak fiyat tarifelerinin hazırlanmasına ve onaylanmasına ilişkin hükümleri kapsıyor. 
     Turizm belgesinin verilmesi, belgenin diğer bir turizm belgesine çevrilmesi, kapsamının değiştirilmesi, belge devri, süre uzatımı ve sınıflandırma konularına ilişkin talepler bakanlıkça incelenecek, eksik veya mevzuata aykırı evrakla yapılan başvurular gerekçesi belirtilerek reddedilecek. Başvurular, belgelerinin bakanlığa tesliminden itibaren 60 gün içerisinde sonuçlandırılacak. 
     Turizm tesislerinde yapı ve dekorasyon olarak yöre, çevre ve doğa ile uyumlu, pazarlama ve işletmenin gereklerini sağlayabilecek şekilde ölçülere uygun, nitelikli malzeme ile tefriş, dekore edilerek donatılması dikkate alınacak. 
     Tesisin bütün mekanlarında yeterli doğal veya mekanik havalandırma bulunacak. Tesislerde, devamlı ve yeterli basınçta sıcak ve soğuk su bulunacak. Toplam kapasitesi 100 yatağın veya yüz kuverin üzerinde olan tesislerde kapasiteye uygun jeneratör bulundurulacak. 
     
     SERTİFİKALI PERSONEL 
     Turizm tesislerinde görevli personelin hizmet standardını yükseltmek amacıyla eğitim için gerekli önlemler işveren tarafından alınacak ve uygulanacak. Her işletmede ilk yardım konusunda sertifikalı personel çalıştırılacak. 
     Tesislerde, fiyat tarifeleri, müşteri profiline göre belirlenecek dillerde gerektiğinde müşteriye verilmek üzere hazır bulundurulacak. Konaklama tesisleri, oda ve yatak fiyatlarını müşterinin kolayca görüp okuyabileceği şekilde teşhir edilecek. Yeme-içme ve eğlence tesislerinde uygulanan fiyatlar liste halinde müşteriye sunulacak. 
     Açık büfelerde yiyeceklerin bozulmasını engelleyecek soğutucu ve ısıtıcı gibi düzenlemeler bulunacak. Tesislerde turist sağlığını tehdit eden hastalıkların oluşmasını önleyecek gerekli önlemler alınacak. Kapasitesi 500 yatak ve üzerinde olan konaklama tesislerinde revir ile sürekli doktor ve hemşire bulundurulacak. 
     Konaklama tesislerinde yatak odaları, rahat kullanım imkanı verebilecek şekilde ve banyolu olarak düzenlenecek. Odalar teknik normlara uygun olarak yatak, genel aydınlatma ve gece lambası, tuvalet masası ve aynası, bagaj yeri ve elbise dolabı, oturma yeri veya grubu, perde ve halı gibi tesisin tür ve sınıfına uygun malzemelerle tefriş ve dekore edilecek. 
     Tesislerde sağlık, güzellik ve bakım, masaj, su sporları, okçuluk, atıcılık, binicilik gibi üniteler bulunması durumunda bu birimlerde sertifikalı personel çalıştırılacak. 
     
     BEDENSEL ÖZÜRLÜLER İÇİN DÜZENLEMELER 
     Toplam kapasitesi 80 oda ve üzerinde olan oteller ile tatil köylerinde en az bir oda olmak üzere toplam oda kapasitesinin yüzde biri oranında odada, ayrıca tesis girişi, genel tuvaletler ile en az bir adet yeme-içme ünitesinde, mola noktaları, temalı parklar ile eğlence merkezlerinde ise kendi türlerinin asgari niteliklerinde belirtilen şekilde bedensel özürlülerin kullanımına uygun düzenlemeler yapılacak. 
     
     OTELLER 
     Oteller 1, 2, 3, 4, 5 yıldızlı olarak sınıflandırılıyor. 1 yıldızlı otellerde, en az 10 oda, resepsiyon ve kapasiteye yeterli, rahat oturma imkanının sağlandığı lobiden oluşan kabul holü, kahvaltı ofisi ve kahvaltı salonu ile oda sayısının en az yüzde 25'ine hizmet verebilecek sayıda kıymetli eşya kasası bulunacak. 
     2 yıldızlı otellerde, klima, odalarda saç kurutma makinesi, odalara içecek hizmeti aranırken, 3 yıldızlı otellerde klimaya ek olarak, odalarda televizyon, mini bar, yüzme havuzu, çamaşır yıkama ve ütüleme hizmeti, 24 saat büfe hizmeti verilecek. 
     4 yıldızlı otellerde aranacak nitelikler ise şöyle 
     Kabul holünde telefon kabinleri, yatak örtüsü, mini bar, kıymetli eşya kasası, oda servisi, kuru temizleme ile terzi hizmeti, satış mağazası, okuma yeri, sürekli doktor hizmeti ve revir, emanet hizmeti, telefon, faks, internet bağlantılı bilgisayar gibi büro hizmetlerine yönelik çalışma ofisi, odalara mesaj bırakabilme sistemi, yüzme havuzu, kabare, tiyatro, sinema etkinliklerinin yapılabileceği kapalı salon, simültane tercüme hizmetleri, gece kulübü, diskotek veya benzeri eğlence imkanı veren ayrı bir salon, en az 40 metrekare büyüklükte aletli jimnastik, aerobik veya bilardo salonu, alarm sistemi bulunan sauna, Türk hamamı, mini golf, tenis veya voleybol sahası, trambolin, bowling salonu, go-kart pisti, kayak ve deniz sporları, squash salonu veya benzeri imkanlar sağlayan ünitelerden en az üç adet, pasta ve içki servisi verilen en az 100 kişilik salon. 
     
     EN AZ 10 AMBLEMLİ MALZEME 
     Yönetmeliğe göre 5 yıldızlı otellerde, odalarda çalışma masası, yatak baş ucunda merkezi aydınlatma düğmesi ve priz, boy aynası, bornoz, diş temizlik kiti, tek kullanımlık terlik, dikiş kiti, ayakkabı sileceği, cilası, duş köpüğü, makyaj temizleme pamuğu, kutu kağıt mendil, şemsiye gibi en az 10 adet amblemli malzeme, banyolarda telefon ve büyüteçli ayna olacak. 
     Tütün ürünleri içilmeyen oda düzenlemesi, garaj veya üzeri kapalı otopark, odalarda uydu veya video yayınları ile oda sayısının yüzde 10'u oranında internet imkanı sağlanması, bay ve bayan kuaförü, satış mağazalarının da bulunacak. 
     Apart otel, motel, pansiyon, tatil köylerinde de standartları belirleyen yönetmelik, lokantalarda Türk mutfağına yönelik hizmet verilmesi halinde Türk kahvesi ve çayının geleneksel usullere uygun hazırlanarak sunulmasını öngörüyor. 
     Eğlence yerlerine yönelik düzenlemeler arasında, diskoteklerde disk-jokey yeri, acil durumlar için ikinci bir çıkış imkanı bulunması aranıyor. 
     
     YÜZME HAVUZLARI 
     Yüzme havuzlarında suyunun devamlı temizliğini sağlayan filtrasyon ve dezenfeksiyon sistemi, havuz çevresi ile güneşlenme alanlarında kaymayı önleyici zemin kaplaması ve düzenlemesi, havuz içinde emniyet basamaklarının yapılması, derinliğin değiştiği her kademede ölçü belirtilmesi, çocuklar için en fazla 50 santimetre derinlikte ayrı bir havuz, can güvenliğini sağlayan sertifikalı cankurtaran bulundurulacak. 
     Yönetmelikle birlikte, 21.05.2000 tarihli Bakanlar Kurulu Kararı ile yürürlüğe konulan Turizm Tesisleri Yönetmeliği yürürlükten kaldırıldı. 
     
</TEXT>
</DOC>
