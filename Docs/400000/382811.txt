<DOC>
<DOCNO> 382811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun37.html </URL>
<DATE> 2005/09/30/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Schuessel "Hırvatistan ile tam üyelik müzakereleri derhal başlamalı" 
</HEADLINE>
<TEXT>

     Avusturya Başbakanı Wolfgang Schuessel, AB'nin, Hırvatistan ile tam üyelik müzakerelerine derhal başlaması gerektiğini söyledi. 
     ''İyi bir hükümete ve demokratik muhalefete sahip olan, insan haklarının tehlike altında bulunmadığı, tamamen Avrupa'ya ait, Avrupa'nın bünyesine kazandırmakta zorluk çekmeyeceği, Güneydoğu Avrupa'daki diğer ülkeler için iyi bir model olan bir ülkeye, Hırvatistan'a karşı sağduyulu ve içten olunmalı'' dedi. 
     BM savaş suçluları mahkemesi ile işbirliği yapmamasından ötürü, AB'nin üyelik müzakerelerine başlamadığı bu ülkeyle ilgili olarak, mahkeme Başsavcısı Carla Del Ponte, Pazartesi günü AB'ye bir rapor sunacağını belirtti. 
     Reuters'ın haberine göre bazı diplomatik kaynaklar Hırvatistan'ın anahtarının Del Ponte'nin elinde olduğunu belirtiyorlar ve ''eğer Del Ponte AB'ye, Hırvatistan'ın kendileriyle iyi bir işbirliği yaptığını rapor ederse, AB Hırvatistan'a Pazartesi günü müzakerelere başlama konusunda yeşil ışık yakabilir. Bu durumda zafer kazandığını düşünecek olan Avusturya, Türkiye ile ilgili tutumunu yumuşatabilir'' görüşündeler. 
     
</TEXT>
</DOC>
