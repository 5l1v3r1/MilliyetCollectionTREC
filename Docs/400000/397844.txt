<DOC>
<DOCNO> 397844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/yasam/yas04.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol platformu 3 Ekim'de batmış 
</HEADLINE>
<TEXT>


ABD'li firma, Karadeniz'deki petrol platformunun 3 Ekim akşamı denize gömüldüğünü açıkladı 

EZELHAN ÜSTÜNKAYA Ankara 

CHP Adana Milletvekili Tacidar Seyhan'ın soru önergesiyle gündeme gelen "Türkiye Petrolleri Anonim Ortaklığı TPAO ile Madison Oil Ortak Doğalgaz Arama Projesi" kapsamında Batı Karadeniz'de kurulan Ayazlı 1, Ayazlı 2 ve Akkaya kuyularının sondaj platformlarında yaşanan kazayla ilgili tartışmaya son verecek bir ses kaydı ortaya çıktı. 
Platformun yapımını üstlenen Madison Oil firmasının bağlı olduğu ABD'li yüklenici firma Toreador'un, hissedarlarını bilgilendirmek için 5 Ekim'de yaptığı konferansa ilişkin ses kaydı www.toreador.net adresinde yayımlandı. Ses kaydına göre, firma yetkilileri, kazanın 3 Ekim'de, Türkiye saatiyle 20.45'te gerçekleştiğini açıkladı. 

Tekrar kazılacak 
Toplantıda açıklanan bilgilere göre, kazanın meydana geldiği gün hava koşulları mavna gemisini etkiledi. Gemi manevra yaparken, ana keson platformu tutan ana yapı çöktü ve denize gömüldü. Yetkililer, kazanın tasarım hatasından kaynaklanmadığını kaydetti. 
Deniz dibine uzaktan kumandalı araçların indirileceğini ve bu araçtan gelecek görüntülere göre, hasarın tespit edileceğini kaydeden yetkililer, muhtemelen kuyuların tekrar kazılacağını ancak bu durumun proje takvimini etkilemeyeceğini aktardı. 



</TEXT>
</DOC>
