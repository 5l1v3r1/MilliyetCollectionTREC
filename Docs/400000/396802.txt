<DOC>
<DOCNO> 396802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur09.html </URL>
<DATE> 2005/11/21/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
4 kişiyi biçti, 13 bin 365 YTL ceza aldı 
</HEADLINE>
<TEXT>

     Recep DEMİRCİ ERZİNCAN, DHA 

ERZİNCAN'da geçen yıl kamyonuna kasadan taşacak şekilde yüklediği geniş reklam panosunu, kurulacağı Gümüşhane'ye götürürken karşı yönden gelen minibüsü biçerek 4 kişinin ölümüne, 2 kişinin de yaralanmasına neden olan sürücü 31 yaşındaki Osman Çamur, 13 bin 365 YTL para cezasına çarptırıldı. 
     Kazada 8 8 kusurlu bulunan Osman Çamur’u, yargılandığı Ağır Ceza Mahkemesi önce 4 yıl hapis cezasına mahkum etti, sonra bunu paraya çevirdi. 
     Erzincan'da geçen yıl meydana gelen kazada sürücü Osman Çamur, yönetimindeki 24 DL 611 plakalı kamyona yüklediği reklam panosunu Gümüşhane’nin Pöske Dağı mevkiine götürmek için yola çıktı. Uzun ve Geniş Araç’ ibaresi yazılı eskort almadan trafiğe çıkan kamyon, Erzincan- Sivas karayolunun 5’inci kilometresinde karşı yönden gelen 29 yaşındaki Savaş Paçacı yönetimindeki 24 M 6039 plakalı minibüsü yandan giyotin gibi biçti. 
     Kazada, Refahiye- Erzincan esferini yapan minibüste bulunan yolcular 3 yaşındaki Yakup Felek, 73 yaşındaki Kadriye Felek, 49 yaşındaki Bahattin Şeker ve 57 yaşındaki Kayalı Koç ölürken, minibüs sürücüsü Savaş Paçacı ile Erol Koç yaralandı. 
     
     75 GÜN TUTUKLU KALDI 

     Kazadan sonra kamyon sürücüsü Osman Çamur, tutuklanarak ceza evine konulurken, hakkında Asliye Ceza Mahkemesi'nde dikkatsizlik ve tedbirsizlik sonucu ölüme sebebiyet verdiği’ gerekçesiyle dava açıldı. 
     Hakkında TCK'nın 455 2 maddesi uyarınca 4 yıldan 10 yıla kadar hapis cezası istenen Osman Çamur, cezaevinde 75 gün kaldıktan sonra ikinci duruşmada tahliye edilip özgürlüğüne kavuştu. Ehliyetine ancakm dava sonunda 1 yıl süreyle el konulan sürücü Osman Çamur'a böylece yine direksiyona geçip trafiğe çıkma olanağı sağlandı. 
     Dava devam ederken geçen haziran ayında yeni Türk Ceza Yasası yürürlüğe girdi. Yeni yasaya göre birden fazla kişinin öldüğü trafik kazalarıyla ilgili davalar Ağır Ceza Mahkemesi'nde görüleceği için Osman Çamur'un dosyası Erzincan Ağır Ceza Mahkemesi'ne gönderildi. 
     
     PARAYI DA 2 YILDA ÖDEYECEK 

     Erzincan Ağır Ceza Mahkemesi, bu davayı 26 Ekim 2005 günü karara bağladı. Mahkeme heyeti, suç tarihinin 1 Haziran’dan önce olması, 765 sayılı eski yasanın sanık lehine yorumlanması ve kazada ölenlerin yakınlarının şikayettten vazgeçmelerini dikkate alarak kamyon sürücüsü Osman Çamur'u önce 4 yıl hapis cezasına mahkum etti. 
     Mahkeme, 647 sayılı cezaların infazı hakkındaki kanunun 4'üncü maddesi gereğince hapis cezasını 13 bin 365 YTL para cezasına dönüştürdü. Mahkeme para cezasının 2 yıl içerisinde 12 taksit halinde ödenmesini hükme bağlarken, Osman Çamur'un ehliyetinin karar tarihi olan 26 Ekim'den itibaren 1 yıl süreyle geri alınmasını da kararlaştırdı. 
     Sürücü Osman Çamur’un savunmasını üstlenen avukat Hamit Sekman, Ağır Ceza Mahkemesi'nin verdiği kararı uygun bulduklarını ve temyize göndermeyeceklerini belirtti. 
     
     TAZMİNAT DAVASINDA ANLAŞMA 

     Bu arada kazada ölen Kadriye Felek, torunu Yakup Felek, Bahattin Şeker ve Kayalı Koç'un yakınları ile yaralanan minibüs sürücüsü Savaş Paçacı ve Erol Koç, Erzincan Asliye Hukuk Mahkemesi'nde hem kamyon sürücüsü Osman Çamur, hem de reklam panosunun sahibi Ergan Hipermarket aliyhine tazminat davası açtı. Ancak tazminat davası taraflar arasında varılan anlaşma ve davacıların şikayetlerini geri almasıyla ortadan kalktı. 
     DHA muhabirinin görüştüğü ölenlerin yakınları, tazminat davasından neden vazgeçmeleri, vardıkları anlaşma gereği ne kadar para aldıkları sorularını yanıtsız bıraktı. Sadece kazada 2 ferdi yaşamını yitiren Felek Ailesi'nin, 10 bin YTL'si ölen 3 yaşındaki Yakup, 5 bin YTL'si de babaanne Kadriye Felek için olmak üzere 15 bin YTL aldığı belirtildi. 
     Erzincan’ın Refahiye İlçesi'ne bağlı Teknecik Köyü’nde oturan ve kazada oğlu Yakup ile kayınvalidesi Kadriye'yi yitiren 34 yaşındaki Ayfer Felek, Mahkemelerde uğraşmak istemediğimiz için davadan vazgeçtik'' dedi. Felek Ailesi’nin diğer gelini 43 yaşındaki Nuriye Felek ise Benim eşim de 2001 yılında bir başka kazada hayatını kaybetmişti. Dört yıl mahkemelere gidip geldik bir sonuç elde edemedik. Gözümüz korktu. O yüzden market sahipleri ile anlaştık'' diye konuştu. 
     Kazada ölenlerden Kayalı Koç’un Erzincan’ın Refahiye İlçesi'ne bağlı Sağlık Köyü’nde oturan ve aynı kazada yaralanan 27 yaşındaki oğlu Erol Koç ise DHA muhabirine şunları söyledi 
     Kazadan ben de yaralı kurtuldum. Olay günü babam ameliyat olmuştu. Kontrole Erzincan’a gidiyorduk. Başımızdan böyle bir olay geçti. Bize göre sorumlu reklam panosunu kamyona böyle yükleyen marketti. O da bu olaydan temiz çıktı. Bana göre adalet yerini bulmadı. Herşeye bir kulp taktılar. Biz sürücüyü hatalı bulmuyoruz. Marketin ceza almayacağını öğrendiğimiz için kamyon şoföründen şikayetçi olmadık. Kimseden para almadık.'' Erzincan’ın Refahiye İlçesi'nde oturan ve aynı minibüste ölen Bahattin Şeker'in eşi 3 çocuk annesi 50 yaşındaki Sırma Şeker ise Okur- yazarlığım yok. Uğraşamayacağımız için davadan vazgeçtik. Davamızdan vazgeçelim diye kimseden para almadık'' diye konuştu. 
     
</TEXT>
</DOC>
