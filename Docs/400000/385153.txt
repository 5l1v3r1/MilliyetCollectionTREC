<DOC>
<DOCNO> 385153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonyas04.html </URL>
<DATE> 2005/10/08/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Çin'de 18 milyon yıllık gergedan fosili bulundu... 
</HEADLINE>
<TEXT>

     Çin'in doğusundaki Şandong eyaletinde, 18 milyon yıllık boynuzsuz gergedan fosili bulundu. Yetkililer, fosilin içinde bir cenin olduğunu da belirttiler. 
     Yeni Çin Haber Ajansı'nın haberinde, Linçü ilçesi yakınlarında bulunan gergedan fosilinin 2.7 metre uzunluğunda ve 1.7 metre yüksekliğinde olduğu, karnındaki cenininse sadece 70 santim uzunluğunda olduğu ve dişleriyle ayaklarının gelişmiş olduğu kaydedildi. 
     Çin Jeoloji Üniversitesi'nden Prof. Li Fenglin, gergedanın doğuma sekiz ay kala öldüğünün tahmin edildiğini söyleyerek, içinde cenin bulunan fosillere nadir rastlandığına işaret etti. 
     Hamilelikleri 15-18 ay süren eski gergedanların volkanik patlamaların kurbanı olabilecekleri tahmin ediliyor. Şandong eyaletinin 20 milyon yıl önce, son jeolojik devirde volkan hareketlerinin görüldüğü bir bölge olduğu ileri sürüldü. 
     Prog Li ve ekibi, kazıları sırasında eski geyikler, örümcek, akrep ve ancak mikroskopla görülebilen bir çeşit deniz algi de dahil 700 çeşit hayvan ve bitki fosili buldular. 
     
</TEXT>
</DOC>
