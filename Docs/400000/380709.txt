<DOC>
<DOCNO> 380709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/dunya/adun.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel'e sert mesaj 
</HEADLINE>
<TEXT>


Ankara, AB'nin İran'ın nükleer takibi konusundaki kararına uymayacağını duyurdu. Dışişleri Bakanlığı ise AB'nin deklarasyonuna yazılı tepki vererek önce Kıbrıslı Türkler üzerindeki izolasyonun kaldırılmasını istedi 

Utku Çakırözer - Ankara 


Türkiye, 3 Ekim'de başlayacak tam üyelik müzakereleri öncesinde Güney Kıbrıs Rum Kesimi'nin istediği tüm koşulları kabul eden AB'ye, "Böyle devam ederseniz Avrupa değerlerine sırtımızı döneriz" mesajı içeren tepkiler vermeye başladı. 
AB'nin, başta Rumlar olmak üzere Türkiye karşıtı ülkelerin yeni koşul taleplerine direnememesinden rahatsız olan Ankara, tepki stratejisi geliştirdi. İlk adımı Dışişleri Bakanı Abdullah Gül, 20 Eylül akşamı ABD'li meslektaşı Condoleezza Rice'ın, New York'ta NATO ve AB ülkeleri bakanları onuruna verdiği yemeğe katılmayarak attı. 
Bu adımı Türkiye'nin Cenevre'de önceki gün yapılan Uluslarası Atom Enerjisi Ajansı toplantısında beklenmedik bir çıkış yaparak, İran'ın nükleer programının takibini BM Güvenlik Konseyi'ne havale eden AB kararına katılmadığını açıklaması izledi. Aday olduğu için AB'nin dış politika kararlarına genelde uyan Türkiye, Dönem Başkanı İngiltere'nin, İran'ı nükleer aktiviteleri kesmesi için uyaran 9 Ağustos tarihli açıklamasına katılmıştı. 
Bu çıkışın Tahran'a destek anlamına gelmediğinin altını çizen Dışişleri kaynakları, "Adres Brüksel'dir. Türkiye ile müzakereler konusunda bu şekilde davranmaya devam ederlerse Avrupa değerlerine sırtımızı dönebileceğimizi göstermek için ufak bir sinyal olarak algılanması gerekir" dedi. 
Ankara, dün de AB'nin deklarasyonuna resmi açıklamayla tepki gösterdi. Dışişleri Bakanlığı Sözcüsü Namık Tan, yazılı açıklamasında şu ifadelere yer verdi 

'Kabul edilemez' 
"Deklarasyon, Türkiye - AB arasında 40 yılı aşkın süren işbirliği ruhu ile bağdaşmayan üslup içinde haksız yaklaşımlar ve yeni unsurlar içermektedir. Kıbrıs ile ilgili BM çözüm sürecinde zaafiyete neden olabilecektir. Bu yaklaşımı kabul etmemiz mümkün değil. Türkiye, Ankara Anlaşması ve Ek Protokol'den kaynaklanan yükümlülüklerin ayrım yapmadan uygulanacağını açıklamıştır. Protokolün uygulanmasının takibi için yeni unsur getirilmesinin izahı zordur. Deklarasyonda Kıbrıs Türk halkının varlığının statüsünün, haklarının ve beklentilerinin göz ardı edilmiş olması vahim bir haksızlıktır." 
Tan, AB'nin Kıbrıs konusunda yerine getirmesi gereken yükümlülükleri de şöyle sıraladı 
1- BM Genel Sekreteri'nin çözüm çabalarının desteklenmesi. 
2- Kıbrıs Türkleri üzerindeki ambargo ve kısıtlamaların kaldırılması, Kuzey Kıbrıs'la doğrudan ticaret ve mali yardım tüzüklerinin uygulanması. 
3- Türkiye'nin 30 Mayıs 2005'te yapmış olduğu, Kıbrıs'ta kısıtlamaların eşzamanlı olarak tüm ilgili taraflarca kaldırılması yönündeki öneri paketinin desteklenmesi. 

International Herald Tribune'de dün yer alan bu karikatür, AB'nin Türkiye'ye olan tutumunu mizahla özetler nitelikte... 

</TEXT>
</DOC>
