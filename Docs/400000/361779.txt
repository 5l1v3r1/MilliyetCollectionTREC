<DOC>
<DOCNO> 361779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/guncel/gun04.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdüre ret, öğretmene ceza 
</HEADLINE>
<TEXT>


Milli Eğitim Müdür Vekili'ne soruşturma izni bile vermeyen Konya Valisi, 'Kadınlar cinsel obje olarak görülemez' diyen kadın öğretmene ceza verdi 

KEREM PULGAT Konya DHA 

Konya'da öğrencilerin streç pantolon giyen kadın öğretmenlerden tahrik olduğunu öne süren Konya İl Milli Eğitim Müdür Vekili Mehmet Özer hakkında soruşturma izni vermeyen Vali Ahmet Kayhan'ın, 'Kadınlar cinsel obje olarak görülemez' diyen öğretmen hakkında soruşturma açtırdığı ortaya çıktı. 
Selçuklu ilçesi Nesrin ve Ayşegül Kardeşler İlköğretim Okulu öğretmeni ve aynı zamanda Eğitim-Sen Konya Şubesi Sekreteri olan Derya Şimşek, 25 Kasım 2003'te 'Kadına Yönelik Şiddete Karşı Uluslararası Dayanışma Günü' nedeniyle sendika binasında bir basın toplantısı düzenleyerek, Özer'in kadını cinsel obje olarak göstererek aşağıladığını iddia etti. 
Şimşek konuşmasında, "Kadınlar cinsel obje olarak görülemez. Kadını tahrik unsuru olarak gören bu ilkel ve gerici zihniyet işyerlerinde cinsel tacizin sorumluluğunu kadına yükleyerek hak ihlalinin sürmesi için zemin hazırlamaktadır" dedi. 
Şimşek'in bu sözlerinin basında yer almasının ardından Vali Kayhan, "amirine sözle hakaret ettiği" iddiasıyla Şimşek hakkında soruşturma açtırdı. İl Disiplin Kurulu 15 Nisan 2004'te 10 yıllık öğretmen Şimşek'e en ağır ikinci disiplin cezası olan kıdem indirimini uyguladı. Şimşek'in cezanın iptali için başvurduğu Konya 2. İdare Mahkemesi, hukuka aykırı herhangi bir ifade kullanılmadığını belirterek cezayı iptal etti. 

Özer'e izin vermedi 
Özer, 2003'te yaptığı bir konuşmada, "Öğrenci 15 yaşında, karşısında tüm hatları belirgin bir kadın. Bana öğretmen, öğrenciyi tahrik ediyor gibi geliyor" demişti. Vali Kayhan, Özer için soruşturma izni vermemişti. 


</TEXT>
</DOC>
