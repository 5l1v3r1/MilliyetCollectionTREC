<DOC>
<DOCNO> 362532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur36.html </URL>
<DATE> 2005/07/19/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Belediye Başkanı ile adayı arasında kavga .. 
</HEADLINE>
<TEXT>

     Kilis’in Polateli İlçe Belediye Başkanı Mustafa Polat ile belediye başkan adayı Mehmet Polat arasında kavga çıktı. 
     Edinilen bilgiye göre, Kilis’ten dönen Mustafa Polat’ın makam otomobili, ilçe girişinde, yolda koyun sürüsü bulunması nedeniyle yavaşladı. 
     Bu sırada yolun kenarında bekleyen ve yerel seçimlerde belediye başkan adayı olan Mehmet Polat’ın, Mustafa Polat’a küfrettiği iddia edildi. Bunun üzerine otomobilinden inen Mustafa Polat, kendisine küfreden Mehmet Polat’ın dudağını patlattı. 
     Mehmet Polat’ın halasının oğlu Kemal Çelik de Mustafa Polat’a sopayla vurdu. 
     Kaşı açılan Mustafa Polat ile dudağı patlayan Mehmet Polat’ın tedavisi Polateli Sağlık Ocağı’nda yapıldı. 
     Tedavilerinin ardından İlçe Jandarma Komutanlığı’na götürülen ve ifadeleri alınan Mustafa Polat ile Mehmet Polat, Cumhuriyet Savcısının talimatıyla serbest bırakıldı. 
     
</TEXT>
</DOC>
