<DOC>
<DOCNO> 352937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko37.html </URL>
<DATE> 2005/06/17/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
ABD'nin cari açığı ilk çeyrekte beklenenden fazla büyüdü 
</HEADLINE>
<TEXT>

     ABD'nin cari açığı, yılın ilk üç aylık döneminde, beklenenin üzerinde artış gösterip yeni bir rekor kırdı. 
     ABD Ticaret Bakanlığı'ndan yapılan açıklamada, cari açığın yılın ilk çeyreğinde 195.1 milyar dolar olarak gerçekleştiği bildirildi. Wall Street iktisatçıları söz konusu dönemde açığın 190 milyar dolar olmasını bekliyordu. 
     ABD'nin yılın ilk çeyreğindeki cari açığı, Gayri Safi Yurtiçi Hasılaya GSYİH olan oranı açısından da rekor kırdı. Söz konusu dönemde cari açığın GSYİH'ye oranı yüzde 6.4'e ulaştı ki bu oran, iktisatçıların çoğunluğu tarafından ''sürdürülemez bir oran'' olarak görülüyor. 
     Ticaret Bakanlığı, aynı şekilde, 2004 yılının son çeyreği için daha önce 188.4 milyar dolar olarak açıkladığı cari açık rakamını da 188.4 milyar dolar olarak yukarı çekti. 
     Cari açıktaki beklenenin üzerindeki artışın emtia ticaretinde verilen açığın büyümesinden ve hükümet hibeleri gibi tek taraflı para transferlerinin artışından kaynaklandığı belirtildi. 
     ABD'nin yüksek cari açığının yarattığı güvensizlik, ABD Doları'nın avro başta olmak üzere önemli paralar karşısında 3 yıldır yaşadığı gerilemenin başlıca nedenleri arasında sayılıyor. 
     
</TEXT>
</DOC>
