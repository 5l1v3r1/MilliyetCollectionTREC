<DOC>
<DOCNO> 363640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun20.html </URL>
<DATE> 2005/07/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Almanya'da meclisin önüne uçak düşmesi güvenlik kaygısına neden oldu 
</HEADLINE>
<TEXT>

     Almanya'nın başkenti Berlin'deki federal meclis binasının önüne özel bir uçağın düşmesi, önemli kurumların bulunduğu bölgede güvenlik kaygısına neden oldu. 
     Bavyera Eyaleti İçişleri Bakanı Günther Beckstein, Focus dergisine yaptığı açıklamada, ''siyasi açıdan hassas bölgelerde'' sürekli uçuş yasağı getirilmesi çağrısında bulunarak, ''Bu bölgelerin daha iyi korunması şart'' dedi. 
     Hıristiyan Demokrat Birlik Partisi CDU ve Sosyal Demokrat Parti'den SPD bazı uzman politikacılar da, meclis, başbakanlık ve bakanlıkların bulunduğu bölge için yeni bir güvenlik analizi yapılmasını istediler. 
     Birlik partilerinin CDU CSU federal meclis grubu başkan yardımcısı Wolfgang Bosbach CDU , B.Z gazetesine yaptığı açıklamada, ''bir uçağın hükümet bölgesine bu kadar yaklaşmasının çok endişe verici olduğunu'' belirterek, bu tür olayların tekrarlanmaması için olayın nedenlerinin ayrıntılı şekilde araştırılması gerektiğini söyledi. 
     SPD federal meclis milletvekili Dieter Wiefelspütz de SPD , Berlin hava sahasının özel uçaklara kapatılmasını önererek, bu tür uçakların savaş uçaklarıyla durdurulamayacağını, bu görevi orduya ya da polise ait helikopterlerin üstlenmesi gerektiğini belirtti. 
     CDU Genel Başkanı Angela Merkel de, bugün Güstrow kentinde yaptığı açıklamada, Alman Silahlı Kuvvetleri'nin gerektiği takdirde yurtiçinde terörizmle mücadele kapsamında görev yapmalarının tabu olmaması gerektiğini söyledi. 
     
</TEXT>
</DOC>
