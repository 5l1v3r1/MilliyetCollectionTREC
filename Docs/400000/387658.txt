<DOC>
<DOCNO> 387658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy04.html </URL>
<DATE> 2005/10/18/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
DYP Dansta intibaksızlık var 
</HEADLINE>
<TEXT>

     AKP ile CHP arasında yaşanan "dans" polemiğine DYP farklı açıdan baktı. 
     CHP’li Onur Öymen’in "Başbakan bir kadını dansa kaldırabilir mi" sorusu ile başlayan, Başbakan Erdoğan’ın "horon tepelim" yanıtı ile devam eden tartışmaya DYP de katıldı. 
     DYP Genel Sekreteri Kamil Turan, olayda bir "intibaksızlık" olduğunu söylerken, CHP’li Öymen’in "mecazen" konuştuğunu, Başbakan’ın ise "bunu ciddi bir ifade" olarak kabul ettiğini "O yüzden bir kör döğüşü" başladığını savundu. 
     Turan, Öymen’in AB ile uyumsuzluğu kastettiğini tahmin ettiğini belirtirken, "Yoksa durup dururken Sayın Erdoğan’ın dans bilip bilmemesinin gündeme geleceğini tahmin etmiyorum" dedi. 
     
     PAMUK’UN NOBEL ALAMAMASINA ÜZÜLMEDİM 
     Turan, Orhan Pamuk’un Nobel edebiyat ödülünü alamamasına "üzülmediğini" söyledi. 
     Van Yüzüncü Yıl Üniversitesi Rektörü Prof.dr. Yücel Aşkın’ın tutuklanması konusunda ise Turan, şöyle dedi 
     "Bağımsız mahkemelerin hala alanı içinde bulunan olayla ilgili çok fazla şey söylemek mümkün değil. Şu inançtayım. Türk mahkemesi boşu boşuna böyle bir karar alamaz gibime geliyor. 
     Diğer taraftan rektörlük seviyesine gelmiş bir meslektaşımın da böyle bir cezaya müstahak olacak bir şey yapacağını tahmin etmiyorum. 
     Dolayısıyla temenni ediyorum ki ortada bir yanlışlık bulunsun." 

ANKA 
     
</TEXT>
</DOC>
