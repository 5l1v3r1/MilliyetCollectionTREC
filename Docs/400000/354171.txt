<DOC>
<DOCNO> 354171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas05.html </URL>
<DATE> 2005/06/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Genç yaşlarda diş dökülmesi Alzheimer habercisi olabilir... 
</HEADLINE>
<TEXT>

     WASHINGTON, DHA 

AMERİKALI bilim adamları, genç yaşta yaşanan diş dökülmesinin, gelecekteki olası bir Alzheimer hastalığının habercisi olabileceğini tespit etti. 
     Güney California Üniversitesi tarafından tek yumurta ikizleri üzerinde yapılan araştırmanın sonuçlarına göre dişeti hastalıkları sonucu ortaya çıkan diş kaybı ile bu yaygın bunama hastalığı arasında güçlü bir bağlantı bulunuyor. Uzmanlar, genç yaşta dişeti hastalıklarının yol açtığı iltihaplanmaya maruz kalanların, yaşlılık yıllarında Alzheimer hastalığına yakalanma riskinin 4 kat yüksek olduğuna inandıklarını açıkladı. 
     Araştırma sırasında, sağlık durumları birbirinden farklı olan İsveçli 109 çift ikizin kayıtları incelendi. Her ikizden sadece bir kardeşte Alzheimer ya da başka bir bunama hastalığı vardı. Bilim adamları bu katılımcılarla 1960’lı yıllar yapılmış anket sonuçlarını da araştırmada kullandı. Diş dökülmesi ya da sallanmasıyla ilgili soruların da geçmiş anketlerde bulunduğunu belirten uzmanlar, dişeti hastalıklarının ’ham göstergesi’ olarak bu verileri kullandıklarını açıkladı. 
     Uzmanlar bununla birlikte, kalıtsal olarak aktarılan Azheimer genlerinin, bu hastalığın ortaya çıkmasında daha büyük bir risk faktörü oluşturduğunu vurguladı. 
     
</TEXT>
</DOC>
