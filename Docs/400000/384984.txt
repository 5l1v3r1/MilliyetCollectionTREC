<DOC>
<DOCNO> 384984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/spor/spo04.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gökdeniz'i istemem' 
</HEADLINE>
<TEXT>


Trabzonspor'un yeni hocası Halilhodziç, dün imza attı, sonra milli yıldıza gönderme yaptı. Boşnak hoca, "Ben hiçbir zaman bu tür durumlar yaşamış futbolcuyla çalışmadım" dedi 


Bordo - Mavili kulüp, Şenol Güneş'ten boşalan teknik direktörlük görevi için anlaşmaya vardığı Vahid Halilhodziç ile nihayet resmi sözleşmeyi yaptı. 
Önceki akşam Trabzon'a gelen Boşnak hoca, yönetimle yaklaşık 5 saat yaptığı toplantının ardından dün sabah da eşofmanlarını giyip, takımla ilk antrenmanına çıktı. Halilhodziç, öğleden sonra da sekiz aylık mukaveleye imza attı. Tecrübeli hoca ile başarılı olması halinde sezon sonunda yeniden masaya oturulacak. 
İlkelerini anlatan Halilhodziç, "Takımda en önemli sorun sakatlıklar. Bunları gidereceğiz. Bir an önce mağlubiyet serisini kesmeliyiz. Futbolcularıma sisteme bir an önce uymalarını söyledim. Burası eğlence merkezi değil" dedi. 
Halilhodziç, yasa dışı bahis olayı nedeniyle 10 ay ceza alan Gökdeniz'in durumunun sorulması üzerine şu açıklamayı yaptı 
"Gökdeniz'in çok iyi futbolcu olduğunu duydum. Cezasının azalma durumu da varmış. Fakat ben 34 yıldır futbolun içindeyim. Hiçbir zaman bu tür durumlar yaşamış futbolcuyla çalışmadım. Hile, haksızlık yaparak bir şeyler elde etmeye çalışmak doğru şeyler değil." 

Fırtına estirdi 

Vahid Halilhodziç, Trabzonspor'daki görevine hızlı bir giriş yaptı. Sabahki antrenman öncesi altyapı antrenörleriyle toplantı yapan Boşnak çalıştırıcı, ardından futbolcularla bir araya geldi. Tecrübeli hoca, "Sahada istediğimi yapmayan, kendi kafasına göre takılan, takım oyununu bozan olursa kesinlikle affetmem" diyerek, gözdağı verdi. Halilhodziç'in tercümanı Cemşir Muratoğlu idmana geç kalınca, bir süre görevini Fransızca bilen Yattara üstlendi. Ancak Yattara'nın çevirisi yetersiz kalınca Halilhodziç istediklerini anlatmakta zorluk çekti. 

Fatih, Samsun'da yok 

Kaptan Fatih Tekke'nin, deplasmandaki Samsun maçında takımdaki yerini alamayacağı açıklandı. Kulüp doktoru Ahmet Çağlar, kasıklarından ve belinden rahatsızlığı bulunan milli futbolcunun tedavisinin bir hafta süreceğini bildirdi. Halilhodziç'in çıktığı ilk idmanı BBC Televizyonu'nun Paris bürosundan 3 basın mensubu da izledi. Boşnak hoca, ilk kural olarak oyuncularına topu nasıl kontrol edip, pas atacaklarını anlattı. 


</TEXT>
</DOC>
