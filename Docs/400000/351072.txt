<DOC>
<DOCNO> 351072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonspo22.html </URL>
<DATE> 2005/06/11/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Diyarbakırspor Başkanlığı'na Akyıl getirildi... 
</HEADLINE>
<TEXT>

     Diyarbakırspor Kulüp Başkanlığına Abdullah Akyıl seçildi. 
     Ziya Gökalp Spor Salonu'nda yapılan kongreye 280 delegeden 200'ü katıldı. Avukat Şahin Akkaya'ya ait listeden sadece iki kişinin kongre salonunda hazır bulunması itirazlara yolaçtı. Divan Başkanlığı'ca yapılan oylamada, Akkaya'nın listesinin bu durumda seçimlere katılamayacağı kararı alındı. 
     Daha sonra yapılan açık oylamada Abdullah Akyıl, oy çoğunluğuyla kulüp başkanlığına seçildi. 
     Oylamadan sonra bir konuşma yapan Akyıl, iyisiyle kötüsüyle bir sezonu geride bıraktıklarını belirterek, sorunları ve sorumlulukları olduğunu söyledi. 
     Diyarbakır'a karşı olan sorumluluklarını yerine getirmek için göreve talip olduklarını ifade eden Akyıl, şöyle dedi 
     ''Bu takım Diyarbakır'ın, Diyarbakırlıların takımıdır. Sorunları biliyoruz, kulübümüzün borcu olduğunu da biliyoruz. Spor kulüplerini yönetmek kolay değil, bunu aşacağımıza inandığımız için bu göreve talip olduk. Diyarbakırspor'un kurumlaştırılması ve kendisine ait tesisler olması için çalışacağız. Tesis olmadan altyapı olmaz, altyapı olmadan sportif başarı gelmez. Artık, bizim çocuklarımız kendi takımlarının formasını giysin istiyoruz. Bundan sonra kendi sporcumuzu kendimiz yetiştireceğiz. Bizi destekleyenleri mahcup etmeyeceğiz. İlk olarak hoca sorununu çözerek, görüştüğümüz sporcuları transfer etmeye çalışacağız.'' Öte yandan, delegelerin salona alınması sırasında Kapalı Spor Salonu'nda bulunan bazı taraftarlar, Diyarbakır Söz Gazetesi Spor Müdürü Saffet Azbay'ı tartakladı. Bunun üzerine can güvenliklerinin olmadığı gerekçesiyle gazeteciler salonu terketti. 
     Diyarbakır Devlet Hastanesi'nden 3 günlük iş göremez raporu alan Azbay, daha sonra Yenişehir Polis Merkezi'ne giderek, kendisini tartaklayan Samet İpek'den davacı oldu. 
     
</TEXT>
</DOC>
