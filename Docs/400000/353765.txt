<DOC>
<DOCNO> 353765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur24.html </URL>
<DATE> 2005/06/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Noter kurasıyla okul kaydı... 
</HEADLINE>
<TEXT>

     Kayseri'de, bir okulun 60 öğrenci kapasiteli birinci sınıfına 139 başvuru olunca, kayıt olacak öğrenciler noter önünde yapılan kura çekimiyle belirlendi. 
     Erciyes Üniversitesi Yerleşkesi içinde, Boydak Grubu tarafından yaptırılan 16 derslikli Boydak İlköğretim Okulu'nun 60 öğrenci kapasiteli birinci sınıfına, 139 öğrenci kayıt için başvurdu. 
     Milli Eğitim Müdürlüğü, kayıt yaptıracak 60 öğrenci ile 30 yedek öğrencinin belirlenmesi için Kayseri 4. Noterliği önünde kura çekimi yapılmasına karar verdi. 
     Üniversite görevlileri ile yerleşke yakınında bulunan Köşk Mahallesi'nde oturanların ön başvuru yaptığı okulda, Milli Eğitim Müdürü Erdoğan Ayata'nın da katılımıyla bugün kura çekimi gerçekleştirildi. Okula kayıt yaptıracak 60 öğrenci, 4. Noter görevlisinin huzurunda belirlendi. 
     Bazı velilerin, ''Köşk Mahallesi'nde oturmadıkları halde buranın muhtarlığından belge alıp, okula başvuranların tespiti halinde nasıl bir uygulama yapılacağını'' sormaları üzerine, Ayata, bu kişilerin yerine kurada yedek çıkanların kayıt yaptıracağını söyledi. 
     Ayata, ''Yerleşke içinde yer alan bu okula öğretmen ve verilecek eğitimde ayrıcalık tanınacağı düşünülmemeli. Burası devletin bir okulu. Diğer okullarda nasıl bir sistem varsa, burada da aynısı uygulanacak'' dedi. 
     
</TEXT>
</DOC>
