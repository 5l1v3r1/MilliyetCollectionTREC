<DOC>
<DOCNO> 362423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko46.html </URL>
<DATE> 2005/07/19/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Babacan Ek ödenek kavramını hızlı şekilde unutmalıyız 
</HEADLINE>
<TEXT>

     Devlet Bakanı Ali Babacan, ''Ek ödenek kavramını hızlı bir şekilde unutmamız gerekiyor. Aksi halde enflasyonla mücadelemizde hiçbir zaman başarılı olamayız'' dedi. 
     Babacan, Niğde Valiliği'ni ziyaretinde, gazetecilerin Niğde'deki yatırımlara ek ödenek gönderilip gönderilmeyeceğini sormaları üzerine, ek ödeneğin Türkiye'de yıllardır uygulanan yanlış ekonomik politikaların sonucu olarak yerleşmiş bir kavram olduğunu söyledi. 
     Geçmişte ek ödeneklerin para basılarak karşılandığını ifade eden Babacan, şöyle devam etti 
     ''Yılbaşında bütçe yapılıyor, ondan sonra bütçenin haricinde daha fazla para harcanıyor. Bu ek ödenek nereden geliyor derseniz yıllarca bu maalesef para basılarak yapılmış. Yıllardır Türkiye'de enflasyon bitmediyse, bu bütçeyi aşan harcamalar nedeni ile bitmemiş. Bizim neslimiz Türkiye'de tek haneli enflasyon görmemişti. 30 yılı aşkın süredir Türkiye'de 2-3 haneli enflasyonla yaşadık. Niye yaşadık İşte o kötü eski alışkanlıklar nedeni ile yaşadık. Artık, Türkiye'de çok ciddi bir mali disiplin var. Yılbaşında bütçemizi yapıyoruz. Bütçede tüm Türkiye'deki yatırımlar için ödenekler ayrılıyor, ama bütçemiz kısıtlı bir bütçe, sonsuz bir bütçe değil. Ödenekler ne ise yatırımlar o çerçevede devam ediyor. Türkiye'nin imkanları geliştikçe, ekonomimiz daha iyi noktalara geldikçe, devletin gelirleri iyileştikçe mutlaka yatırımlar konusunda daha iyi gelişmeler olacak. Ancak bu ek ödenek kavramını hızlı bir şekilde unutmamız gerekiyor. Aksi halde enflasyonla mücadelemizde hiçbir zaman başarılı olamayız.'' Babacan, Esnaf ve Sanatkarlar Odaları Birliği'ni ziyaretinde yaptığı konuşmada da Türkiye'nin çok kısa zamanda sorunlarını aştığını anlattı. 
     Türkiye'yi birden bire mucizevi şekilde farklı bir noktaya getirecek, akşamdan sabaha değiştirecek işler yapacaklarını hiçbir zaman iddia etmediklerini belirten Babacan, ''Ekonomi yönetiminde geçici hızlı iyileşmeler sağlamak mümkün. Saman alevi gibi birden bazı şeyler düzeltilebilir. İki üç ay herkesin yüzü güler, ama Allah korusun ondan sonra gelecek sıkıntılarda o iyi günler aynı tsunami gibi olur. Bu politikaları artık uygulamak istemiyoruz'' dedi. 
     Bakan Babacan, Ticaret ve Sanayi Odası'nda vergi rekortmenlerinin ödül töreninde yaptığı konuşmada ise uzun yıllar boyunca hayal gibi görülen, ulaşılamaz denilen hedeflere iki buçuk yıl gibi kısa bir süre içerisinde ulaştıkları kaydetti. 
     ''Türkiye'de ekonomide olsun iç ve dış siyasette olsun yapılanlar belli sınırlar içerisinde kalmıyor, tüm Türkiye'yi etkisine alıyor'' diyen Babacan, şöyle devam etti 
     ''Yaptıklarımız, sınırlarımızı aşıyor ve Türkiye'de olup biten Avrupa gündeminin de bir numarasına oturuyor. Bunlar belli kesimlerin, belli çevrelerin ya da zümrelerin yüzünü güldürecek politikalar değil. Türkiye'yi topyekün kalkındıracak, yüzünü güldürecek politikalar uyguluyoruz. Başarı da bunun çizgisinde geliyor. 
     Her dönemde başarıları kıskananlar olacak. Her dönemde olumsuzluk havası bir tedirginlik ortamı oluşturmaya çalışanlar olacak. Sizler işadamları olarak bu noktada çok dikkat etmeniz gerekiyor. Asla ve asla Türkiye'de morallerin bozulmasına kesinlikle izin vermememiz gerekiyor. Ekonomide moral faktörü çok önemlidir. Eğer moraller iyiyse işadamlarımız yatırım yaparlar. Moraller iyiyse halkımız alışveriş yapar. Morallerin bozuk olduğu bir ülkede kalkınma da durur. 
     Türkiye ekonomisi hiçbir dönemle mukayese edilemeyecek kadar risklerden korunmuş durumda. İçeride ya da dışarıda olabilecek pek çok farklı siyasi gelişmeye karşı ne derece direnç sahibi olduğunu ekonomimizin hep beraber gördük. Bugün olanların bir tanesi 5-10 yıl önce olsaydı başlı başına bir sıkıntıya neden olabilirdi. Bugün geldiğimiz noktada ekonomimiz sağlam temeller üzerine oturmuş durumda.'' Hiçbir zaman iktidar sevdası, koltuk sevdası, makam sevdası içinde olmadıklarına işaret eden Babacan, şunları kaydetti 
     '' Biz Türkiye'ye hizmet için geldik. Tek derdimiz ve hedefimiz de bu. Ekonomiye, istikrara zarar verecek hiçbir girişimin peşinde olmadık, olmayacağız. Popülizme asla taviz vermeyeceğiz. Hiç kimse de aceleci olmasın. Zamanı gelince seçimde olur, ama bugün bunun ne yeri ne de zamanı. 
     Cesaretimizin ve kararlılığımızın bir başka örneği AB üyeliği yolunda attığımız adımlardır. Bugüne kadar bakıyorsunuz sadece kumdan kaleler yapılmış. Bir dalga gelmiş hepsini alıp götürmüş. 40 yılda yapılamayanlardan çok daha fazlasını çok şükür iki buçuk yılda gerçekleştirdik. Bu samimiyetin, iyi niyetin ve çok çalışmanın, dürüst çalışmanın sonucudur. Ne yapsak iyi bir strateji izledik. Adım adım Türkiye'nin standartlarını yükselteceğiz.'' Konuşma sonrasındra Bakan Babacan'a, Birko A.Ş. Yönetim Kurulu Başkanı Erdoğan Mumcu tarafından üzerinde Atatürk'ün ve Başbakan Recep Tayyip Erdoğan'ın resimlerinin dokunduğu halı hediye edildi. 
     Bu arada partisinin Niğde İl Teşkilatı'nı ziyaret eden Babacan, bir tekstil mağazası ile kentin ilk 4 yıldızlı oteli olan Grand Otel Niğde'nin de açılışını yaptı. 
     
</TEXT>
</DOC>
