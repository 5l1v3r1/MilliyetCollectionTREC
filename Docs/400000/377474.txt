<DOC>
<DOCNO> 377474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/yazar/theper.html </URL>
<DATE> 2005/09/11/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Yazık oldu Silivri'ye 
</HEADLINE>
<TEXT>


İstanbul'un Silivri ilçesinde cezaevi yapılıyor. Senelerce Silivrililer direndi, ilçelerinde hükümlü ve tutuklu görmek istemediklerini söylediler, neticede cezaevi yapılıyor. Ben senelerce Silivrililerin itirazlarına biraz hak verir şekilde yaklaşım gösterdim. Zira Silivri İstanbul'un sayfiye yerlerinden biri idi. Olumlu gelişme göstermeye devam etseydi İstanbul'a 60-70 km mesafede bir Marmaris olabilirdi. Böyle bir yere de cezaevi yapmayın, turistik tesis yapın. Cezaevi bir başka yere de yapılabilir, diyordum. Ancak 
İstanbul'un hemen yanında bir Marmaris olma yolunda ilerlemesi gereken Silivri, özellikle üç dönem başkanlık yapan belediye başkanının sayesinde İstanbul'un gelişmemiş mahallelerinden biri haline getirildi. 
Sahilde yan yana dizilmiş balık lokantaları vardı. Belediye Başkanı bunları yıktı, yerine alabildiğine bir çay bahçesi yaptı. Oysa Silivri'de çay bahçesinden bol bir şey yok. Derken Silivri'nin çarşısının içinde manav ve balıkçıların bulunduğu geniş alanı boşaltıp iş hanı yaptı. Oysa denize ve çarşıya çok yakın olan bu alan süs havuzları ile, yeşilliği ile çevresinde kafeteryaları barındıran bir meydan haline getirilebilirdi. Bu da olmadı, öyle bir işyeri oldu ki, içinde sadece üç dükk n kiralandı gerisi boş. Bu da yetmedi, o bina yapılırken yakınlardaki bir karakol ve sayısız bina kaydı, duvarları çatladı. Bir de etrafa zararı dokundu. Aynı belediye başkanı, Silivri'nin geçim kaynağı olan yazlıkçılara her şeyi ile ters düştü. Evlere su bağlatmadı, kuyuları kapatmaya kalktı, yolları asfaltlatmadı. 
Şimdi soruyorum. Hangi Silivri tercih edilir İstanbul'un turizm merkezi bir Silivri mi Evet deniliyorsa elbette burada cezaevinin yeri yok. Yoksa, bugünkü, İstanbul'un uzak bir mahallesi gibi bir Silivri mi Yöneticiler bunu tercih etti ve bugün yapılan cezaevi beni hiç yadırgatmıyor. 
Şimdi yeni bir belediye başkanı var, görüyorum ki, halkla biraz diyaloğu var, belki bir şeyler yapmak ister ama ilçe o hale gelmiş ki, ne kadar iyi niyetli olsa da artık zor. Silivri turizm merkezi değil artık cezaevi semti. 



</TEXT>
</DOC>
