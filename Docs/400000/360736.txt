<DOC>
<DOCNO> 360736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko41.html </URL>
<DATE> 2005/07/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Otomotivde iç pazar 6 ayda yüzde 15 daraldı... 
</HEADLINE>
<TEXT>

     Otomotiv sektöründe, yılın ilk 6 ayında iç pazar yüzde 15 daraldı. 
     Otomotiv Sanayii Derneği OSD verilerine göre, Haziran ayında sektörde üretim yüzde 2.6, ihracat yüzde 5.7 oranında artarken, ithalat yüzde 6.2 geriledi. İhracat geliri yüzde 11.9 oranında artarak 996 milyon 288 bin 843 dolar olarak gerçekleşti, 2004 yılı Ocak-Haziran döneminde 381 bin 249 adet olan iç pazardaki toplam satışlar, bu yılın aynı döneminde 323 bin 913 adede geriledi. 6 aylık satışlardaki gerileme yüzde 15 olarak hesaplandı. 
     Bu yıl Ocak-Haziran döneminde otomobil satışları da 2004 yılının aynı dönemine oranla yüzde 21 azalarak 186 bin 288 adet olarak gerçekleşti. Bu dönemde midibüs pazarı yüzde 14.9, kamyon pazarı yüzde 22.1, otobüs pazarı yüzde 30.3 ve traktör pazarı ise yüzde 19.5 geriledi. 
     Toplam motorlu araç üretimi ise 2004 yılı Ocak-Haziran dönemine göre yüzde 7 artışla 430 bin 515 adetten, 460 bin 170 adede yükseldi. Otomobil üretimi ise yüzde 2 oranında artarak 232 bin 336 adet olarak gerçekleşti. 
     2005 yılı Ocak-Haziran döneminde üretim, kamyonette yüzde 20, büyük kamyonda ve minibüste yüzde 11 arttı, midibüste yüzde 46, küçük kamyonda yüzde 11 ve otobüste ise yüzde 2 geriledi. 
     Traktör üretimi yüzde 22 oranında azalarak 22 bin 166 adetten, 17 bin 279 adede geriledi. 
     
     İHRACAT 
     Bu yılın ilk 6 ayında sektör ihracatı 6 milyar 26 milyon 728 bin 396 doları oldu. 
     Türkiye'nin 2005 yılı Ocak-Haziran dönemindeki traktör dahil toplam motorlu araç ihracatı yüzde 21 artışla 294 bin adet olarak gerçekleşti. 
     Bu dönemdeki otomobil ihracatı yüzde 11 artışla 163 bin 199 adede, ticari araç ihracatı yüzde 39 artışla 126 bin 175 adede yükseldi. Traktör ihracatı ise yüzde 17 kayıpla 4 bin 626 adede geriledi. 
     Aynı dönemde Ford Otosan 89 bin 8 adet, Toyota 70 bin 320 adet, Oyak Renault 61 bin 403 adet, Tofaş 44 bin 941 adet, Hyundai Assan 14 bin 421 adet, Mercedes Benz Türk 3 bin 134 adet, Türk Traktör 2 bin 889 adet, Honda Türkiye 2 bin 578 adet, Uzel bin 737 adet, BMC 854 adet, Otokar 817 adet, MAN 647 adet araç ihraç etti. 
     OSD değerlendirmesinde, Haziran ayında da 2004 yılına göre talepteki daralmanın tüm ürünlerde devam ettiği belirtilerek, üretimin ise pazardaki daralmaya karşılık, ihracatın desteğiyle artışını sürdürdüğü vurgulandı. 
     Değerlendirmede, ''İhracat, geçen yıl içinde başlayan yeni projelerle artış gösterdi. Ancak bu yıl yeni proje eklenmediği için artış hızı giderek düşecek. 2005 yılı sonunda sanayi ihracatının 12 milyar dolara ulaşacağı tahmin ediliyor'' denildi. 
     
</TEXT>
</DOC>
