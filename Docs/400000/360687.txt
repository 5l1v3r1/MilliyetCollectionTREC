<DOC>
<DOCNO> 360687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun45.html </URL>
<DATE> 2005/07/13/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Türkiye, BM Silah Ticareti Sözleşmesine destek veriyor... 
</HEADLINE>
<TEXT>

     Türkiye’nin BM Daimi Temsilcisi Büyükelçi Baki İlkin, Türkiye’nin BM Silah Ticareti Sözleşmesini güçlü şekilde desteklediğini açıkladı. 
     Büyükelçi İlkin, "Birleşmiş Milletler Küçük ve Hafif Silahlarla Mücadele ve Bu Silahları Ortadan Kaldırma Konusunda 2001 Yılında Kabul Edilen Eylem Planı’nın Uygulanmasına Dair Toplantı"da yaptığı konuşmada, son zamanlarda terör örgütlerinin elinde bulunan hafif silahlardan büyük acılar çeken bir ülke olarak Türkiye’nin silah kaçakçılığı ile savaş ve bu kaçakçılığı ortadan kaldırma konusundaki uluslararası işbirliğinin güçlü bir destekçisi olduğunu söyledi. 
     Büyükelçi İlkin, küçük ve hafif silahların aşırı derecede artmasının ulusal, bölgesel ve küresel barış ve güvenlik kadar, pek çok ülkenin sosyal kalkınmasına yönelik de büyük bir tehdit oluşturduğunu kaydetti. 
     Silah kaçakçılığı ile terörizm, organize suç, uyuşturucu ve insan kaçakçılığı arasında yakın bir ilişki bulunduğuna dikkat çeken Büyükelçi İlkin, "Eylem Planı, küçük ve hafif silahların BM gündemine yerleşmesinde önemli bir köşe taşını temsil etmekte ve bu planın uygulanması küresel barış ve istikrara somut bir katkı oluşturmaktadır" dedi. 
     Büyükelçi İlkin, Eylem Planı’na uygun olarak Türkiye’nin ulusal tescil sistemi, silah üretimine dair ulusal kontrol prosedürleri ve küçük silahların imha teknikleri konusunda önemli ilerlemeler kaydettiğini söyledi. 
     Türkiye’nin, tüm BM üyesi ülkelere, küçük ve hafif silah kaçakçılığı ile terörizm, organize suç, uyuşturucu kaçakçılığı, doğal ve diğer kaynakların yasadışı sömürülmesi arasındaki yakın ilişkiyi dile getirecek yen stratejiler geliştirmek konusunda düşünmeye çağırdığını belirten Büyükelçi İlkin, tüm üye devletlerin bu tür faaliyetlerle ilgili gerekli bilgileri sağlaması gerektiğini vurguladı. 
     
     "SİLAH TİCARETİ SÖZLEŞMESİ..." 
     Türkiye’nin, yasadışı hafif ve küçük silahların yanı sıra mühimmatın da yasal bağlayıcılığı olan bir belgeyle izlenmesini yeğleyeceğini söyleyen Büyükelçi İlkin, hafif ve küçük silahların yasadışı transfer edilmesinin ortadan kaldırılmasına yönelik uluslararası çabaları tamamlayacak olan bir silah ticareti sözleşmesinin hazırlanması çabalarını Türkiye’nin desteklediğini belirtti. 
     Bu arada, Uluslararası Af Örgütü de yaptığı açıklamada, Türkiye’nin bir "Uluslararası Silah Ticareti Sözleşmesi"nin yürürlüğe girmesine yönelik girişimleri desteklediği açıklamasını memnuniyetle karşıladığını duyurdu. 
     Uluslararası Silah Ticareti Sözleşmesi ile konvansiyonel silahların insan hakları ve insancıl hukukun ihlallerinde kullanılma olasılığı bulunduğu ülkelere transferinin engellenmesi amaçlanıyor. 
     Öte yandan, Londra merkezli "Daha Güvenli Dünya" isimli örgütün yetkilisi Paul Eavis, yaptığı açıklamada, 2001 yılında kabul edilen BM Eylem Planı’na rağmen küçük ve hafif silahlarla mücadele konusunda çok az bir başarının elde edildiğini kaydetti. 
     600 örgütü temsil eden "Küçük Silahlara Dair Uluslararası Eylem 
     Ağı" adına konuşan Eavis, "2005 yılında bile dünyanın çoğu ülkesinde bu konuda bardağın yüzde 95’i boş bulunuyor. Hala yüzbinlerce insan bu tür silahların kullanılması sonucu hayatını kaybetmeye devam ediyor" dedi. 
     Grup, toplantı vesilesiyle 180 ülke hakkında küçük ve hafif silahlarla mücadele ve eylem planının etkinliği konusunda 320 sayfalık bir de ilerleme raporu yayınlamış durumda bulunuyor. 
     BM, tabanca, tüfek, orduların kullandığı makinalı silah, küçük toplar ve taşınabilir anti-tank sistemlerini "küçük silah" olarak kabul ediyor. 
     
</TEXT>
</DOC>
