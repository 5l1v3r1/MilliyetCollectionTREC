<DOC>
<DOCNO> 350670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko14.html </URL>
<DATE> 2005/06/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bankaların yeni gözdesi çocuklar ve gençler... 
</HEADLINE>
<TEXT>

     Bankaların yeni gözdesi çocuklar ve gençler oldu. Çocuklar ve gençlere yönelik hazırlanan ürün ve hizmetler her geçen gün çeşitlilik kazanırken, bankalar çocukların küçük yaşta tasarruf alışkanlığı kazanması için nostaljiye dönüşen kumbaralara da Yeni Türk Lirası'na YTL geçilmesiyle birlikte geri döndü. 
     Bankalar, hizmetlerini müşteri sayısı giderek artan 12-18 yaş grubundakilere özel koşullarla ayrı bir paket olarak sunuyor. Bazı bankaların bu yaş grubundaki müşteri sayısı yüz binleri aşıyor. 
     Bazı bankalar ise madeni paraların artması nedeniyle bu yılın başından itibaren kumbara dağıtımına yeniden başladı. Bankalar çocuklar için kumbara hesapları da açıyor. 
     Bebek hesabından üniversitelilere özel kartlara kadar bankaların çocuk ve gençlere yönelik ürün ve hizmetlerinin büyük ilgi gördüğü belirtildi. 
     
     İŞ BANKASI'NIN KUMBARI FONU KATILIMCILARI 63 BİN 
     İş Bankası, çocuk ve gençlik bankacılığında 2 segmentte, birbirini tamamlayan 3 ürünle hizmet sunuyor. 
     Çocuklara özel bir fon olan Kumbara Fonu'nun katılımcı sayısı, bu yılın ilk 5 ayında geçen yılın sonuna göre yüzde 37'lik artışla 63 bine ulaştı. Artışta YTL'ye geçişin etkisinin olduğu belirtildi. 
     Gençlere yönelik 1987 yılında piyasaya sunulan İlk İmza Hesabı'nın müşteri sayısı ise şu anda 100 bin civarında bulunuyor. 
     Mayıs 2005 itibariyle İş'te Üniversiteli kredi kartı adeti 390 bin, İş'te Üniversiteli bankamatik kartı adeti ise 116 bin oldu. İş Bankası, Mayıs 2001'den beri de kumbara dağıtıyor. 
     
     AKBANK'TAN BEBEK HESABI 
     Akbank, çocuklarının geleceği için bugünden yatırım yapmak isteyen anne ve babalar ile sevdiklerinin yeni doğan bebeklerine anlamlı bir hediye vermek isteyenlere ''Akbank Bebek Hesabı'' sunuyor. 
     Bankanın 16-26 yaş aralığındaki gençlere yönelik hizmetleri ise bu yılın başında sunulan exi26 çatısı altında toplanıyor. Banka ''kampus şube'' konsepti ile şubelerini, gençlere özel hizmet vereceği noktalar haline getiriyor. 
     Akbank ayrıca, üniversite kampusları için smart kart, gençler için de Axess exi26 kredi kartı sunuyor. 
     Bankanın çocuk ve genç müşteri sayısı yaklaşık 850 bin civarında bulunuyor. Büyük çoğunluğu gençlerden oluşan bu müşterilerin yüzde 80'i banka kartı sahibi. 
     Akbank ayrıca, ''uğur böceği kumbarası''nın dağıtımına da devam ediyor. 
     
     GARANTİ'NİN MİNİ BANK ÜYELERİ 50 BİN 
     Garanti Bankası, müşterilerine çocukluktan emekliliğe kadar finansal hizmetler sunmak amacıyla Yaşam Evreleri Bankacılığı'nı tasarladı. 
     Yaşam Evreleri Bankacılığı'nın ilk adımı olan ve 0-12 yaş arası çocukların geleceği için yatırım yapmasına imkan veren Mini Bank'da 3 farklı yatırım seçeneği bulunuyor. Mayıs 2005 itibariyle yaklaşık 50 bin Mini Bank üyesi bulunuyor. 
     Söz konusu program kapsamında bu yılın başında hayata geçirilen g'bank'ta 12-18 yaş arası gençler hedeflenirken, Şubat ayında hizmete geçen Ünibank'ta ise üniversite öğrencilerine özel ürün ve hizmetler sunuluyor. 
     Garanti Bankası, ayrıca tüm Mini Bank'lı müşterilerine ''Hoşgeldin hediye seti'' içinde Mini Bank kumbarası gönderiyor. 
     
     YAPI KREDİ'NİN KUMBARALARI TÜKENDİ 
     Yapı Kredi, 1993 yılından beri bankacılık hizmetlerini 12-17 yaş arası gençlere özel koşullarda sunuyor. 
     Hazırlanan paket içinde gençlere yönelik vadesiz genç hesap, vadeli ve vadesiz genç döviz hesabı, sınırsız bankacılık, Genç Webcard, Worldpuan, Genç Portföy Hesabı ve bizimyer.com ürünleri sunuluyor. 
     Üniversite bankacılığı ürün ve hizmetleri kapsamında da Yapı Kredi, gençlere öğrenim hayatları boyunca ihtiyaç duyabilecekleri tüm bankacılık hizmetlerini veriyor. Yapı Kredi'nin bu hizmetlerinden yararlanan yüz binlerce müşteri bulunuyor. 
     YTL'ye geçilmesiyle birlikte Yapı Kredi, tasarladığı ''Benim Param Kumbaram''ı müşterilerine Ocak ayında dağıtmaya başladı. Kumbaraların tüketildiği bildirildi. 
     
     VAKIFBANK'IN OTOMATİK HARÇLIK HESABI 
     Verilen bilgiye göre, Vakıfbank'ın çocuk ve gençler için Kampuskart, Junior Bankomat kart, otomatik harçlık hesabı ve A Tipi Karma İlkadım Fonu bulunuyor. 
     Bankanın sadece Junior Bankomat aktif kart müşteri sayısı 270 bin civarında seyrediyor. Vakıfbank, müşterilerine kumbara dağıtımına da başladı. 
     
     WINNIE THE POOH KUMBARA OLDU 
     Finansbank'ın çocuk ve gençlere yönelik, Okullu Hesap, Büyüyen Hesap ve CardFinans University ürünleri sunuyor. 
     Bankanın CardFinans University müşteri sayısı 75 bin olarak belirlendi. 
     Finansbank, Büyüyen Hesap ürününü ''Önce Kumbara Sonra Amerika'' kampanyası ile zenginleştirerek, müşterilerine Walt Disney'in ünlü çizgi filmi Winnie The Pooh'un sevimli karakterlerinden oluşan kumbara serisini sunuyor. 
     Halk Bankası da önümüzdeki aylarda küçük yaştaki müşterileri için ''Kumbara Hesabı'' açmayı planlıyor. 
     
</TEXT>
</DOC>
