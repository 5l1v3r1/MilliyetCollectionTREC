<DOC>
<DOCNO> 354962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/siyaset/siy02.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'un iddiaları eski Bakan Gürel'i kızdırdı 
</HEADLINE>
<TEXT>


Eski Bakan Aydın'ın yargılandığı davada ifade veren Kültür Bakanı Atilla Koç'un yolsuzluk suçlamaları, Gürel'le ilgili iddialarla benzerlik gösteriyor 

SALİHA ÇOLAK Ankara 


Eski Bayındırlık Bakanı Koray Aydın'ın Yüce Divan'da yargılandığı davada ifade veren Kültür Bakanı Atilla Koç, bir bakanı yolsuzluk yapmakla suçladı. İsim vermeyen Koç'un tarifi, Yolsuzlukları Araştırma Komisyonu raporunda, eski Bakan Şükrü Sina Gürel hakkındaki, sülfürik asit tesisi ihalesiyle ilgili iddialarla örtüştü. 
Yolsuzluk Komisyonu üyeliği yapan Koç, dün Yüce Divan'da, "Bir ihalede önce bir firma ihaleyi 100 milyon dolara kazanmış, ardından bu ihale bakan talimatıyla iptal edilip 2. bir firmaya 150 milyon dolara verilmiş. Bu firma da 1. firmaya işi taşeron olarak vermiş. Söylendiğine göre, bu ihaleden düşen payla o bakan boşandığı eşine ve yeni eşine gayrimenkul almıştır" dedi. 

'İsim veremem' 
Firma ismi veremeyeceğini belirten Koç, "İsim verirsem hakaret davası açılır. Bunu ispatlayamam. Anlattıklarım bir başka bakanla ilgiliydi. Aydın'la ilgisi yok" diye konuştu. 
Koç'un anlattıkları Gürel hakkındaki iddialarla örtüştü. 
Raporda, Gürel hakkındaki bölümde, "Bandırma Sülfürik Asit Tesisi Yapım ve Tedarik İşiyle ilgili açılan ilk ihalede, 50 milyon dolar fiyat verildiği, Gürel'in, yüksek fiyatla verilmek istenmesi nedeniyle ihaleyi iptal ettirdiği ancak 2. ihalede, verilen 75.900.000 dolarlık fiyatın ilk ihale fiyatından 25.842.119 dolar daha fazla olduğu" saptamasına yer verildi. 
Gürel'in uyarıları dikkate almamakla suçlandığı raporda şöyle denildi "Bakanın "ihale sonrası eş ve 1.derece yakınlarına ait malvarlığında artış olduğu, örnek olarak Çankaya Tapu Sicil Müdürlüğü kayıtlarında Yıldızevler Mahallesi 25360 Ada 3 parsel 49 no'lu meskenin bakan maaşı ile alınması mümkün olmadığı, söz konusu meskenin piyasa değerinin 500 milyar TL olduğu" şeklinde bir bilginin de komisyonumuza ulaştığı ve araştırılması gerekmektedir." 

Gürel'den yanıt 
Gürel ise, iddialarla ilgili şunları söyledi "Her şey usulüne göre yapılmıştır. Usulüne göre yapılmadıysa bulup çıkarmak ellerinde. Dedikodu yapar gibi ifade vermek hiçbir sorumluya yakışmıyor. Yargı önünde hesap vermekten çekinmem." 


</TEXT>
</DOC>
