<DOC>
<DOCNO> 383789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun03.html </URL>
<DATE> 2005/10/04/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Fransa Hayır deme hakkımız saklı 
</HEADLINE>
<TEXT>

     Fransa Dışişleri Bakanı Philippe Douste-Blazy, AB Dışişleri Bakanları’nın Türkiye ile üyelik müzakerelerinin yolunu açan Müzakere Çerçeve Belgesi üzerinde anlaşmaya varmasının ardından Lüksemburg’da düzenlediği basın toplantısında, Türkiye’nin AB üyelik müzakerelerine başlamasının kontrollü bir süreç olacağına dikkat çekti. 
     İnsan hakları, azınlıklar, din özgürlüğü ve Kıbrıs konusunda Türkiye’nin takip altında olacağına dikkat çeken Dosute -Blazy, Ankara'nın beklenen değişiklikleri gerçekleştirememesi ya da AB'nin Türkiye’nin gerekli şartları karşılayamadığına kanaat getirmesi durumunda Brüksel'den "Hayır" yanıtı alma olasılığının bulunduğunu savundu. Fransız bakan, "Eğer beklenen adımlar atılmazsa 'Hayır' deme hakkımızı saklı tutuyoruz" derken, Türkiye'nin AB üyeliğinin sadece jeopolitik bir tartışma olmadığına dikkat çekti. 
     
</TEXT>
</DOC>
