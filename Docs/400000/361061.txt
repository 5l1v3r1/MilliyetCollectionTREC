<DOC>
<DOCNO> 361061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy07.html </URL>
<DATE> 2005/07/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Aksu Hakim ve savcılara trafik cezası yazılmaması söz konusu değil 
</HEADLINE>
<TEXT>

     İçişleri Bakanı Abdülkadir Aksu, hakimler ile Cumhuriyet savcılarına trafik cezası yazılmamasına yönelik bir düzenleme bulunmadığını bildirdi. 
     CHP Ankara Milletvekili Yakup Kepenek’in soru önergesini yanıtlayan Aksu, hakim ve savcılara trafik cezası yazılıp yazılmadığı konusuna açıklık getirdi. Aksu, trafik görevlilerince yapılan denetimlerde hakim ve savcıların Karayolları Trafik Kanunu’na aykırı fiillerine ilişkin trafik cezası tutanağı düzenlendiği, tutanakları düzenleyen görevliler hakkında ise adli takibatta bulunulduğunun anlaşılması üzerine, Adalet Bakanlığı, Milli Savunma Bakanlığı ve Yargıtay Başkanlığı’ndan görüş sorulduğunu alınan görüşler doğrultusunda hazırlanan uygulama genelgelerinin valiliklere gönderildiğini ifade etti. 
     Genelgelerde, hakim ve Cumhuriyet savcılarına trafik cezası yazılmamasına yönelik bir düzenleme bulunmadığını kaydeden Aksu, trafik ihlalinin tespiti ile ilgili tutanak düzenlenmesi ve ceza vermeye yetkili makama gönderilmesine ilişkin usul ve esasların belirlendiğini ifade etti. 
     Aksu, "Genelgelerimizle, trafik kurallarını ihlal edebilecek imtiyazlı bir grubun oluşturulması söz konusu değil. Sözü edilen kişilerin, başta Anayasa olmak üzere ilgili mevzuat ve yargı kararları doğrultusunda görev ve statülerine uygun olarak işleme tabi tutulmaları öngörülmüştür. Kaldı ki Yargıtay 1. Başkanlar Kurulu’nca, trafikte hız sınırını aşan 2 üyeye idari para cezası verilmesi de bunu teyit etmektedir" dedi. 
     
</TEXT>
</DOC>
