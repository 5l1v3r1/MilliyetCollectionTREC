<DOC>
<DOCNO> 385323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur19.html </URL>
<DATE> 2005/10/09/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
ÜDS başvuruları yarın başlıyor... 
</HEADLINE>
<TEXT>

     Lisansüstü eğitim yapmak isteyenler ile doçent adaylarının katılabileceği Aralık dönemi Üniversitelerarası Kurul Yabancı Dil Sınavı'na ÜDS başvuru süresi, yarın başlıyor. 
     Sınava doçent adayları, doktora ve sanatta yeterlik sınavına girecek adaylar, lisans programı mezunları ile lisans programlarının son sınıfında veya son sınıfından bir önceki sınıfta okuyan öğrenciler katılabilecekler. 
     Sınava başvuru formu ve kılavuzu, üniversite rektörlüklerinden alınabilecek. Adaylar, kılavuzda belirtilecek kurallara uygun dolduracakları formu aldıkları yerlere teslim edecekler. Başvuru süresi, 17 Ekim'de sona erecek. 
     Sınav, 11 Aralık'ta Ankara'da, Almanca, Fransızca ve İngilizce olarak fen bilimleri, sağlık bilimleri ve sosyal bilimler alanlarında, Öğrenci Seçme ve Yerleştirme Merkezi'nce gerçekleştirilecek. 
     Doçent adaylarının ÜDS'de 100 üzerinden 65 veya daha fazla puan almaları gerekiyor. 
     Doktora ve sanatta yeterlik sınavına girecek adayların da ÜDS'den 100 üzerinden 50 veya daha fazla puan almaları koşulu bulunuyor. 
     Yüksek lisans yapacak lisans programı mezunları ile lisans öğrencilerinin, ÜDS sonuçlarının söz konusu programlar için geçerli olup olmayacağını ilgili üniversiteden öğrenmeleri gerekiyor. 
     
</TEXT>
</DOC>
