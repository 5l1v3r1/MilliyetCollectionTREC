<DOC>
<DOCNO> 397373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo05.html </URL>
<DATE> 2005/11/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ribery'ye Milan kancası 
</HEADLINE>
<TEXT>

     Milan, Galatasaray'ın elinden kaçırdığı Franck Ribery'i Marsilya'dan istedi. Başkan Diouf, teklifi geri çevirdi. 
     
     İkinci talibi Juventus 

     Alacaklarının ödenmediğini ileri sürerek sezon başında Marsilya'ya giden Franck Ribery, ülkesinde de çok fazla durmayacak gibi. Marsilya ve Fransa Ümit Milli Takımı formasıyla sergilediği müthiş performans bir çok ünlü kulübün bu oyuncuya yoğunlaşmasına neden oldu. İki İtalyan devi Milan ve Juventus'un uzun süredir takip ettikleri yıldız futbolcuyu transfer etmek için harekete geçtikleri öğrenildi. Özellikle Marsilya'nın Milan'ın forveti Filippo Inzaghi'yi istemesinin ardından, İtalyanlar'ın da Ribery'yi istedikleri bildirildi. Ancak Fransız Kulübü, Franck'ı bırakacak gibi gözükmüyor. 
     
     Davası FIFA’da sürüyor 

     Kulüp Başkanı Pape Diouf, bu aşamada oyuncularını kesinlikle satmayacaklarını belirtip, "Ribery çok büyük bir yıldız olacak. Geleceğin takımını kuruyoruz. Bu aşamada onu kaybetmeyi göze alamayız" açıklamasını yaptı. Diouf’un Galatasaray’la sorunun çözülmemesi ve FIFA’lık olunması nedeniyle bu yönde açıklamalar yaptığı kaydedildi. Bu arada Ribery'nin, Fransa Ümit Milli Takımı'nın İngiltere'yi 2-1 yendiği karşılaşmada, Milan ve Juventus dışında, Tottenham, Manchester United, Manchester City, Arsenal, Dortmund, Ajax ve Feyenoord kulüplerinin temsilcileri tarafından izlendiği öğrenildi. 
     
</TEXT>
</DOC>
