<DOC>
<DOCNO> 362975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/yasam/ayas.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran kurslarına teknoloji damgası 
</HEADLINE>
<TEXT>


Birçok camide açılan Kuran kurslarında artık dersler projeksiyon sistemi ile veriliyor. Kursta başarılı olan çocukları, mp3 çalar, cep telefonu ve saat gibi hediyeler bekliyor 

Tahsin Aksu - İstanbul 

Okulların kapanmasıyla bir çok camide açılan yaz Kuran kurslarında, teknolojinin son nimetleri, hem derslerde hem promosyonlarda büyük rağbet görüyor. 
Diyanet'in açtığı, ilkokul 5. sınıftan sonra gidilebilen yaz Kuran kurslarına, bu yıl da ilgi büyük. Yoğun ilginin sebeplerinden birisi de kursların promosyonları. 
Mesela Güngören Mehmet Akif Camii imamı Salih Eyce, heryere astığı afişlerle, kursu başarıyla bitirenlere, bisiklet, cumhuriyet altını, cep telefonu ve mp3 çalar gibi hediyeler verileceğini ilan etti. 1100 öğrencinin kayıt yaptırdığı kursta Eyce, Arapça, Kuran ve ahlak derslerini, bilgisayar programından, projeksiyon cihazıyla duvara yansıtarak veriyor. 

Dağ bisikleti de var 
Merter'deki Veysel Karani Camii'ndeki yaz Kuran kursu da caminin avlusunda, her gün 09.00 ile 12.00 arasında yapılıyor. 
Cami müezzini Mehmet Telli, 120'si kız 200 öğrencinin kursa devam ettiğini belirterek, "Haziranda başlayan kurs, Ağustos'un 20'sine kadar devam edecek. En güzel Kuran okuyan öğrenci, dağ bisikletinin sahibi olacak" diyor. 


</TEXT>
</DOC>
