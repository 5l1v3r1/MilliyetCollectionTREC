<DOC>
<DOCNO> 375644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/spor/spo01.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek düşüncesi Fenerbahçe 
</HEADLINE>
<TEXT>


SÜLEYMAN HATISARU 


Beşiktaş Teknik Direktörü Rıza Çalımbay bir yandan Çaykur Rizespor ile oynanacak maça hazırlanırken, diğer yandan Fenerbahçe derbisini aklından çıkarmıyor. 
Ailton ile görüşen Çalımbay, Brezilyalı futbolcuya dev maça kadar özel bir çalışma programı verdi. Ayrıca golcü ile birlikte Kleberson'u da yanına alan Rıza hoca, iki Brezilyalı'ya, geçen sezonki 4-3'lük Fenerbahçe galibiyetinin kasetini izletti, ezeli rakibiyle oynanan maçların önemini anlatmaya çalıştı. 
Diyarbakırspor karşılaşmasında Koray ile çarpışan ve burnundan bir operasyon geçiren Gökhan da, Rizespor maçında forma giyemeyecek, ancak Fenerbahçe derbisine yetişecek. Bu karşılaşmada özel yüz maskesi kullanacak olan Siyah - Beyazlı futbolcunun yüzündeki dikişlerinin de bu hafta içinde alınacağı açıklandı. Bu arada belinde ağrılar bulunan Sergen de bugün takımla çalışmalara başlayacak. 

Hocasının rızasıyla 

Tümer Metin'in milli formayla Danimarka karşısında ilk 11'de yer alması polemiklere yol açmış, Beşiktaş'ta yedek bekleyen futbolcunun yeterliliği tartışma konusu olmuştu. Ancak Rıza Çalımbay, polemiğe nokta koydu. Fatih Terim ile de görüştüklerini ifade eden Rıza hoca, " Tümer kampta bir sakatlık yaşadı. Bu nedenle forma bulamadı. Ama çalışmasıyla kısa sürede kendini toparladı. Doğru tercih olduğunu gösterdi" dedi. 

Kartal'ın işi zor 

Avrupa Şampiyonlar Ligi ön eleme ilk maçında Steau Bükreş ile karşılaşan Beşiktaş Hentbol Takımı, salondan 41-34 mağlup ayrıldı. Süleyman Seba Spor Salonu'nda oynanan karşılaşmada güçlü rakibi karşısında fazla etkili olamayan Siyah - Beyazlılar, rövanş maçını 10 Eylül'de Romanya'da yapacak. Temsilcimiz, elenmesi halinde EAF Kupası'nda yoluna devam edecek. 


</TEXT>
</DOC>
