<DOC>
<DOCNO> 365336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun35.html </URL>
<DATE> 2005/07/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Rusya ve ABD arasında Basayev krizi... 
</HEADLINE>
<TEXT>

     Radikal Çeçen lider Şamil Basayev'in Amerikan ABC televizyonuna demeci, Rusya ile ABD arasında diplomatik sıkıntı yarattı. 
     Rusya Dışişleri Bakanlığı, ABD'nin Moskova Büyükelçiliği Maslahatgüzarı Daniel Russel'ı çağırarak, Moskova'nın ''derin hoşnutsuzluğunu'' iletti. 
     Rusya Dışişleri Bakanlığı yetkilileri, bu demecin ABC kanalında yayınlanmasını, ''eli kanlı bir teröriste sunulmuş açık kürsü'' olarak niteledi. 
     ABC televizyonunun ''Nightline'' adlı programında bir Rus gazetecinin sorularını yanıtlayan Basayev, Beslan benzeri saldırıların tekrarlanma olasılığının olup olmadığı konusunda, ''Tabii ki olabilir. Çeçen soykırımı devam ettiği sürece her şey olabilir'' demişti. 
     
</TEXT>
</DOC>
