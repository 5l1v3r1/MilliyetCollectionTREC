<DOC>
<DOCNO> 395662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/yozer.html </URL>
<DATE> 2005/11/17/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Bir gol 
</HEADLINE>
<TEXT>



Yıllardır futbolun içindeyiz, ama bu kadar acı, insanı bu kadar derin üzüntüye sevkeden, insanın içini bu kadar yakan, insanı bu kadar kahreden bir futbol maçına tanık olmamıştık. İki yıldır kendi yarattığımız olumsuzluklara rağmen buraya kadar geldik ve lanet olası bir gol yüzünden Dünya Kupası'na gidemiyoruz. Şu maçı kazanacağımız belliydi, ama bu kadar saftirik goller yiyeceğimiz hiç aklımızın ucuna gelmemişti. Önce Alpay'ın büyük hatası, ardından Tolga'nın yanlış pası, İsviçre'yi Dünya Kupası'na götürdü. Oysa her şeyi yapmıştık. İlk maçta neredeydiniz ukalalığı yapmak istemiyorum. Ama dün sahada oynayan her futbolcu dişleriyle mücadele etti. Her damla akıttıkları ter helal terdi. Bir futbol savaşı, ancak bu kadar olur. Mohaç mı desek, Malazgirt mi desek, Çanakkale mi desek. İşte öyle bir şey. İsviçre'nin hakkını da yememek lazım. Buradan çıkmak çok zordu. Hatta birçok takım bu ortamda maçı bırakır soyunma odasına giderdi. Onlar da sonuna kadar mücadele ettiler. 

Aynı hatalar 
Ama yıllardır Türk futbolunun yakasına yapışan basit gol yeme alışkanlığının bir kez daha kurbanı olduk. Bizi bu bitirdi. Şu ilk gole bakın, şu ikinci gole bakın. Dünya futbolunda bu golleri yiyorsak istediğin kadar at fark etmez, seni götürürler. 
Seyircinin emeği büyüktü. Tuncay'ın, Hakan'ın, Selçuk'un, Serhat'ın, Hamit'in, Ergün'ün ve diğerlerini de emeği çoktu. Kendi takımlarında bugüne kadar yapmadıkları mücadeleyi ortaya koydular. Düşünün bu futbol bile yetmiyor. Neden mi O golleri yemeyeceksin... 
Bu Dünya Kupası'nda grup elemelerinden bu kadar gelmemiz şöyle bir geriye bakarsanız büyük başarı... Ne badireler atlattık. Kendi kendimize ne kavgalar yarattık. Bu uğurda antrenörler gönderdik, yenilerini getirdik. Futbolcuları harcadık. Olay üstüne olay yaşadık. Herşeye rağmen bir gol yüzünden gidemedik. Şu maç artık Türk futbolunun dönüm noktası olmalı. İsviçre öncesi, İsviçre sonrası. Bir daha aynı hataları yapmamamız lazım. 



</TEXT>
</DOC>
