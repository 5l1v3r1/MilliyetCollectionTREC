<DOC>
<DOCNO> 379102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/ekonomi/eko01.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersin Limanı'nda bir onay, bir durdurma kararı 
</HEADLINE>
<TEXT>


İdare Mahkemesi, Mersin Limanı'nın tek parça halinde ihaleye çıkarılmasını kamu menfaatine aykırı bularak 'yürütmeyi durdurma' kararı alırken, Rekabet Kurulu'ndan satışa onay geldi 

EKONOMİ SERVİSİ 

Liman - İş Sendikası Genel Merkezi'nce, 'Mersin Limanı'nın özelleştirilme ihalesinin iptali' istemiyle Mersin İdare Mahkemesi'ne açtığı davada, 'yürütmeyi durdurma' kararı verildi. 
Liman - İş Sendikası Mersin Şube Başkanı Recep Özbey, İdare Mahkemesi'nin, usul açısından yürütmeyi durdurma kararı verdiğini belirtti. 

Kararın gerekçesi 
Mersin Baro Başkanı İsa Gök de "Kararda, limanın tek parti halinde ihaleye çıkarılmasının kamu menfaatine aykırı bulunduğu belirtiliyor. Limanın parçalar halinde satılmasının rekabet ortamı yaratacağı, dolayısıyla kamu menfaatinin uygulanacağı öneriliyor" diye konuştu. 
Bu arada Rekabet Kurulu'nun önceki gün yapılan toplantısında Mersin Limanı özelleştirmesine onay kararı alındığı öğrenildi. 
Mersin Limanı'nın 36 yıl süreyle işletilmesine yönelik yapılan özelleştirme ihalesinde PSA - Akfen Ortak Girişim Grubu, 755 milyon dolarla en yüksek teklifi vermişti. 

ÖİB'nin tavsiye kararı 
ÖİB liman özelleştirmesi öncesinde Rekabet Kurulu'na görüş sormuştu. Rekabet Kurulu da görüşünü bazı limanların ikiye bölünüp satılmasının daha iyi olacağı şeklinde vermişti. Ancak bilindiği gibi Rekabet Kurulu'nun tavsiye kararları ÖİB açısından bağlayacı değil. 
ÖİB bu görüşe itibar etmeyerek limanı tek parti halinde satışa çıkarmıştı. Arkasından Liman - İş Sendikası özelleştirme öncesinde dava açmıştı. 

Hamdi Akın Bizim için değişen bir şey yok Akfen'in Yönetim Kurulu Başkanı Hamdi Akın, ÖİB'nin tavsiye kararına dayalı olarak verilmiş bir kararın liman özelleştirmesini sekteye uğratacağını düşünmediğini söyledi. 
Akın şöyle konuştu "ÖİB Rekabet Kurulu'nun tavsiye kararlarına uyup uymamakta serbesttir. Bağlayacı olmayan tavsiye kararına karşın yürütmeyi durdurma kararının neden verildiği enterasan. ÖİB Rekabet Kurulu'nun tavsiye kararına neden uymadığını gerekçeleriyle birlikte Rekabet Kurulu'na bildirdi. Rekabet Kurulu da ÖİB'yi haklı gördü ve dün ihale sonucunu onayladı. Dolayısıyla ÖİB sanırım bu onay kararını baz alıp itiraz edecektir. Yargı sürecini bekleyeceğiz." 
Akın, "Bizim açımızdan değişen bir şey yok. Yükümlülüklerimiz belli. İhale öncesinde hangi noktada duruyorsak aynı noktadayız" diye konuştu. 


</TEXT>
</DOC>
