<DOC>
<DOCNO> 357993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun13.html </URL>
<DATE> 2005/07/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İngiliz polisi Live 8'den G8'e kaydırılıyor 
</HEADLINE>
<TEXT>

     İngiltere'nin başkenti Londra'da cumartesi günü yapılan Live 8 konserinde güvenliği sağlayan polisler, çarşamba başlayacak G8 zirvesi için İskoçya'ya kaydırılıyor. 
     Gleneagles'da çarşamba sabahı başlayacak ve dünyanın sanayileşmiş en güçlü 8 ülkesinin liderlerini bir araya getirecek zirvenin, aynı zamanda İngiltere'nin en büyük polis operasyonlarından biri olacağına dikkati çeken basın, bunun için yapılan polis sevkıyatının da tarihin en büyük sevkıyatlarından biri olduğunu yazdı. 
     İngiltere'nin çeşitli kentlerinden 11 bine yakın polisin, zirve ve çevrede gelişen olayların güvenliği için Edinburgh ve yakınlarında görev yapacağı belirtildi. 
     Polisin, özellikle Edinburgh'da anarşist grupların çıkarabilecekleri olaylara karşı bugünden itibaren hazır bekletileceği bildirildi. 
     Edinburgh'da cumartesi günü yaklaşık 250 bin kişinin katıldığı G8 zirvesinin ilk büyük gösterisinden sonra yaklaşık 100 yol temizleme aracı ve yüzlerce temizlik işçisinin, kenti temizlemek için dün gün boyu çalıştığı belirtildi. 
     İskoçya'ya ilk polis sevkıyatı bugün yapılacak ve 2 bin polis İngiltere ve Galler'deki görev yerlerinden ayrılıp İskoçya'ya gönderilecek. Sevkıyat, çarşamba gününe kadar sürecek. 
     
</TEXT>
</DOC>
