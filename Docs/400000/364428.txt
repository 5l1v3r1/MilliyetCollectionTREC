<DOC>
<DOCNO> 364428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo07.html </URL>
<DATE> 2005/07/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sivasspor, İstanbul'da turnuva düzenliyor 
</HEADLINE>
<TEXT>

     Sivasspor Kulübü'nün, sahasındaki yenileme çalışmaları nedeniyle bu yıl İstanbul'da düzenleyeceği Geleneksel Cumhuriyet Kupası Futbol Turnuvası, 30-31 Temmuz tarihlerinde BJK İnönü Stadı'nda yapılacak. 
     Bu yıl sekizincisi düzenlenecek turnuvaya Birinci Süper Lig'in yeni takımlarından Sivasspor ve Kayseri Erciyesspor'un yanı sıra, Diyarbakırspor ve İkinci Lig A Kategorisi'nin yeni takımı Orduspor katılacak. 
     Turnuvanın ilk gününde 30 Temmuz Cumartesi günü saat 18.00'de Sivasspor-Orduspor, saat 20.00'de de Kayseri Erciyesspor-Diyarbakırspor maçları yapılacak. 
     31 Temmuz Pazar günü ise ilk günün mağlupları saat 18.00'de üçüncülük, galipleri ise saat 20.00'de birincilik için karşı karşıya gelecek. 
     Öte yandan turnuvanın biletleri Biletix bayilerinden satışa sunuldu. Taraftarların bir biletle aynı gün iki maçı da izleyebileceği turnuvanın bilet fiyatları VIP 45, numaralı 34, kapalı 22.50, eski ve yeni açık tribünler de 12 YTL olarak belirlendi. 
     
</TEXT>
</DOC>
