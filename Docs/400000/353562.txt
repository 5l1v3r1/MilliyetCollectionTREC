<DOC>
<DOCNO> 353562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/bbas.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Seminer günü 
</HEADLINE>
<TEXT>


Basketbol Federasyonu'nun organize ettiği "Spor Yönetimi Stratejileri" semineri bugün Polat Otel'de başlayacak. Seminere Dünya basketbolunun önde gelen isimleri katılacak 


Basketbol Federasyonu'nun, Avrupa ve Dünya basketbolunun önde gelen isimlerinin katılımıyla organize ettiği "Spor Yönetimi Stratejileri Semineri" bugün saat 09.00'da Polat Renaissance Oteli'nde başlayacak. 
Chicago Bulls'un efsanevi ismi Michael Jordan'ı yöneten adam olarak tanınan, kulübün bir numaralı Basketbol Operasyonları Direktörü Steve Schanwald, FIBA World'ün CEO'su Patrick Baumann gibi ABD ve Avrupa basketbolunun önde gelen isimlerinin katılacağı seminer iki gün sürecek. Katılımın yüksek olması beklenen seminerde, spor kulüplerinin çağdaş bir idari yapı, gelir getirici çalışmalar ve gerekli donanıma kavuşmaları için atmaları gereken adımlar, örneklerle ele alınacak. 
Başbakan Yardımcısı ve Spordan Sorumlu Devlet Bakanı Mehmet Ali Şahin'in de açılışını yapacağı seminerde ayrıca Deleware Üniversitesi'nden Profesör Dr. Matthew J.Robinson, Prof Dr. Timothy Deschriver ve Benetton Basket Genel Müdürü Maurizio Gherardini yer alacaklar. Seminerde başta Türkiye basketbol liglerinde yer alan kulüplere, mevcut idari ve mali yönetimlerini daha iyiye götürecek bilgi akışının sağlanması olmak üzere birçok konu ele alınacak. 

CNN Türk'ten naklen yayın 

Basketbol Federasyonu'nun, dünyanın önde gelen spor otoritelerini buluşturduğu Spor Yönetimi Stratejileri Semineri CNN Türk'ten naklen yayınlanacak. Polat Renaissance Oteli'nde saat 09.00'da başlayacak olan ve başta basketbol olmak üzere spor dünyasının finansal, idari ve kurumsallaşma politikalarının mercek altına alınacağı seminer CNN Türk'ten gün boyu ekrana gelecek. 

El Amin yuvadan uçtu 

Beşiktaş'ın ABD'li guardı Khalid El Amin, Ukrayna'nın Azovmash Mariupol takımına transfer oldu. 
İki yıldan bu yana Siyah - Beyazlı kulüpte forma giyen ve başarılı basketboluyla takımının en büyük kozu olan 26 yaşındaki tecrübeli oyun kurucu, Ukrayna ekibinin cazip teklifine hayır demedi. Azovmash Mariupol'ün bir sezon için 700 bin dolarlık teklifini kabul eden El Amin, Beşiktaş'tan ise yıllık 200 bin dolar ücret alıyordu. 

Devler'den ziyaret 

Akdeniz Oyunları hazırlıkları çerçevesinde çalışmalarını sürdüren A Milli Basketbol Takımı, dün akşam Ermeni cemaatinin daveti üzerine Rupen Semerciyan anısına düzenlenen turnuvanın final maçını izledi. 17 yıldan bu yana Rupen Semerciyan'ın anısına düzenlenen turnuvanın finalinde Yeşilköy ve Sahakyan takımları Bakırköy Dadyan Spor Salonu'nda karşı karşıya geldi. Dün kampa giren 12 Dev Adam, çarşamba günü Akdeniz Oyunları'na katılmak üzere İspanya'nın Almeria kentine gidecek. 

Ali Doğan umut saçtı 

Beşiktaş ve Galatasaray ile yaptığı sponsorluk anlaşmalarıyla dikkatleri üzerine çeken, Fenerbahçe ile de anlaşma zemini arayan Ülker'in Kulüp Başkanı Ali Doğan, basketbolu Türkiye'de çok daha önemli noktalara getirecek çalışmalar için kolları sıvadıklarını söyledi. Doğan, "Beşiktaş ve Galatasaray ile anlaşma sağladık. Şimdi Fenerbahçe ile masaya oturacağız. Ülkerspor bundan sonra üç büyüklere destek olarak da adından sıkça söz ettirecektir" dedi. 

Cüneyt Erden Ülker'de 

Basketbolda transfer çalışmalarını sürdüren ligin iddialı ekibi Ülkerspor, Fenerbahçeli Ömer Onan'dan sonra Darüşşafaka'nın oyun kurucusu Cüneyt Erden'i kadrosuna dahil etti. Daçka'da başarılı bir sezon geçiren 28 yaşında ve 1.85 boyundaki Cüneyt, Turuncu - Yeşilli kulüple iki yıllık anlaşma yaptı. Bu arada Ülkerspor'un forveti Serkan Erdoğan'ın Efes Pilsen ile anlaşmak üzere olduğu öğrenildi. 

Mirsad Türkcan'a İspanyol kancası 

Rusya Ligi'nde Dinamo Moskova formasını giyen ve geçtiğimiz sezon sergilediği başarılı performansla dikkatleri üzerine çeken milli forvetimiz Mirsad Türkcan'a İspanya'nın Tau Ceramica kulübü talip oldu. İspanyol ekibinin, 29 yaşında ve 2.06 boyundaki yıldız forvete 1.5 milyon dolarlık teklif sunduğu açıklandı. Bilindiği gibi Türkiye'den Fenerbahçe ile Ülkerspor da Mirsad'ın transferi için devreye girmişti. 


</TEXT>
</DOC>
