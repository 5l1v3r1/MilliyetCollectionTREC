<DOC>
<DOCNO> 384375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/siyaset/siy04.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Elekdağ Biz imzalamazdık 
</HEADLINE>
<TEXT>


ÖNDER YILMAZ Ankara 


CHP İstanbul Milletvekili Şükrü Elekdağ, Müzakere Çerçeve Belgesi'nin, Türkiye'nin AB'ye tam üyeliği için umut bırakmadığını dile getirerek, "Maalesef, şu an Türkiye'nin AB üyeliği tam anlamıyla kalın sis tabakasıyla kaplı, karanlıkta görünüyor" dedi. 
Elekdağ, Türkiye'ye uygun görülen statünün "imtiyazlı, yarım üyelik" olduğunu, metne Türkiye için tehlikeli sonuçlar doğuracak mayınlar döşendiğini söyleyerek, şunları kaydetti 
"10. maddede 'Hukuki bağlayıcılığı olsun ya da olmasın, AB çerçevesinde onaylanmış olan kurumlararası anlaşmalar, açıklamalar, tavsiyeler ve deklarasyonlar müktesebat niteliğinde olacaktır' deniliyor. Bunun anlamı Avrupa Parlamentosu'nın Ermeni Soykırımı kararı dahil aldığı kararların hukuki bağlayıcılığının olacağıdır. Yarın Öcalan için af çıkarılması, Güneydoğu'da özerk yerel yönetim kurulması gibi kararlar alabilirler. Belgeye göre Türkiye deniz ve limanlarını Rum yönetimine açacak. Aksi takdirde Türkiye ile ilgili mevzuata ilişkin bölümlerde müzakere açılmayacak." 



</TEXT>
</DOC>
