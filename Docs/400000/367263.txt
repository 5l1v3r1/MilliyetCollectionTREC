<DOC>
<DOCNO> 367263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/yazar/gunes.html </URL>
<DATE> 2005/08/05/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Enflasyonda hızlı düşüş eğilimi sürüyor 
</HEADLINE>
<TEXT>


Önceki gün açıklanan enflasyon verileri piyasaları sevindirdi. Baştan belirtmek gerekirse, üretici fiyatları ki petrol fiyatlarından ciddi biçimde etkilenir , sanıldığının aksine, geçen ay daha hızlı düşüş göstermiş. Kaldı ki, petrol fiyatlarının iç piyasaya yansıtılması sonucu enflasyonist etki, sadece mart ve nisan aylarında gözlendikten sonra, derhal yaz ayının etkisiyle deflasyona dönüşmüş görünüyor. 
Ayrıca, bu yıl mart ve nisan aylarındaki enflasyon oranının geçen yıla göre çok daha düşük düzeyde gerçekleştiği gözleniyor. Üstelik, son aylardaki fiyat düşüşleri sadece mevsimsel nedenlere bağlanmamalı. Çünkü tarım fiyatlarındaki gerilemenin yüzde 2.47 yanı sıra, sanayi mallarında da yüzde 0.28'lik bir düşüş gözleniyor. Bu düşüşün temel nedeni de kuşkusuz kurdaki gevşeklik ile iç talepteki daralma. Nitekim, petrol fiyatlarındaki artışı arındırırsak deflasyon oranının çok daha yüksek olduğu anlaşılır. 
Malum iç talebin gelişimi tüketici fiyatlarından TÜFE rahatlıkla anlaşılabilir. Bu yıl ocak, şubat ve mart aylarında tüketici fiyatlarının geçen yıla göre çok daha yavaş hareket ettiği, ancak benzine yapılan zamlarla nisan, özellikle mayıs ve daha sonra da haziran aylarında da tüketici fiyatlarının geçen yıldan daha hızlı arttığı görülüyor. İlk defa bu ay temmuzda tüketici fiyatlarının mevsimsel nedenlerle bir deflasyon, yani azalış gösterdiği görülüyor. Ancak DİE'nin hesabına göre mevsimsel etmenler arındırıldığında yine de yüzde 0.48'lik bir enflasyon ortaya çıkıyor. Enerji fiyatları arındırıldığında ise, 0.81'lik bir tüketici fiyat deflasyonu oluşuyor. Yani sıkıntı enerji fiyatlarında. Bu çok net. 
Bu yılın enflasyon hedefi olan yüzde 8'in yakalanmasında artık kimsenin kuşkusu olamaz. Çünkü, son 12 ayda enflasyon yüzde 7.82, yılbaşından bu yana da yüzde 2 oranında oluşmuş. Petrol fiyatlarındaki artışa rağmen, yurtiçindeki talebin hızla aşağı gelmesi ve sıkı para politikasının sürmesi nedeniyle, yıl sonunda enflasyon yüzde 7'nin bile altında gerçekleşebilir. Tabii ceteris paribus. Yani şartlar değişmezse. 





</TEXT>
</DOC>
