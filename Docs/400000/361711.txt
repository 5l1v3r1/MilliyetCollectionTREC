<DOC>
<DOCNO> 361711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur11.html </URL>
<DATE> 2005/07/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yol olmadığı için cenazeyi teleferikle taşıdılar... 
</HEADLINE>
<TEXT>

     Artvin'nin Hopa İlçesi Devlet Hastanesi'nde vefat eden bir kişinin cenazesi, Başköy Köyü'nün araba yolu olmayan Uçanlar Mahallesi'ne çay ve yük taşımada kullanılan teleferikle götürüldü. 
     Başköy Köyü Muhtarı Murat Çep, AA muhabirine yaptığı açıklamada Uçanlar Mahallesi'nde yaşayan Ali Faik Uçan'ın felçli olduğunu ve tedavi gördüğü Hopa Devlet Hastanesi'nde vefat ettiğini belirtti. 
     Uçan'ın cenazesinin yakınları tarafından hastaneden alındığını, Hopa Merkez Camii'nde kılınan cenaze namazının ardından toprağa verilmek üzere Başköy Köyü'ne kadar arabayla getirildiğini ifade eden Çep, ''Buradan sonra araba yolu olmadığı için cenaze Uçanlar Mahallesi'ne çay ve yük taşımada kullanılan teleferikle götürüldü'' dedi. 
     Muhtar seçildiğinde mahalleye yol yapılması için yetkililerle görüştüğünü kaydeden Çep, ''Olumlu cevap alamadım. Uçanlar Mahallesi'nde 4 hane var. Bu yolun acilen yapılması gerek. Teleferikle cenaze taşıyoruz. Vefat eden kişinin eşi yatalak. Zaman zaman onu da teleferikle taşıyıp hastaneye getiriyoruz. Muhtar olarak bu mahalleye yol yapılması için sonuna kadar uğraşacağım'' diye konuştu. 
     Vefat eden Ali Faik Uçan'ın oğlu Hızır Uçan ise ''Teleferiği yıllardır her alanda kullanıyoruz. Cenazemizi bile teleferikle taşıdık. Sadece yük taşımada değil, insan taşımada da kullanıyoruz. Bunun tehlikeli olduğunu biliyoruz. Teller her an kopabilir. Ama başka çaremiz yok. Yetkilerden bize yardım etmesini bekliyoruz'' dedi. 
     
</TEXT>
</DOC>
