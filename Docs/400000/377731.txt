<DOC>
<DOCNO> 377731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko07.html </URL>
<DATE> 2005/09/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tasarrufçu bonodan çıkıp mevduata gitti... 
</HEADLINE>
<TEXT>

     Bankaların mevduat faizlerini Hazine’nin iç borçlanma faizlerine göre daha yüksek düzeyde belirlemeleri, bireysel tasarruf sahiplerini, tahvil ve bonodan çıkarak özellikle YTL mevduatlara yöneltti. Türkiye’deki toplam yurtiçi tasarrufların 50 katrilyon liraya yakın büyüdüğü son bir yılda gerçek kişi tasarruf sahiplerinin elindeki tahvil ve bonolarda 6.7 katrilyon liralık azalış yaşandı. 
     ANKA’nın Merkez Bankası, SPK, BDDK ve İMKB’nin verilerinden yaptığı hesaplamaya göre Türkiye’deki bankalar ve diğer mali kuruluşlar hariç tüm kesimlerin toplam tasarrufları ağustosta 8.3 katrilyon liralık büyümeyle 333.1 katrilyon liraya ulaştı. Toplam tasarruflarda bu yılın ilk sekiz aylık döneminde 31.7 katrilyon, ağustos sonu itibariyle son bir yıllık dönemde ise 49.8 katrilyon liralık büyüme kaydedildi. Tasarruflarda ağustosta yüzde 2.5, ocak- ağustos döneminde yüzde 10.5 ve son bir yıllık dönemde ise yüzde 17.6 oranında artış oldu. 
     
     EN FAZLA YTL MEVDUAT ARTTI 

     Tasarrufların 128.2 katrilyon lirayla büyük bölümü bankalarda YTL mevduat olarak değerlendiriliyor. YTL mevduat son dönemde tasarruf sahiplerinin yoğun olarak ilgi gösterdiği tasarruf alanı oldu. Toplam YTL tasarruflar ağustosta yüzde 4.2, ocak-ağustos döneminde yüzde 24.2 ve son bir yılda da yüzde 36.2 oranında büyüme kaydetti. Toplam YTL mevduatların 34 katrilyon lira arttığı son bir yılda gerçek kişilerin YTL mevduatları 18.1 katrilyon lira yüzde 31 büyüyerek 76.1 katrilyon liraya ulaştı. 
     
     TAHVİL-BONO AZALDI 

     Mevduatlarda bu büyüme yaşanırken özellikle bireysel tasarruf sahiplerinin hanehalkı önceki yıllarda büyük bir ilgi gösterdiği Hazine iç borçlanma kağıtlarından bu yıl yoğun bir şekilde çıktıkları belirlendi. Bankaların mevduat faiz oranlarını son aylarda yüzde 16 civarında seyreden Hazine iç borçlanma kağıdı faiz oranlarının üzerinde tutmaları tasarruf sahiplerini YTL mevduata yönlendirdi. 
     Gerçek kişilerin sahip olduğu tahvil ve bonolarda bu yıl ağustos ayında 1.8 katrilyon, ocak-ağustos döneminde 3.4 katrilyon ve son bir yılda ise 6.8 katrilyon liralık azalış yaşandı. Ağustos 2004’te 38.2 katrilyon lira olan gerçek kişi yatırımcıların sahip olduğu tahvil-bono stoku 31.4 katrilyon liraya kadar indi. 
     Ancak bankalar ve diğer mali kuruluşlar dışındaki kurumsal yatırımcılar tüzel kişiler sahip oldukları tahvil ve bonolardaki büyüme ise devam etti. Geçen yıl ağustos sonunda 27.5 katrilyon lira olan söz konusu kesimin sahip olduğu tahvil ve bono portföyü bu yıl 35.2 katrilyon liraya ulaştı. 
     Türkiye’deki bankacılık ve diğer mali kuruluşlar ve yatırım fonları dışındaki kesimlerin toplam tahvil-bono portföyü 66.6 katrilyon lira düzeyinde bulunuyor. 
     
     YABANCI PARA MEVDUATLARI 

     YTL’deki değerlenme süreci döviz cinsinden açılan mevduat hesaplarındaki büyümeyi de durdurdu. Döviz mevduatları ağustosta döviz kurundaki artışın da etkisiyle 2.4 katrilyon lira arttı. Ancak ocak-ağustos döneminde 466.7 trilyon lira azalan döviz mevduatlarında son bir yılda kaydedilen artış ise 2.9 katrilyon lirada kaldı. Ağustos sonu itibariyle 56.8 katrilyonu gerçek, 18.7 katrilyon lirası da tüzel kişilere ait olmak üzere döviz mevduatlarında toplam 75.5 katrilyon liralık tasarruf bulunuyor. 
     
     FONLARDA 4.6 KATRİLYONLUK BÜYÜME 

     Bu arada son bir yıllık dönemde hızla büyüyen bir başka tasarruf aracı da son bir yıldaki 4.6 katrilyon liralık artışla menkul kıymet yatırım fonları oldu. Türkiye’deki menkul kıymet yatırım fonlarının toplam değeri ağustos sonunda 28.6 katrilyon lira oldu. 
     
     HİSSE SENETLERİ 

     Yurtiçi tasarrufların 17.7 katrilyon liralık kısmı ise İMKB’de hisse senetlerinde bulunuyor. Hisse senetlerindeki tutar son bir yılda, İMKB’de kaydedilen yüksek oranlı artışa rağmen yüzde 36.6 oranında arttı. Yerli tasarruf sahniplerinin portfjöyündeki artışın İMKB endeksinde kaydedilen artıştan daha düşük kalmasında yerli yatırımcıların kısmen İMKB’den çıkarak yerini yabancılara barıkması belirleyici oldu. 
     
     DİĞER TASARRUFLAR 

     Ağustos sonu itibariyle Türkiye’deki tasarrufların 5.8 katrilyonu Hazine’nin dış borçlanma amacıyla ihraç ettiği Eurobondlarda, 7.4 katrilyonu özel finams kurumlarındaki cari ve katılma hesaplarında, 1.5 katrilyonu repoda tutuluyor. Bu arada son yıllarda uygulanmaya başlanan bireysel emeklilik fonlarındaki tasarruflar 781 trilyon, yatırım ortaklıklarında değerlendirilen tasarruflar ise 985.4 trilyon lira düzeyinde bulunuyor. 
     
</TEXT>
</DOC>
