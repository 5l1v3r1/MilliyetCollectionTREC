<DOC>
<DOCNO> 368636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko31.html </URL>
<DATE> 2005/08/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Doğu Avrupalı OMV TÜPRAŞ'la ilgili nihai kararı vermedik 
</HEADLINE>
<TEXT>

     Merkezi ve Doğu Avrupa'nın petrol ve gaz şirketi OMV'nin Üst Yöneticisi CEO ve Yönetim Kurulu Başkanı Wolfgang Ruttenstorfer, TÜPRAŞ'ın özelleştirilmesiyle ilgili olarak ''Bakacağız ama bu konuda henüz nihai bir karar vermedik'' dedi. 
     Ruttenstorfer, firmanın ilk Formula 1 yarışı sponsorluğu ve Türkiye-Avusturya Nabucco Doğalgaz Boru Hattı Projesi'ne katkısını değerlendirdiği basın toplantısında, Türkiye'nin ilk Formula 1 yarışının bir parçası olmaktan son derece mutlu olduklarını ifade etti. 
     Wolfgang Ruttenstorfer, Türkiye'nin ilk Grand Prix'ine 400 kişiyi davet edeceklerini belirterek, ''Motor sporlarında son derece aktifiz. Dünya Ralli Şampiyonası'na sponsoruz ama Formula 1 yarışına ilk kez katılıyoruz'' diye konuştu. 
     Türkiye'nin petrol ve doğalgaz açısından son derece önemli ve çekici bir pazarı olduğunu vurgulayan Ruttenstorfer, coğrafi konum itibariyle Türkiye'nin büyük bir potansiyel taşıdığını ve şu anda Botaş ile Türkiye-Avusturya Nabucco Doğalgaz Boru Hattı Projesi üzerinde çalıştıklarını kaydetti. 
     Şirket olarak petrol ve gaz arama ile üretiminde de bulunduklarını anlatan Ruttenstorfer, ''Türkiye bu nedenden dolayı da yine bir köprü oluşturuyor. Türkiye Hazar bölgesinde faaliyetlerimizin merkezi olacak'' dedi. 
     Dünyada Kuzey Denizi, Avusturya Merkezi ve Doğu Avrupa, Kuzey Afrika, Ortadoğu ve Avustralya olmak üsere 5 ana bölgede faaliyetlerde bulunduklarını bildiren Ruttenstorfer, hızla büyüyen bir şirket olduklarını, OMV'nin 4 yıl içinde iki kat büyüdüğünü ve üretimlerini 3 yılda 80 bin varilden 345 bin varile çıkardıklarını kaydetti. 
     Türkiye'nin gelecekte potansiyel bir gaz tedarikçisi olacağını vurgulayan Ruttenstorfer, Nabucco'da boru hattının yarısının Türkiye'de olacağını, 4 milyar avroluk bu projenin fizibilite çalışmalarının sona erdiğini söyledi. 
     Ruttenstorfer, bir basın mensubunun ''OMV olarak TÜPRAŞ için şartname aldınız, TÜPRAŞ'a teklif verecek misiniz '' sorusu üzerine Türkiye'nin büyüyen bir petrol pazarı olduğuna ve coğrafi açıdan konumunun çok önemli bir noktada bulunduğuna işaret ederek, ''Tüm fırsatlara bakmak istiyoruz. Özelleştirmede kararımızı vermedik. Bakacağız ama henüz bu konuda nihai bir karar vermedik'' diye konuştu. 
     Türkiye Otomobil Sporları Federasyonu TOSFED Başkanı Mümtaz Tahincioğlu da, şirketin Formula'da Türkiye'yi seçmiş olmasından dolayı büyük memnuniyet duyduklarını ifade etti. 
     Verilen bilgiye göre OMV, 21 Ağustos'ta İstanbul'da gerçekleşecek olan ilk Formula 1 Türkiye Grand Prix'inde pist-kenarı reklamını deneyecek. 
     Geçen yıl 9.88 milyar avro grup satışı, 6 bin 475 çalışanı ve yaklaşık 11 milyar avro piyasa kapitalizasyonu ile şirket arıtma, pazarlama, sondaj ve üretim yanında gaz alımında da aktif ve 5 kıtada 27 ülkede bulunuyor. OMV'nin şu anda 13 ülkede 2 bin 375 gaz istasyonu yer alıyor. 

     
</TEXT>
</DOC>
