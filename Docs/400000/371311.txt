<DOC>
<DOCNO> 371311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur57.html </URL>
<DATE> 2005/08/19/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Haraç yemek için gittiler, dayak yediler... 
</HEADLINE>
<TEXT>

     Antalya’nın Alanya İlçesi’nde, yemek yedikleri lokantada hesap ödemeyip, lokanta sahibinden haraç istedikleri ileri sürülen 4 kişiden ikisi, vatandaşlar tarafından dövüldü. Kaçan iki kişiden biri, pazarda dolaşırken kendisini tanıyan polise bıçak çekmesi üzerine vatandaşlardan dayak yedi. 
     Alınan bilgiye göre, N.Ş. 23 , İ.A. 17 ve H.A. 25 ile kimliği henüz öğrenilemeyen bir kişi, Cuma Pazarı içerisindeki Dumanlar Lokantası’na giderek yemek yedi. Yedikleri yemeğin parasını vermeyen ve lokanta sahibinden haraç istedikleri ileri sürülen dört kişi ile lokanta çalışanları arasında tartışma çıktı. Tartışmanın büyümesi üzerine olaya, lokantada bulunanlarla çevredeki vatandaşlar müdahale etti. Kısa sürede sayıları 30’u geçen vatandaş topluluğu, 4 kişiye saldırdı. 
     H.A. ve kimliği öğrenilemeyen kişi olay yerinden kaçarken, N.Ş. ve İ.A, vatandaşlarca dövüldükten sonra araya giren polis tarafından gözaltına alındı. 
     Aynı polis, akşam saatlerinde, Cuma Pazarı içerisinde dolaşan H.A’yı tanıyarak gözaltına almak istedi. Polise bıçak çekerek mukavemet eden H.A, burada bulunan vatandaşların saldırısına uğradı. 
     Olay yerine gelen takviye polis ekipleri, vatandaşların elinden güçlükle kurtardıkları H.A’yı da gözaltına aldılar. 
     Öte yandan, akşam saatlerinde, aynı lokanta çevresinde dolaşan ve olaylara karıştığı belirtilen kişilerin arkadaşları olduğu ileri sürülen bir kişi de polis tarafından gözaltına alınmak istendi. Polise karşı koyan ve kimliği öğrenilemeyen bu kişi, bir süredir bölgede bekleyen ve sayıları 100’ü aşan vatandaş topluluğu tarafından dövüldü. 
     Vatandaşın elinden güçlükle kurtarılan kişi, Alanya Devlet Hastanesi’ne kaldırıldı. Bu kişinin üzerinden 22 santimetre uzunluğunda bir bıçak çıktığı bildirildi. 
     
     ALKOD BAŞKANI’NIN AÇIKLAMASI 
     Alanya Çevre Koruma Ve Dayanışma Derneği ALKOD Başkanı Kerim Taş, olay yerinde yaptığı basın açıklamasında, bu kişilerin bölgedeki bazı işyerlerini bir süredir haraca bağladığını öne sürdü. Taş, şunları söyledi 
     "Duyumlarımıza göre bir grup, bu bölgedeki bazı işyerlerinden haraç istiyormuş. Uzun süredir devam eden bu durum üzerine bölgedeki bir lokanta iki gündür işyerini kapatmış ama hiçbir yetkili çıkıp da, Bu işyeri neden kapalı diye sormamış. Bir başka lokantaya da gelerek haraç istemişler. Bu lokantanın sahipleri de oldukça huzursuz. Bu tür olayları tasvip etmiyoruz. ALKOD olarak arkadaşlarımızın devamlı yanında olacağız. Bundan sonra olayları daha yakından takip ederek ona göre değerlendireceğiz ve gerekli açıklamaları kamuoyuna yapacağız." Alanya Emniyet Müdürü Turgay Çalışkan da vatandaşlardan daha sakin davranmaları ve polise güvenmelerini isteyerek, "Bu olaylar münferit olaylardır. Biz duruma hakimiz. Vatandaş polise güvensin. Gereken her türlü önlemi alacağız ve alıyoruz" dedi. 
     Çalışkan, yaklaşık bir saat önce söz konusu lokantaların bulunduğu bölgedeki ve gözaltında olanların da kaldığı belirtilen metruk bir eve baskın düzenledikleri bildirdi. Çalışkan, evde, harsızlık ve gasp suçundan sabıkalı oldukları belirlenen 6 kişinin daha yakalandığını ve bu kişilerin gözaltına alınan dört kişiyle bağlantılı olduklarının tespit edildiğini söyledi. Evde çalıntı olduğu belirlenen üç bisiklet ve cep telefonları bulunduğunu kaydeden Çalışkan, söz konusu altı kişi ile metruk evin sahibi O.S.Y’nin kimlik bildirimi kanuna muhalefetten adliye sevk edileceklerini bildirdi. Çalışkan, gözaltına alınanlardan N.Ş’nin çıkarıldığı mahkemece tutuklandığını, İ.A’nın serbest bırakıldığını, diğerlerinin ise yarın mahkemeye çıkarılacağını söyledi. 
     
</TEXT>
</DOC>
