<DOC>
<DOCNO> 373063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko02.html </URL>
<DATE> 2005/08/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Vakıfbank'ta halka arz hazırlığı... 
</HEADLINE>
<TEXT>

     Türkiye Vakıflar Bankası T.A.O’nun hisselerinin yüzde 21,89’luk kısmının halka arzı için Sermaye Piyasası Kurulu’na SPK ve işlem görebilmesi için İstanbul Menkul Kıymetler Borsası’na İMKB başvuruda bulunuldu. 
     Vakıfbank’tan yapılan yazılı açıklamada, Türkiye genelindeki 81 il ve 202 ilçede 297 şubesiyle bireysel ve kurumsal alanda bankacılık hizmeti veren Vakıfbank’ın hisselerinin yüzde 21,89’luk bölümünün halka arzı için SPK’ya ve işlem görmesi için İMKB’ye başvurulduğu belirtildi. 
     Halka açılması planlanan yüzde 21,89’luk kısmın yüzde 21,88’lik bölümünün yeni ihraç edilecek D grubu hisse senetlerinin satışı yöntemiyle, yüzde 0,01’lik kısmın ise mevcut ortaklardan Vakıfbank Memur ve Hizmetlileri Emekli ve Sağlık Yardım Sandığı Vakfı’na ait hisselerin satışı yöntemiyle gerçekleştirileceği kaydedildi. 
     Buna göre, bedelli sermaye artırımı yöntemiyle halka satılacak kısmın 279 milyon YTL nominal, ortak satışı yöntemiyle satılacak kısım ise 1 milyon YTL nominal değerde olmak üzere, toplam halka arz edilecek miktarın 280 milyon YTL nominal değerde olacağı bildirildi. 
     
</TEXT>
</DOC>
