<DOC>
<DOCNO> 368428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur11.html </URL>
<DATE> 2005/08/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Boğa ödüllü futbol turnuvasının finalinde olaylar çıktı 
</HEADLINE>
<TEXT>

     Mustafa ÖZDEMİR - Aydın ARSLANYILMAZ DHA 

      ZONGULDAK'ın Çaycuma İlçesi’ne bağlı Karapınar Belde Belediyesi’nce düzenlenen boğa ödüllü futbol turnuvasının finalinde olaylar çıktı. Perşembe Belediyespor ile İhsanoğlu Köyü arasında oynan final maçının ikinci yarısında orta hakem Rasim Çaylak’ın gösterdiği kırmızı karta sinirlenen İhsanoğlu Köyü’nün futbolcuları hakeme saldırdı. Jandarma olayları güçlükle önlerken, taraftarlar da sahayı taş yağmuruna tuttu. 15 dakika ara verilen maçı Perşembe Belediyespor 1-0 kazanırken, maç sonunda yine olaylar çıktı. Perşembe Belediyespor hem kupayı hem de ödül olarak boğayı aldı. 
     Çaycuma İlçesi’ne bağlı Karapınar Belde Belediyesi’nin bu yıl ilkini düzenlediği Kültür, Sanat, Spor ve Şemsi Denizer’i Anma Etkinlikleri’ kapsamında futbol turnuvası düzenlendi. 18 takımın katıldığı turnuvanın finali, Şemsi Denizer Stadı’nda dün yapıldı. Finalde karşı karşıya gelen Perşembe Belediyespor ile İhsanoğlu Köyü arasında oynanan maçın ilk yarısı 1-0 Perşembe Belediyespor’un üstünlüğü ile sona erdi. 
     Şampiyon takıma ödül olarak boğa verilecek olması nedeniyle ikinci yarıda oyun sertleşti. Maçın orta hakemi Rasim Çaylak, rakibine sert giren İhsanoğlu Köyü’nden bir futbolcuya kırmızı kart gösterdi. Kırmızı kart ardından İhsanoğlu Köyü futbolcuları, orta hakem Rasim Çaylak’ın üzerine yürüdü. Hakeme saldırmaya çalışan futbolculara jandarma güçlükle engel oldu. Orta hakem Çaylak, oyunu durdurarak güvenlik önlemlerinin alınmasını istedi. Bu sırada İhsanoğlu Köyü taraftarları sahaya taş atmaya başladı. 
     Jandarma erlerinin kendilerine küfür ettiğini iddia eden taraftarlar, askerlere tepki gösterdi. Bunun üzerine bir jandarma uzman çavuş Onlar Türk askeri. Onlar küfür etmez. Kendinize hakim olun. Benim askerime kimse küfür edemez'' diyerek taraftarlara tepki gösterdi. 
     Yaklaşık 15 dakika askerlerin arasında bekleyen orta hakem Çaylak, taraftar ve futbolcuların yatışması üzerine maçı tekrar başlattı. Oldukça gergin geçen maçta hakem Çaylak, Perşembe Belediyespor’dan 1, İhsanoğlu Köyü’nden 2 futbolcuya kırmızı kart gösterdi. Maçın bitiş düdüğünün ardından futbolcular ve taraftarlar, hakemlerin üzerine yürüdüler. Jandarma tarafından koruma altına alınan hakemler, saha tamamen boşaltıldıktan sonra soyunma odasına gidebildi. 
     Final maçında şampiyon olan Perşembe Belediyespor’a ödül olarak kupa ve boğa verildi. Boğayı Perşembe Belde Belediye Başkanı Burhan Alibabaoğlu’na AKP Zonguldak Milletvekili Polat Türkmen verdi. Türkmen, şampiyon futbolcuları kutlayarak, Hepinize afiyet olsun'' dedi. 
     
</TEXT>
</DOC>
