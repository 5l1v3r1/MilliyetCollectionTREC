<DOC>
<DOCNO> 379698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonsiy19.html </URL>
<DATE> 2005/09/19/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan'a suikast girişimini engelleyen 18 polise takdirname... 
</HEADLINE>
<TEXT>

     Kütahya Valisi Osman Aydın, Başbakan Recep Tayyip Erdoğan’a yönelik suikast girişiminin engellenmesinde gösterdikleri başarıdan dolayı, Emniyet Müdürü Şevki Dinçal’ın da aralarında bulunduğu 18 polise takdirname verdi. 
     Vali Aydın, Kütahya Emniyet Müdürlüğü’nde düzenlenen törende yaptığı konuşmada, Kütahya polisinin, Başbakan Erdoğan’a yapılmak istenen suikastı engelleyerek büyük bir başarı sergilediğini ifade etti. 
     Suikast girişimin tüm Türkiye’yi üzdüğünü belirten Aydın, "Ama bizi en sevindiren, en teselli eden olay, polisimizin anında duruma müdahale ederek, kötü bir sonucun meydana gelmesini engellemesidir" dedi. 
     Aydın, takdirname verilecek polislere para ödülü de verilmesi için İçişleri Bakanlığı nezdinde girişimlerde bulunduğunu bildirdi. 
     Vali Aydın, suikast zanlısı Mustafa Bağdat’ın, tabancayı ekmeğin arasından çıkararak eline aldığı sırada Asayiş Şube Müdürü Özden Fındıklı’nın müdahale ederek elinden aldığını ve zanlının diğer polislerin yardımıyla tamamen etkisiz hale getirildiğini hatırlattı. 
     Daha sonra, Vali Aydın ve Belediye Başkanı Mustafa İça, Emniyet Müdürü Dinçal ile 2 emniyet müdür yardımcısı, 5 şube müdürü, 1 komiser yardımcısı ve 9 polis memurunu tek tek tebrik ederek takdirnamelerini verdi. 
     
</TEXT>
</DOC>
