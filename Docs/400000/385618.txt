<DOC>
<DOCNO> 385618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonyas17.html </URL>
<DATE> 2005/10/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Kadınları tehditlerden kurtaran cep telefonu 
</HEADLINE>
<TEXT>

     Hollanda'da ayrıldığı eşi ya da bir başkası tarafından tehdit edilen kadınlar için, kadının bulunduğu yeri anında gösteren ve polise müdahale olanağı sağlayan yeni bir uyarı sistemi yürürlüğe konuldu. 
     Uygulama deneme amacıyla bugünden itibaren Rotterdam kentinde başlatıldı. Buna göre, tehdit edilen kadın cep telefonundaki bir düğmeye bastığı anda polis durumdan haberdar olacak ve GPS sistemiyle kadının nerede olduğunu bularak anında olay yerine gidebilecek. 
     İlk aşamada Rotterdam'da eski eşleri tarafından sürekli tehdit edilen 30 kadına bu telefonlardan verildi. 
     Rotterdam Belediyesi'nden yapılan açıklamada, tehdit yüzünden sokağa dahi çıkamayan, çoğunlukla yalnız ya da çocuklarıyla yaşayan kadınların bugünden itibaren korkusuzca alışverişlerini yapabilecekleri, çocuklarını okula götürüp getirebilecekleri ifade edildi. 
     Uygulamanın istenilen sonucu vermesi halinde, daha sonra ülke çapında genişletilmesinin beklendiği kaydedildi. 
     
</TEXT>
</DOC>
