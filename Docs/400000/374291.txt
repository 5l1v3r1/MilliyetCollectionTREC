<DOC>
<DOCNO> 374291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/yasam/yas06.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Fuarı bu yıl sanatla dolu 
</HEADLINE>
<TEXT>



İzmir Fuarcılık Hizmetleri, Kültür ve Sanat İşleri A.Ş. Genel Müdürü Doğan İşleyen, 8-18 Eylül günleri arasında kapılarını 74. kez ziyaretçilerine açacak İzmir Enternasyonal Fuarı'nın, bu yıl ticari boyutunun yanı sıra kültür - sanat etkinlikleriyle de dikkat çekeceğini söyledi. 

Resim, şiir, sinema 
İşleyen'in verdiği bilgiye göre, fuarda Kitap Sokağı Söyleşileri, Edebiyat Söyleşileri, Sinema Burada Film Festivali, Kişisel Gelişim Festivali düzenlenecek. 
Köşe yazıları ve fotoğraflardan oluşan Bekir Coşkun Sergisi, Gülseren Güvenilir ve kızı Zeynep Güvenilir'in "Anadolu'dan Görünüm" konulu resim sergisi, 14 ülkenin kadın ressamlarını buluşturan Uluslararası Kadın Sanatçılar Birliği Karma Resim Sergisi fuarda gezilebilecek. 
Edebiyat Söyleşileri Attila İlhan ile başlayacak. Şair İlhan Berk 16 Eylül 2005'te İzmir Sanat Bahçesi'nde sevenleriyle buluşacak. 
Sinemaseverler de, "Yazı Tura", "İpler", "Gelibolu", "Bizim Müziğimiz", "Boş Ev", "Gora", "İstanbul Hatırası", "Kaplumbağalar da Uçar" adlı filmleri izleyebilecek. Yılmaz Güney'in anısına "Yol", Ömer Kavur'un anısına "Anayurt Oteli" de gösterilecek. 
Gençler İçin Film Atölyesi bölümünün de bulunduğu festivalin onur konuğu Filiz Akın, "Filiz Akın Sinemasından Görüntüler" adlı afiş sergisinin açılışına katılacak. 




</TEXT>
</DOC>
