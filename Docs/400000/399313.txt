<DOC>
<DOCNO> 399313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonsiy03.html </URL>
<DATE> 2005/11/30/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Para cezasını erken ödeyene yüzde 25 indirim 
</HEADLINE>
<TEXT>

     Kabahatleri nedeniyle çeşitli kamu kurum ve kuruluşları tarafından idari para cezasına çarptırılanlar, söz konusu cezayı, yasa yoluna başvurmadan önce öderlerse yüzde 25 indirimden yararlanabilecekler. 
     Maliye Bakanlığı, bu yıl haziran ayında yürürlüğe giren Kabahatler Yasası’nın bazı maddelerinin uygulama esaslarını bir tebliğle belirledi. Yasada, kabahat dolayısıyla idari para cezası veren kamu görevlisinin ilgilinin rıza göstermesi halinde bunun tahsilatını derhal kendisinin gerçekleştirebileceğinin öngörüldüğü hatırlatılan tebliğde, idari para cezasını yasa yoluna başvurmadan önce ödeyen kişiden bunun dörtte üçünün tahsil edileceği vurgulandı. Bu şekilde peşin ödeme yapılmasının da kişinin bu karara karşı itirazda bulunma hakkını etkilemeyeceği bildirildi. 
     Tebliğde indirimden idari para cezasını veren kamu görevlisine, cezayı cezanın verildiği anda ödeyen kişilerle, yasa yoluna başvurmadan önce ödeyen kişilerin indirimden yararlanacağı vurgulandı. 
     İdari para cezalarına karşı yasa yoluna başvurma itiraz süresinin idari yaptırım kararının tebliğ tarihinden itibaren 15 gün, mahkemeler tarafından verilen idari yaptırım kararlarında ise kararın tebliğ tarihinden itibaren 7 gün olduğu belirtilen tebliğde, peşin ödeme indiriminin, kamu alacağının yasal ödeme süresi geçtikten sonra yapılan ödemelere uygulanmayacağı belirtildi. 
     Bu arada yasal ödeme süresi 15 günü aşan para cezalarında ise peşin ödeme indirimi 15 günlük itiraz süresi içerisinde yapılan ödemelere uygulanacak, bu süreden sonra yapılan ödemelerde ise peşin ödeme indirimi uygulanmayacak. 
     Peşin ödeme indirimi, idari para cezasının tamamı üzerinden nakit veya ilgili mevzuatı gereğince kabul edilmiş olması koşuluyla çekle yapılacak ödemelere uygulanacak, kısmi ödemelere ise uygulanmayacak. 
     
</TEXT>
</DOC>
