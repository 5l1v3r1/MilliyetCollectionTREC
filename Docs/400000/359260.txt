<DOC>
<DOCNO> 359260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun14.html </URL>
<DATE> 2005/07/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Londra'da bombacı avı 
</HEADLINE>
<TEXT>

     BBC 

      Londra'da dün en az 37 kişinin ölümüne, 700'den fazlasının da yaralanmasına yol açan bombalı saldırılar ardından dev bir istihbarat operasyonu başlatıldı. 
     Dışişleri Bakanı Jack Straw, dünkü saldırıların 'El Kaide'nin işaretlerini taşıdığını' söyledi. 
     Yetkililer halka 'dikkatli olma, ancak mümkün olduğu kadar normal yaşamlarına devam etme' çağrıları yapıyor. 
     Kentte bu sabah otobüs seferleri büyük ölçüde, metro seferleri de kısmen yeniden başladı. 
     İstihbarat servisleriyse, saldırı öncesinde internette yapılan yazışmaları ve diğer kaynakları tarıyor. 
     Başta ABD, diğer ülkelerin istihbarat servislerinin de onlara yardımcı olduğu bildiriliyor. 
     Gece boyunca patlama mahallerinde incelemeler yapan emniyet yetkilileri, saldırılarda intihar bombacılarının kullanılıp kullanılmadığını henüz bilmediklerini söylüyor. 
     Polis eylemler öncesinde herhangi bir uyarı almadığını bildirmişti. İslamcı örgüt El Kaide'ye bağlı olduğunu söyleyen bir grup, internette yayımladığı açıklamayla saldırıyı üstlenmişti. 
     Normale dönüş çabaları Londra'da dün sabah trafiğin en yoğun olduğu saatlerde, üç ana metro hattı ve bir otobüste patlayan bombalar, kentte ulaşımı felce uğrattı. 
     Bir saat içinde arka arkaya patlayan bombalardan sonra kentin çeşitli yerlerinde yollara kurulan barikatlardan çoğu bu sabah kaldırıldı. 
     Ambulans, helikopter ve otobüslerle hastanelere taşınan yaralılardan çoğu da tahliye edildi. 
     Ancak 17 kişinin hayati tehlikesi sürüyor 50 kişinin daha durumunun ciddi olduğu bildiriliyor. 
     Kurbanların çoğunun yanık, baş ve göğüs yaralarının olduğu belirtiliyor. 
     Eylemler ardından bugün Londra'daki St Paul Katedrali'nde bir ayin düzenlendi. 
     Londra Piskoposu Richard Chartres, BBC'ye verdiği demeçte saldırıların İslam'a ve Allah'a karşı yapıldığını söyledi. 
     Chartres, Londralılara birlik içinde karşı koyma çaprısında bulundu. 
     Emniyet yetkilileri bugün göreve yollanan polis memurlarına halkla konuşmaları ve özellikle Müslüman azınlığa yönelebilecek intikam saldırılarını engellemeleri emrinin verildiğini açıkladı. 
     İngiltere Müslümanlar Konseyi de saldırıları kınadı. 
     Konseyin Genel Sekreteri İkbal Sakrani, olaylar sonrasında acele hükümlere varılmaması istedi. 
     İslamın mesajının açıkça barış olduğunu belirten Sakrani, zanlıları İslamcı terörist olarak nitelendirmenin de tehlikeli olduğunu söyledi. 
     
</TEXT>
</DOC>
