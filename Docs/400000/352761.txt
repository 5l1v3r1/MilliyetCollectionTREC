<DOC>
<DOCNO> 352761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/guncel/gun03.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınlar bildirisine 'DEP'lilerden destek 
</HEADLINE>
<TEXT>


PKK'ya çağrı yapan 150 aydına, aralarında Zana ve Dicle'nin bulunduğu Demokratik Toplum Hareketi'nden destek geldi 

ANKARA Milliyet 

PKK'ya 'derhal ve önkoşulsuz silah bırakma' çağrısı yapan yazar, sanatçı, sendikacı, işadamı ve siyasetçilerden oluşan 150 aydının imzaladığı bildiriye, partileşme çalışmaları süren Demokratik Toplum Hareketi'nden DTH de destek geldi. 
Eski DEP milletvekilleri Leyla Zana, Orhan Doğan, Hatip Dicle ve Selim Sadak'ın da aralarında yer aldığı DTH Koordinasyon Kurulu'nun açıklamasında, "Ülkemizde son günlerde artış eğilimi gösteren çatışma ortamından bizler de kaygı duyuyor ve çatışmaların bir an önce son bulmasını umuyoruz" denildi. 150 aydın adına Gencay Gürsoy'un yaptığı çağrıya katıldıkları ve içtenlikle destekledikleri belirtilen açıklamada, şu görüşlere yer verildi 
"Aydınlarımızı, sanatçılarımızı, siyasetçilerimizi, bilim insanlarımızı, meslek odaları, sendikalar ve diğer sivil toplum örgütlerimizi destek vermeye çağırıyor, kalıcı barışa hizmet etmenin vicdani bir sorumluluk olduğunu anımsatmak istiyoruz. Çatışmaların son bulması ve insanlarımızın artık ölmemesi için, 'insanım' diyen herkes, yapabileceğini insani bir görev olarak saymalıdır." 

Bakırhan Çok önemli 
DEHAP Genel Başkanı Tuncer Bakırhan da son dönemde artan operasyon ve çatışmaların, toplumda gerilim ve kaygı yarattığını belirtti. Aydınların çağrısını çok önemli bulduklarını kaydeden Bakırhan, "Sorumluluklarının gereğini yerine getiren bu değerli aydınlarımıza, girişimlerinden dolayı teşekkür ediyor, kendilerine her türlü desteği vermeye hazır olduğumuzu belirtmek istiyorum" dedi. 
Bakırhan, açıklamanın, Türkiye'de Kürt sorununun demokratik çözümü ve toplumsal barışın sağlanması yolunda çok önemli bir girişim olduğuna dikkat çekti. 


</TEXT>
</DOC>
