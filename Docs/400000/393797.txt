<DOC>
<DOCNO> 393797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy17.html </URL>
<DATE> 2005/11/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
CHP'den Arınç'a tepki 
</HEADLINE>
<TEXT>

     CHP Grup Başkanvekili Ali Topuz, "laik-demokratik cumhuriyeti, ona, kastedenlere teslim etmeyeceklerini" ifade ederek, "Cumhurbaşkanlığı makamına, böyle köhne düşünceli birtakım insanların gelmesine fırsat vermeyecek potansiyeli, halk iradesinin ortaya çıkmasını sağlamaya çalışacağız" dedi. 
     CHP Grup başkanvekilleri Haluk Koç, Kemal Anadol ve Ali Topuz, CHP Mustafakemalpaşa ilçe örgütü yöneticilerini TBMM’de kabul etti. 
     Topuz, TBMM Başkanı Bülent Arınç’ın, "Cumhurbaşkanı Ahmet Necdet Sezer’in davranış ve tutumlarından rahatsız olduğunu" söylediğini bildirerek, buna yanıt vermek istediğini kaydetti. 
     Arınç’ın, "Cumhurbaşkanlığı makamına bir daha Sezer gibi bir cumhurbaşkanı gelmeyeceğini, kendisi gibi bir kişinin geleceğini ifade etmeye çalıştığını" öne süren Topuz, şöyle konuştu 
     "Buna hiçbir kimsenin gücü yetmeyecektir. Cumhurbaşkanlığı makamına, Anayasanın ve Türkiye Cumhuriyeti Devleti’nin temel niteliklerini ve ilkelerini temsil eden bir kişi ancak oturabilir. 
     Oraya, bu rejimi değiştirmeyi kafasına koymuş şimdiki iktidar yöneticileri gibi bir kişinin gelmesi söz konusu olursa, bu milletin azmi ve iradesi bunu önleyecektir. Çünkü böyle birisi o makama oturduğu zaman, bu devletin adı Türkiye Cumhuriyeti Devleti, laik-demokratik cumhuriyet olmaz." Demokrasi içinde, gelecek günleri çok iyi değerlendireceklerini ve kapı kapı dolaşacaklarını anlatan Topuz, "Laik-demokratik cumhuriyetimizi, ona kastedenlere teslim etmeyeceğiz. Cumhurbaşkanlığı makamına, böyle köhne düşünceli birtakım insanların gelmesine fırsat vermeyecek potansiyeli, halk iradesinin ortaya çıkmasını sağlamaya çalışacağız. Bu sözleri söyleme ihtiyacı hissettim. Çünkü içimiz yanıyor" diye konuştu. 
     Haluk Koç da Türkiye’de bugün "bir maskeli balo" yaşandığını söyledi. Cumhuriyet’in temel ilkeleri ile barışık olmayan, kazanımlarını geri götürmeye çalışan bir kadronun iktidarda olduğu bir dönemden geçildiğini ileri süren Koç, "Başlı başına bir maskeli balo... Herkesin yüzünde bir maske var. O maskenin adı Cumhuriyet maskesi... Ama o maskenin altında kafalarının arkasındaki düzene dönük, çok net, fırsat bulduklarında tereddütsüz her türlü eylemi yapabilecek kadro, bu balonun aktörleri olarak karşımızda duruyorlar" dedi. 
     Koç, "değiştim diye iktidara gelenlerin, değişmediğini 3 yıldır söylediklerini" kaydetti. 
     Atatürk’ün, "Hangi istiklal vardır ki yabancıların yol göstermeleri ile ilelebet dünyada payidar kalabilmiş olsun. Tarih böyle bir hadise kaydetmemiştir" sözünü anımsatan Koç, iktidarın, Türkiye’nin AB üyeliği ile ilgili politikasını eleştirdi. Koç, "İçeride aslan kesilenler, dışarıda kuzu kuzu geziyorlar" dedi. Koç, "Türkiye’nin AB sürecinde ikinci sınıf üyeliği kabul etmeyeceğini ifade ettiği için CHP’nin, çarmıha gerildiği bir süreçten geçildiğini" öne sürdü. 
     "Bizim gömleğimiz, 1923’de biçilmiş vaziyette. Onunla yolumuza devam ediyoruz" diyen Koç, "Türkiye’nin rotasından çıkmasına, birtakım sapık yollara çekilmesine müsaade etmeyeceklerini" sözlerine ekledi. 
     
</TEXT>
</DOC>
