<DOC>
<DOCNO> 378691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy14.html </URL>
<DATE> 2005/09/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Şener Mortgage taslağını ilk Bakanlar Kurulu'nda imzaya açıyoruz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, yeni konut finansman mortgage sisteminin uygulanmasına yönelik hazırlanan 40 maddelik kanun taslağının, ilk Bakanlar Kurulu'nda imzaya açılmış olacağını söyledi. 
     Müstakil Sanayici ve İşadamları Derneği MÜSİAD tarafından ATO Salonu'nda düzenlenen ''İnşaat Zirvesi''nde konuşan Şener, bu konudaki düzenlemenin, mecliste ilk ele alınacak yasalar arasında yer alacağını bildirdi. 
     Taslak kapsamında ''icra iflas, sermaye piyasası, tüketicinin korunması'' hakkındaki kanunlarda değişiklikler yapıldığını ve vergi teşvikleriyle yasal çerçevenin oluşturulduğunu anlatan Şener, ''bu sistem sayesinde, konut edinmenin kolaylaşacağını kesin şekilde söyleyebiliriz'' dedi. 
     Yeni konut edindirme sistemiyle, vatandaşların ''rahat konut edinme'' imkanına kavuşacağını ifade eden Şener, burada konut finansmanı tanımının 'en önemli nokta' olduğunu bildirdi. Şener, konuşmasını şöyle sürdürdü 
     ''Tamamlanmış konutlar, yani yapı kullanma izni olan konutlar için ipotek karşılığı alınan krediler, bu sistemden faydalanacak. Ayrıca uygulama kapsamında tamamlanmış konutların finansal kiralama yoluyla tüketiciye kiralanması da var. Son toplantımızda, proje kredilerini de bu kapsama aldık. Proje ve inşaat aşamasındaki konutların alımı için de bu sistemden yararlanılabilecek. Konut talebinin aşırı artması halinde fiyatların yükseleceği endişesi vardı, bu sayede proje ve inşaat halindeki konutların arzı da tetiklenecek. Konut sahibi ancak kredi ihtiyacı olanlar, konutunu ipotek ederek yenileme ve güçlendirme kaynağı sağlayabilecek. 
     Son depremlerden sonra gündeme gelen, mevcut yapıların güçlendirilmesinin finansmanını da sağlayacak. Yeniden finansman kredileri çerçevesinde de mevcut krediyi ödeyenlerin, düşen faizden faydalanmak amacıyla mevcut krediyi kapatarak daha düşük faizli kredi alması da sağlanıyor. Kanun yürürlüğü girmeden önce devreye giren krediler, yani mevcut alınan ve ödenmekte olan krediler de kanun yürürlüğe girdiğinde, getirilen imkanlardan yararlanacak. İpoteklerin yeniden menkul kıymet haline gelmesi mümkün olacak.'' 
     
     İNŞAAT SEKTÖRÜ CANLANACAK 

     İnşaat sektörünün temel bir sektör olduğunu ve diğer sektörleri harekete geçirdiğini belirten Şener, yeni konut edindirme sistemi sayesinde inşaat sektörünün canlanacağını, buna paralel ekonomide bir büyüme oluşacağını söyledi. 
     İstihdam katsayısı en yüksek sektörün ''inşaat sektörü'' olduğunu vurgulayan Şener, bu sayede istihdamda önemli artışlar beklediklerini ifade etti. 
     Bu arada büyüme oranlarında, işsizlik rakamlarında ihmal edilebilecek bir düşüş sağlandığını hatırlatan Şener, bunun biraz da, inşaat sektöründeki küçülme ve sınırlı kalan büyümeden kaynaklandığını bildirdi. 
     Şener, inşaat sektöründeki büyümenin 2005 yılında daha belirgin hale geldiğini vurgularken, bir yandan kamu yatırımlarındaki belirgin artış diğer yandan inşaat sektöründeki kredilendirmenin etkisiyle, ekonomideki büyümenin istikrarlı bir trende kavuşacağını bildirdi. 
     
     İNŞAAT, STRATEJİK SEKTÖR HALİNE DÖNÜŞECEK 

     ''İnşaat sektörü, önümüzdeki dönemin en stratejik sektörü haline dönüşecek'' diyen Şener, tüm müteahhitleri arzı şimdiden artırmak için çalışmaya çağırdı. 
     Vatandaşın uygun şartlarda konut edinmesi ve inşaat sektörünün canlanmasının, yeni sistemin önemli sonuçları olacağını ifade eden Şener, ''bunlar önemli ama bunlardan daha önemlisi, kayıt dışının azalması'' diye konuştu. 
     Şener, konut edindirme sisteminin kredilendireceği inşaatların, yasal mevzuata uygun konutlar olması ve değeri ölçüsünde kredi alınacağı için, sistemin, kayıt dışılığın büyük boyutlarda olduğu inşaat sektörünü önemli ölçüde kayıt altına alacağını da belirtti. 
     
     MODERN KENTLEŞMEYE KATKI 

     Türkiye'deki bozuk kentleşmeye de işaret eden Şener, sistemin aynı anda modern kentleşmeye de önemli katkıları olacağını vurguladı. 
     İpoteklerin menkul kıymetlere dönüşerek borsada işlem göreceğini, böylece finans sisteminin derinleşeceğini anlatan Şener, kalkınma bankaları ile finansal kiralama şirketlerine giden vatandaşların krediler alabileceklerini, proje aşamasındaki işlerde de konut finansman fonu aracılığıyla da ayrı menkul kıymetin piyasaya arz edileceğini bildirdi. 
     Toplantı çıkışında gazetelerin sorularını da yanıtlayan Şener, sistemin adının Türkçeleştirilmesi ve bazı kesimlerde dile getirilen ''konutçu'' sistem şeklinde adlandırılıp adlandırılamayacağı yönündeki soru üzerine ise Türk Dil Kurumu'nun bulduğu ismin pek kulağını okşamadığını, çeşitli isimlerin kamuoyunda kullanıldığını, bu konunun zamanla netleşeceğini söyledi. 
     
     ''BÜYÜMEDE HERHANGİ BİR SORUN YOK'' 

     Büyüme oranındaki düşmeyle ilgili önlem alınıp alınmayacağı yönündeki soruya karşılık da Şener, ''düşük dediğiniz büyüme oranı, 30 yıllık ortalamadan daha fazla. Büyümede herhangi bir sorun olduğu kanaatinde değilim'' dedi. 
     
     ATO BAŞKANI AYGÜN DAHA SEVİMLİ İSİM BULALIM 

     Ankara Ticaret Odası ATO Başkanı Sinan Aygün de, toplantıda yaptığı konuşmada, ''Mortgage bana morgu hatırlatıyor, buna daha sevimli bir isim bulalım'' dedi. 
     Sistemin Brezilya'da, Şili'de iflas ettiğini, İngiltere'de başarılı olduğunu anlatan Aygün, ancak İngiltere'de de sistemden kaynaklanan borçların 910 milyar sterlinin üzerine çıktığını vurguladı. 
     Konut kredisinin 2004 yılında, 2000 yılına oranla yüzde 302.5 artarak 2.7 katrilyon Türk Lirası'na ulaştığını belirten Aygün, bu artışın 2005 yılında yüzde 1182'yi bulduğunu bildirdi. 
     Faiz oranlarının yüzde 1'in altına inmesi halinde 2006-2007 yıllarının inşaat yılı olacağını kaydeden Aygün, ''yüzde 16 faiz, enflasyon yüzde 2 olursa, memurun geliri yüzde 5 artarsa sıkıntı olur'' dedi. 
     Aygün, mevcut faizlerle 20 yıllık alınan bir kredide aylık taksidin bin 468 YTL olduğunu belirtirken, 800 YTL alan bir öğretmen ile 900 YTL alan polis memurunun bunu ödemesinin mümkün olmadığını öne sürdü. 
     Kredi kartlarının faizleri konusunda da hükümeti önlem almaya çağıran ATO Başkanı Aygün, ''en insaflı bankanın faizi yüzde 60, en insafsızınınki ise yüzde 160. Hükümet, ev kiralarındaki artışın enflasyonun üzerinde olmaması yönünde uyarılarda bulunurken, bankalar ne hikmetse istediğini yapıyor. 800 bin kişi bankalarla ihtilafta, 15 katrilyon lira borç var'' diye konuştu. 
     İlla bir grubun ''yazar kasa atması, tankerini başbakanlığın önüne çekmesi'' beklenmeden önlemler alınması gerektiğini savunan Aygün, ''cebinde parası olan kimse, kimsenin ümüğüne çöküp cep telefonunu gasp etmez, bunların çoğu ekonomik suç'' dedi. 
     
</TEXT>
</DOC>
