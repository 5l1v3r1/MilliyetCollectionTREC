<DOC>
<DOCNO> 371262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur08.html </URL>
<DATE> 2005/08/19/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Karayolları'ndan "mıcır" savunması "Hatamız yok" 
</HEADLINE>
<TEXT>

     Karayolları Genel Müdürlüğü, asfalt çalışmaları nedeniyle mıcır oluşan yollarda trafik işaretlemesi yönünden kazaya neden olabilecek kusur ve eksiği bulunmadığını bildirdi. 
     Karayolları Genel Müdürlüğü, mıcırdan kaynaklanan trafik kazalarına ilişkin haberler üzerine yazılı bir açıklama yaptı. 
     Açıklamada, Sky Türk ana haber spikeri Mehmet Tacettinoğlu’nun öldüğü trafik kazasının raporunda, Denizli-Uşak karayolu üzerinde kazaya neden olabilecek mıcır cinsi gevşek malzeme bulunmadığının belirtildiği ifade edildi. Asfalt çalışmasının İzmir bölge müdürlüğü tarafından 20-24 Haziran tarihlerinde gerçekleştirildiği anlatılan açıklamada, "Trafik güvenliği açısından sorumluluğu altındaki yol ağında işaretlemeye büyük önem veren kuruluşumuzun, söz konusu yolda trafik işaretlemesi açısından kazaya neden olabilecek bir eksiği ve kurusu bulunmamaktadır" denildi. 
     
     "SÜRÜCÜ HATASI" 
     Denizli’nin Serinhisar ilçesi yakınlarında Cansın Filiz adlı bir gencin, babasının, yoldaki mıcır nedeniyle aracın kontrolünü kaybetmesi sonucu meydana gelen trafik kazasında öldüğüne ilişkin yorumlar yapıldığı belirtilen açıklamada, şunlar kaydedildi 
     "Cansın Filiz’in ölümüne neden olan kazanın meydana geldiği yolda kuruluşumuzca gerçekleştirilen asfalt çalışmaları nedeniyle yolda işaretleme esaslarına uygun olarak işaretlemeler yapılmıştır. Kaza sonrası tutulan tutanakta, kuruluşumuza herhangi bir kusur verilmemiş olup kazanın tamamen sürücü hatasından kaynaklandığı belirtilmektedir. 
     Sathi asfalt kaplama yapım tekniği gereği, sathi kaplamalı yolda mıcırın bitüme tam yapışma süresi içinde, diğer gelişmiş ülkelerde olduğu gibi yüzde 2 ila yüzde 10 arasında bir miktar mıcır serbest kalmaktadır. Ancak bu durum, sathi kaplama çalışmamızın başlangıcından, serbest mıcırın taşıtların seyrettiği şeritlerin üzerinde yok olmasına kadar standart işaretlemelerle belirtilmekte olup, bu mıcır ekiplerimiz tarafından süpürülmektedir. Serbest mıcırın süpürülmesi süreci içinde sürücülerimizin bu kesimlerde daha dikkatli ve tedbirli olmaları gerekmektedir." 
     
     "ASFALTLAMA DÜNYA STANDARTLARINDA" 
     Asfaltlamanın ve yolların fenni şartname kriterlerine uygun yapıldığı kaydedilen açıklamada, mıcır kullanılan sathi kaplamanın dünya standartlarında gerçekleştirildiği ifade edildi. 
     Açıklamada, asfalt kaplama çalışmasının yapıldığı ve yolun trafiğe açık tutulmasının zorunlu olduğu hallerde araç hızlarının düşürülmesi koşuluyla yolun kullanımına izin verildiğine dikkat çekildi. 
     
     "ŞOFÖRLER ACELECİ" 
     Sıcak karışım ya da asfalt sathi kaplama uygulamalarında karşılaşılan en önemli güçlüğün trafik altında çalışılması olduğu ifade edilen açıklamada, çalışılan her kesimde servis yolu yapmanın ya da alternatif yol bulmanın her zaman mümkün olmadığı belirtildi. 
     Açıklamada, şu görüşlere yer verildi 
     "Özellikle uygulamaların kalıcılığı açısından sıcak aylarda yoğunlaşan çalışmalarda sıcağın etkisiyle daha aceleci duruma gelen sürücüler, trafik işaret ve işaretçilerine uymamakta, çok düşük hızla gidilmesi gereken yeni yapılmış asfalt sathi kaplama üzerinde sürat yapmaktadırlar. Bu durum tehlike arzetmekte, kazalara neden olmaktadır. 
     Bizi de üzen kazalara sebebiyet vermemek için, bu güzergahlarda sürücülerin de uyarıları dikkate alarak, trafik işaret ve işaretçilerine uymaları, belirlenen hızda gitmeleri, trafik güvenliği ve kazaların önlenmesi açısından son derece önemli ve gereklidir." 
     
</TEXT>
</DOC>
