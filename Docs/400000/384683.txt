<DOC>
<DOCNO> 384683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/spor/spo30.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Halter MİT'lik oldu 

HALTERDE doping skandalına Milli İstihbarat Teşkilatı el koydu. WADA yetkilisi tarafından yapılmak istenen kontrolden 5 haltercinin kaçmasıyla başlayan skandal basit bir sportif olay olmaktan çıktı. Spor Bakanı Mehmet Ali Şahin, Başbakan Tayyip Erdoğan'ın talimatı üzerine olayın çok yönlü soruşturulmasına başlanıldığını ve MİT'in bir komplo olup olmadığını araştırdığını söyledi. 

Nihat iddiası 

İSPANYA'DA spor gazetesi As'da yazan köşe yazarı Enrique Marin, Real Sociedad'ta oynayan Nihat Kahveci'nin Valencia ile ön sözleşme imzaladığını ileri sürdü. Marin'in dünkü yazısında, "Uzaklara gitmeye gerek yok, çok iyi kaynakların bana anlattığına göre Valencia, Nihat'ın noterde imzaladığı 1 Ocak 2006 tarihinde geçerli olan ön sözleşmeye sahip" iddiasını ortaya attı. 

Teşkilat haklı çıktı 

AYŞE YEŞİN 

DANIŞTAY İdari Dava Daireler Kurulu, Gençlik ve Spor Genel Müdürlüğü'nün Danıştay 10. Dairesi'nin özerk federasyonlar çerçeve statüsünün kısmi iptali ile ilgili kararına yaptığı itirazı kabul etti. Danıştay 10. Dairesi İstanbulspor Basketbol Kulübü'nün yaptığı itiraz sonucunda özerk federasyonların seçimlerinde başta Gençlik ve Spor Genel Müdürü olmak üzere bürokratlardan, kulüp temsilcilerine kadar oy kullanma hakkının yasal olmadığı görüşünü savunmuş ve yürütmeyi durdurma kararı almıştı. 

Sağlam tercih 

DENİZLİSPOR, teknik direktörlüğe Karşıyaka'dan ayrılan Nurullah Sağlam'ı getirdi. Sağlam, çiçeği burnunda menajer Can Çobanoğlu ile birlikte yeni kulübüne iki yıllık imza attı. 

Kupa heyecanı 

BASKETBOLDA Erkekler Türkiye Kupası 1. tur maçları bugün başlayacak. Tek devreli lig usulü oynanacak maçlar sonunda ilk 2 sırayı alan 8 takım Adana'da finallerde ter dökecek. Program 
A GRUBU Edirne Mimar Sinan Salonu 
16.30 İTÜ - Pınar Karşıyaka 
19.30 E.Pilsen - G.Saray Skytürk 
B GRUBU Denizli Gümüşler Salonu 
17.00 Fenerbahçe - Beykoz 
19.00 Erdemirspor - Türk Telekom 
C GRUBU Şanlıurfa Atatürk Salonu 
16.00 Beşiktaş - Tuborg Pilsener 
19.00 Darüşşafaka - Büyük Kolej 
D GRUBU Tokat Hüseyin Akbaş Salonu 
16.00 Ülker - Tekel Skytürk 
19.00 Banvit - Mersin BŞ. Bld. 

Kulüpler yumuşadı 

KULÜPLER Birliği, futbol federasyonunun dört büyüklere bir yıl içinde taksitle ödemesi gereken 19 trilyon liralık şampiyonluk payının 13 trilyon lirasını 4 ayda vermesine tepki gösterince Başkan Levent Bıçakcı, "Hata yaptık" dedi. İstanbul'da dün yapılan toplantıda bu rahatsızlığı dile getirdiklerini belirten İlhan Cavcav, "Biz aylık alıyoruz. Onlar neredeyse hepsini almış. Başkan hatalı olduklarını kalan miktarı sezon sonunda vereceklerini söyledi. Biz iddaa'daki kulüp payının da yüzde 10'dan yüzde 25'e çıkmasını istiyoruz. Dört büyükler toplantılara katılmasa da bu kararı alacağız. Federasyon bize karşı yumuşak davranmasaydı, kararlıydık genel kurul için harekete geçecektik" dedi. 



</TEXT>
</DOC>
