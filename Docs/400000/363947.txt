<DOC>
<DOCNO> 363947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/ekonomi/eko10.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Çin kazağına blokaj 
</HEADLINE>
<TEXT>



İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu, kazak - sweatshirt ihracatında kotasını erken dolduran Çin'in boşluğunun Türk ihracatçılarına fırsat yarattığını belirterek, Çin'in yıl sonuna kadar AB ülkelerine bu ürünleri satamayacağını kaydetti. 
İHKİB'den yapılan yazılı açıklamada, AB'nin Çin'den aldığı tekstil ürünlerinin 10 kategorisine 11 Haziran'dan itibaren uygulanmaya başlayan ve 4 yıl sürecek olan kotaların, Türk hazır giyim ve konfeksiyon sektörü için meyvelerini vermeye başladığına işaret edildi. 
2005 yılına AB ile böylesi bir kota anlaşması yapacağı öngörüsü olmadan çok miktarda sipariş alarak giren Çin'in, AB'ye ihraç edeceği kategori 5 kazak - sweatshirt sınırlarını 40 günde doldurduğu belirtilen açıklamada, bu nedenle Çin'in, AB'ye bu kategoride 31 Aralık 2005 tarihine kadar ihracat yapamayacağı, bunun AB'de oluşacak yeni taleplerin karşılanmasında Türk ihracatçılarına fırsat yaratacağı vurgulandı. 




</TEXT>
</DOC>
