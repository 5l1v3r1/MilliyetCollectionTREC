<DOC>
<DOCNO> 392888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur37.html </URL>
<DATE> 2005/11/07/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
"Burhan Felek Basın Hizmet Ödülleri" sahiplerini buldu 
</HEADLINE>
<TEXT>

     Türkiye Gazeteciler Cemiyeti TGC başkanlarından Burhan Felek adına düzenlenen ''Basın Hizmet Ödülleri'' sahiplerini buldu. 
     TGC Burhan Felek Konferans Salonu'ndaki ödül töreninde konuşan Cemiyet Başkanı Orhan Erinç, başlangıçtan bu yana törenleri Burhan Felek'in ölüm yıldönümü olan 4 Kasım'da yaptıklarını, ancak bu tarihin bu yıl bayrama rastlaması nedeniyle töreni şimdi gerçekleştirdiklerini söyledi. 
     TGC'nin en uzun süre çalışan üyesi olan Burhan Felek'in, 60 yılı aşkın süreyle günlük fıkra yazarı olması gerçeğini uluslararası basın kuruluşlarının da onayladığını anlatan Erinç, ''Bu nedenle Burhan Felek sadece bizim açımızdan değil, batı basını açısından da en uzun soluklu yazar olma niteliğini taşıyor'' dedi. 
     Konuşmasında ödülün kriterlerinden olan ''50 yılı aşkın süreyle basına hizmet vermiş ve bu hizmetlerini sürdürüyor olma'' şartına işaret eden Erinç, şunları söyledi 
     ''Türkiye'deki koşullarda uzun süre gazetecilik yapmak gerçekten çok zor. Bunu yaparken mesleki ilkelerden ödün vermemek de ayrı bir özellik taşıyor. Gazetecilik, hemen her gün yaşanılan değişikliklerle karşı karşıya. İstiyoruz ki mesleğimizin geleneklerine, kurallarına uyulması konusu da geçerli olsun. Ödül alan 10 ustamızı genç meslektaşlarımıza bir örnek olarak sunmaktan mutluluk duyuyoruz. Çünkü gazetecilik ileri gitmek zorunda. Ama ileri giderken de birtakım kurallar, geleneklerden ödün verilmemesi gerekir.'' Erinç'in konuşmasının ardından, ilki 1983 yılında verilen Burhan Felek Basın Hizmet Ödülleri'ne layık görülen Kayhan Küreman, Etem Çalışkan, Veli Sezai Balcı, Faruk Geç, Erdoğan Arıpınar, Oktay Ekşi, Hasan Pulur, Abdülkadir Yücelman, Eser Tutel ile Erdoğan Tokmakçıoğlu'na ödülleri sunuldu. 
     Hürriyet Gazetesi Başyazarı ve Basın Konseyi Başkanı Oktay Ekşi'ye İstanbul Valisi Muammer Güler, Hasan Pulur'a Büyükşehir Belediye Başkanı Kadir Topbaş, Kayhan Küreman'a ise TGC Başkanı Orhan Erinç ödüllerini sundu. 
     
     OKTAY EKŞİ'NİN KIRGINLIĞI... 
     Ödülünü aldıktan sonra bir konuşma yapan Oktay Ekşi, basın dünyasının ülkedeki en köklü kuruluşu olan TGC tarafından, bu mesleğe 50 yılı aşkın süredir hizmet ettiğinin tespit ve teslim edilmesinden sevinç duyduğunu söyledi. 
     Bu yönde karar verenlere teşekkürlerini sunduğunu belirten Ekşi, ''Ancak sadece teşekkürlerimi söyleyerek huzurlarınızdan ayrılırsam bazı düşüncelerimi ve duygularımı sizden saklamış olacağım. Bunun size ve kendime karşı dürüst bir davranış olmayacağını düşünüyorum'' dedi. 
     Cemiyet'e 1976 yılından bu yana üye olduğunu anlatan Ekşi, ''Ama galiba kötü bir üyeyim. Bunu son 18 senedir Cemiyet yönetimi tarafından fiilen aforoz edilmiş olduğumu bildiğim için söylüyorum'' diye konuştu. 
     Bunun nedenini açıklamakta zorlandığını dile getiren Ekşi, şöyle devam etti 
     ''Çünkü son 18 yıl dahil, 1976'dan beri geçen 29 sene içinde üyeliğe aykırı bir davranışım, örneğin Cemiyeti yahut mesleğimi küçük düşüren bir tavrım olsaydı, zaten Haysiyet Divanı'na verilir, cezalandırılırdım' diyorum. Öyle olmadığına göre, 'acaba tüzükte sözü edilmemiş bir zaafım var da o mu bu sonucu doğurdu' diye düşünüyor, orada da bir örnek bulamıyorum. Son ihtimal olarak, 'meslektaşlarıma karşı ahlaka aykırı bir kusur mu işledim' sorusu aklıma geliyor. 
     Dürüstçe konuşmak gerekirse basınımızın daha özgür ve daha saygın olması için, üstelik bu Cemiyet'in kendi tüzügünde, kendi üyelerine taahhüt ettiği Basın Konseyi'ni kurma çalışmalarına aktif şekilde katılmaktan ve onun Başkanlığına seçilmiş olmaktan başka bir kusuru kendimde bulamıyorum. Daha doğrusu bunun neresinin kusur olduğunu anlayamıyorum. '' Burhan Felek adına verilen ödülü onur duyarak aldığını ifade eden Ekşi, ''Ama derinden kırgın ve yaralı olduğumu saklamıyorum. Ne var ki kırgınlığım, bu mesleğin meşakkatini yıllarca çekmiş, bu mesleği onurla taşımış olan sizlere sevgimi ve cemiyete olan saygımı azaltmış değil'' dedi. 
     
</TEXT>
</DOC>
