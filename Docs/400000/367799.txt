<DOC>
<DOCNO> 367799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun03.html </URL>
<DATE> 2005/08/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İran, AB'nin önerisini kabul etmedi... 
</HEADLINE>
<TEXT>

     İran hükümetinin, AB ülkelerinin İran'ın nükleer programıyla ilgili sunduğu öneriyi kabul etmediği bildirildi. 
     İran Dışişleri Bakanlığı sözcüsü Ahmed Rıza Asefi, düzenlediği basın toplantısında, 3 AB ülkesi Almanya, İngiltere ve Fransa'nın, İran'ın nükleer programını askıya alması karşılığında sunacakları ayrıcalıklara ilişkin öneriyi incelediklerini, AB ülkelerine yarın cevap vereceklerini söyledi. 
     Öneriyi kabul etmediklerini açıklayan Asefi, öneride kendilerine garanti verilmediğini, ekonomik ve güvenlik konularında tazminattan söz edilmediğini ve nükleer yakıt konusuna hiç değinilmediğini belirtti. 
     AB ülkelerinin santrallar, bazı ekonomik alanlar ve tıp alanında işbirliği önerdiklerini belirten Asefi, ''Bunlar iyi öneriler sayılabilir, ama bize hiçbir güvence vermediler'' dedi. 
     İran'ın nükleer bomba yapacağı yönünde söylentiler olduğunu kaydeden Asefi, ''Bunlar kamuoyunu aldatmaya yönelik söylentilerdir. Kendilerinin mantıksız önerilerini örtbas etmek için böyle yersiz iddialarda bulunuyorlar'' diye konuştu. İsfahan'daki faaliyetlerin bomba yapmakla hiçbir ilgisi olmadığını ifade eden Asefi, ''Bu çok büyük ve açık bir yalandır'' dedi. 
     Natanz'daki faaliyetlere başlamalarının söz konusu olmadığını, şimdilik yalnızca İsfahan'daki çalışmalara başlamayı düşündüklerini vurgulayan Asefi, Uluslararası Atom Enerjisi Ajansı'nın iki temsilcisinin Tahran'da bulunduğunu, yarın da diğer temsilcinin gelerek 3 kişilik ekibin İsfahan'a kontrol cihazları yerleştireceklerini kaydetti. 
     Asefi, cihazların yerleştirilmesinden sonra İsfahan'daki çalışmalara başlanacağını söyledi. 
     İran'ın nükleer dosyasının BM Güvenlik Konseyi'ne gönderilmesine ilişkin açıklamalara da değinen Asefi, ''Bundan hiçbir korkumuz yok'' dedi. 
     Asefi, ABD ile nükleer enerji konusunda direkt müzakereye girip giremeyecekleri sorusuna, ''sorunun bütün kaynağının ABD olduğu'' yanıtını verdi. ''Avrupa ülkeleri ABD etkisi altında olduğu için sorun çözülmüyor'' diyen Asefi, ''ABD ile direkt müzakereye ihtiyaç yok. Şimdiye kadar ABD'den dürüst ve mantıklı bir davranış görmedik'' diye konuştu. 
     
</TEXT>
</DOC>
