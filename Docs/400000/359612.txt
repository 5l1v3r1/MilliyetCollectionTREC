<DOC>
<DOCNO> 359612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun19.html </URL>
<DATE> 2005/07/09/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Schily, Türk imamın sınır dışı edilmesini durduran kararı eleştirdi... 
</HEADLINE>
<TEXT>

     Almanya Federal İçişleri Bakanı Otto Schily, Türk imam Yakup Taşçı'nın sınır dışı edilmesini durduran Federal Anayasa Mahkemesi kararını eleştirdi. 
     Berliner Morgenpost gazetesi, Schily'nin, katıldığı bir televizyon programında Taşçı'nın durumuyla ilgili konuşmasında, yargıçların biraz daha ''gerçeklere bağlı'' olmalarını dilediğini belirterek, mahkemelerin aldığı bu tür kararlarda ''dünyadan haberdar olunduğundan şüphe duyduğunu'' söylediğini yazdı. 
     Gazetenin haberinde, Federal İçişleri Bakanlığı'nın üst düzey bir yetkilisinin de, Anayasa Mahkemesi'nin nasıl bu yönde bir karar aldığını kendisinin de anlayamadığını ifade ederek, ''Mahkemenin kararı, bakanlığımızın hukukçularını olduğu kadar, Anayasayı Koruma Dairesi görevlilerini de şaşırttı'' şeklinde konuştuğu kaydedildi. 
     Berlin Eyalet Mahkemesi ve Berlin Yabancılar Dairesi, verdiği vaazlarda Almanlara hakaret ettiği ve bir gösteri sırasında Bağdat ve Kudüs'teki terör saldırılarını haklı gösterdiği gerekçesiyle Taşçı'nın sınır dışı edilmesine karar vermiş, ancak Taşçı bu kararlara karşı Federal Anayasa Mahkemesi'ne yaptığı itirazı kazanmıştı. 
     
</TEXT>
</DOC>
