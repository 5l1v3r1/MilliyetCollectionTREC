<DOC>
<DOCNO> 372564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur14.html </URL>
<DATE> 2005/08/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Balkonda çay içerken kaza kurşunu başından vurdu .. 
</HEADLINE>
<TEXT>

     Gaziantep'te, evinin balkonunda çay içerken, bir otomobilden tabancayla havaya ateş açılması sonucunda başına mermi isabet eden genç kadın, hastanede yaşam mücadelesi veriyor. 
     Göztepe Mahallesi Fedai Mehmet Caddesi'ndeki evinin balkonunda çay içen Nursel Dokumacı 24 , çayını tazelemek için ayağa kalktığı sırada başında bir ağrı hissetti. Eliyle kontrol ettiğinde başından kan geldiğini gören Nursel Dokumacı, yakınları tarafından Gaziantep Avukat Cengiz Gökçek Devlet Hastanesi'ne kaldırıldı. 
     Hastanede yapılan kontrolde tabancayla başından vurulduğu belirlenen Nursel Dokumacı, Genel Yoğun Bakım Ünitesi'nde tedavi altına alındı. Dokumacı'nın, kulağının arkasından giren ve 5-6 santimetre ilerleyen mermi çekirdeğinin yapılacak ameliyatla çıkartılacağı bildirildi. 
     Yapılan ilk tedaviden sonra şuuru açılan Nursel Dokumacı, AA muhabirine yaptığı açıklamada, balkonda çay içerken başına gelen olaya üzüldüğünü ve şok yaşadığını söyledi. Tabancayla vurulduğuna inanamadığını belirten Nursel Dokumacı, şöyle konuştu 
     ''Akşam saatleriydi ve hava sıcaktı. Demlediğim çayı daha serin olduğu için balkonda içmeye karar verdim. Biten çayımı tazelemek için ayağa kalktığım sırada başımda sivrisinek ısırması gibi bir acı hissettim. Ağrıyan bölgeyi kontrol ettiğim sırada parmaklarıma kan bulaştığını gördüm ve telefonla eşimi aradım. Hastaneye gittiğimizde başımdan tabancayla vurulduğum söylenince çok şaşırdım, çünkü ben silah sesi duymadım.'' Bu arada, Asayiş Şube Müdürlüğü Cinayet Büro Amirliği ekipleri, olayın failleri olduğu belirlenen H.İ, K.Ç. ve K.B'yi yakaladı. 
     Zanlıların olay sırasında içinde bulundukları 27 TZ 669 plakalı otomobil ve olayda kullanılan 2 tabanca ve bu tabancalara ait mermilerle birlikte gözaltına alınan 3 zanlı, Emniyet Müdürlüğü'ndeki işlemlerin ardından sevk edildikleri mahkemece tutuklandı. Olayın firari zanlısı H.Ç. hakkında da gıyabi tutuklama kararı verildi. 
     
</TEXT>
</DOC>
