<DOC>
<DOCNO> 391348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun16.html </URL>
<DATE> 2005/11/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Lizbonlular, 1755 depremini anıyor... 
</HEADLINE>
<TEXT>

     Tarihin bilinen en büyük depremlerinden biri olan Lizbon depreminin 250. yıldönümünde, deprem ve ardından meydana gelen tsunaminin kurbanları anıldı. 
     Portekiz'in başkenti Lizbon'da depremin meydana geldiği saat olan yerel saatle 09.30'da TSİ 12.30 bütün kiliselerin çanları çalarken, Lizbon Başpiskoposu Jose Policarpo, depremden geriye kalan ender yapılardan biri olan Carmo Rahibe Manastırı'ndaki ayini yönetti. 
     Lizbon Depremi'nin 250. yıldönümü kent belediyesi tarafından düzenlenen daha büyük etkinliklerle anılacaktı. Ancak geçen yıl Aralık ayında Güneydoğu Asya'yı vuran deprem ve tsunami felaketinde ölenlerin anısına saygılı olmak için, küçük çaplı törenler yapılması kararlaştırıldı. 
     Jeologlar bugün, 1 Kasım 1755'te meydana gelen depremin, Richter ölçeğine göre 9'a yakın bir şiddette olduğunu hesaplıyorlar. Deprem ve sonrasında meydana gelen tsunamiyle 5 gün süren yangın, kenti neredeyse tamamen yerle bir ederken, o tarihte 275 bin nüfusu olan Lizbon'da 60 ila 100 bin arasında insan ölmüştü. 
     Depremden ülkenin geri kalan bölümleri de ağır şekilde etkilenirken, deprem sonra meydana gelen tsunamiyse İspanya ve Kuzey Afrika'yı da etkilemişti. Lizbon depremi Fransa, İtalya, İsviçre, Finlandiya, Cezayir ve Fas'ta da hissedilmişti. 
     Lizbon depremi, ülke içinde siyasi çalkantılara yol açmasının yanı sıra Portekiz imparatorluğunun çöküşe geçmesinin nedenlerinden biri olmuştu. Lizbon depremi, getirdiği büyük yıkım nedeniyle zamanın Avrupalı Aydınlanmacı filozofları arasında da geniş tartışmalara yol açmıştı. 
     Deprem ayrıca, etkilerinin geniş biçimde bilimsel olarak araştırılması nedeniyle modern sismolojinin doğuşuna yardımcı olmuştu. 
     Lizbon depreminin merkez üssününse Cape St. Vincent'in St. Vincen Burnu 200 km batı-güneybatısında Atlantik Okyanusu içinde olduğu belirtiliyor. 
     
</TEXT>
</DOC>
