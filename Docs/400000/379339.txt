<DOC>
<DOCNO> 379339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/siyaset/axsiy02.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs yeniden BM gündemine geldi 
</HEADLINE>
<TEXT>


New York'ta Erdoğan'ın "Kıbrıs'ta 2 devlete dayalı konfederal çözüm" önerisini reddeden Papadopulos, Annan'dan "yeni görüşme turları" başlatmasını istedi 

SEMA EMİROĞLU New York 


Rum Yönetimi lideri Tasos Papadopulos, BM Genel Sekreteri Kofi Annan'dan Kıbrıs'a ilişkin yeni görüşme turları başlatmasını, ancak bunu "çok iyi hazırlamasını" istedi. Erdoğan, Papadopulos'a, "Kıbrıs'ta 2 devlete dayalı konfederal bir çözümden yana oldukları" mesajını iletirken, Rum basınına göre, Papadopulos, "Bu çözüm değil. Bu kabul edilmez" yanıtını verdi. 
"Kıbrıs", dün Gül ve Papadopulos'un Annan'la yaptığı görüşmelerle yeniden BM platformuna taşındı. BM Genel Kurulu'nun 60. dönem toplantılarının açılışına katılan Gül, katıldığı bir resepsiyonda Annan'la görüştü. Dışişleri Bakanlığı Sözcüsü Namık Tan, Gül'ün Türkiye'nin AB üyeliği ve 3 Ekim'de başlayacak tam üyelik müzakereleri konusunda Rum Yönetimi'nin çıkardığı sorunlarla ilgili olarak Annan'ı bilgilendirdiğini kaydetti. BM'nin içinde bulunmadığı bir süreçle Kıbrıs'ta çözüme ulaşmanın güçlüğüne vurgu yapan Tan, bu açıdan görüşmenin önemli olduğunu vurguladı. 

Mutabakata varıldı 
Papadopulos da dünya zirvesi çerçevesinde Annan'la bir araya gelirken, BM Genel Sekreterliği'nden yapılan açıklamada, Papadopulos'un Annan'ı, Kıbrıs'a ilişkin iyi niyet misyonuna devam etmeye ve yeni görüşme turuna başlatmaya çağırdığı belirtildi. Açıklamada, "Annan ve Papadopulos, yeni tur görüşmelerin başlaması, bunun zamanlamasının uygun bir zamanda yapılması ve iyi hazırlanılması konusunda mutabık kaldılar" denildi. 
Milliyet'in sorularını yanıtlayan Papadopulos da şunları kaydetti 
"Edindiğimiz izlenim, Annan'ın çabalarını yenilemek istediği yönünde. Ama bu kez önceden çok iyi hazırlanmalı. Böylece hesap edilebilir bir başarı oranımız olur. Hiç kimse başarı garantisi veremez, ama en azından bu kez sürecin başarısız olmayacağı yönünde daha büyük bir olasılık doğar." 
Papadopulos, "Çözüm için yeni fikirleriniz var mı " sorusuna da, "Temel bir fikir sürekli olarak ortada kalmaya devam ediyor. Kıbrıs tek bir devlet içinde yeniden birleşmelidir ve yeniden birleşmekten bahsederken, ekonominin, toplumun, toprağın ve kurumların yeniden birleşmesini kastediyoruz" yanıtını verdi. 


</TEXT>
</DOC>
