<DOC>
<DOCNO> 373325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun03.html </URL>
<DATE> 2005/08/27/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD Genelkurmay Başkanı'ndan El Kaide uyarısı... 
</HEADLINE>
<TEXT>

     ABD Genelkurmay Başkanı Orgeneral Richard Myers, Irak’taki savaşta terör örgütü El Kaide’nin kazanması durumunda, aralarında Türkiye’nin de yer aldığı bölge ülkelerinde istikrarsızlığın ortaya çıkabileceği uyarısında bulundu. 
     Irak ve Afganistan’a yaptığı 18 günlük gezinin ardından gazetecilere konuşan Myers, Irak’ta tehlikenin büyük olduğunu ve ABD’nin zamansız Irak’tan çekilmemesi gerektiğini söyledi. 
     Orgeneral Myers, "Eğer El Kaide’nin parçası olan Ebu Musab el Zerkavi’nin, yani El Kaide’nin Irak’ta kazanmasına izin verilirse, bu onların gözünde, hayalini kurdukları hilafetin başlangıcı anlamına gelecek. Bu da, bölge için büyük bir tehlike olur. Böyle bir durumda Suudi Arabistan’da, Basra Körfezi ülkelerinde, belki İran’da, Suriye’de, Türkiye’de anında istikrarsızlık ortaya çıkar. Sadece ekonomik açıdan bakıldığında bile bu, bütün dünyayı etkileyecek bir istikrarsızlık olur. Bütün dünyada terör olayları görürüz" dedi. 
     Irak ve Afganistan’da çarpışan Amerikan ordusunun moralinin "çok yüksek" olduğunu anlatan Myers, buna karşılık Amerikan halkında artan moral bozukluğundan ve Irak’tan çekilme isteklerinden hayal kırıklığı duyduğuna işaret etti. 
     Orgeneral Myers, "sanırım, bu işle doğrudan veya dolaylı ilgisi olan kişilerle bağlantıları bulunmayan insanlar için savaşta olduğumuzu unutmak kolay" diye konuştu. 
     Görev süresini tamamlayarak emekliye ayrılacak olan Myers’in yerine, önümüzdeki haftalarda ABD Genelkurmay Başkan yardımcısı Orgeneral Peter Pace geçecek. 
     
</TEXT>
</DOC>
