<DOC>
<DOCNO> 383123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonsiy02.html </URL>
<DATE> 2005/10/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Fazilet'in AİHM'deki davasında 'Abdullah Gül de bizimleydi' savunması 
</HEADLINE>
<TEXT>

     Fazilet Partisi’nin FP kapatılmasına karşı açılan davanın 13 Ekim’de yapılacak savunması AİHM’de Başbakan Yardımcıları Abdullah Gül ve Abdüllatif Şener’le Adalet Bakanı Cemil Çiçek’in türbanla ilgili açıklamalarının tartışılmasına neden olacak. 
     FP’nin Anayasa Mahkemesi’nce kapatılmasına karşı Genel Başkan Recai Kutan, milletvekillikleri düşürülen Nazlı Ilıcak ve Mehmet Sılay ile partinin kapatılmasının en önemli gerekçesi olan Merve Kavakçı tarafından açılan davalarda 13 Ekim’de Strasbourg’da sözlü savunma yapılacak. FP adına sözlü savunmayı FP’de milletvekili olarak görev yapan ve halen SP Genel Başkan Yardımcısı olan Oya Akgönenç yapacak. 
     Oya Akgönenç’in yapacağı savunma için hazırlıklar, Necmettin Erbakan, Recai Kutan ve Şevket Kazan yönetimindeki hukukçularca yapılıyor ANKA’nın edindiği bilgilere göre Akgönenç tarafından parti adına yapılacak savunmada halen AKP ve hükümette yer alan dönemin FP yöneticisi ve milletvekilleri gündeme getirilecek. AİHM’de AKP’lilerin de tartışılmasına yol açacak FP’lilerin savunmasındaki belli başlı noktalar şöyle 
     "Partimiz esas olarak başörtüsü konusu gerekçe gösterilerek kapatılmıştır. Dava açıldığında da başörtüsü konusunda yaptıkları açıklamalara gönderme yapılan 15-16 partili arkadaşımız bulunmaktadır. Bunların çoğu bugün AKP içinde, dolayısıyla hükümette devleti yönetmektedir. 
     Partimizin kapatılması için başörtüsü konusundaki konuşmaları gerekçe olarak gösterilen Abdullah Gül, Abdüllatif Şener, Cemil Çiçek, şimdi Türkiye’de Meclis’te, hatta iktidarda, bakan koltuğundalar. 
     .FP’nin kapatılması Türk hukukuna, evrensel hukuk ilkelerine aykırıdır. Partinin kapatılmasının şartları gerçekleşmediği halde Anayasa Mahkemesi, önce yasadaki bir hükmü iptal etmiş, partiyi ondan sonra kapatmıştır. 
     .Partinin kapatılması, Avrupa İnsan Hakları Sözleşmesi’ne aykırıdır. Avrupa İnsan Hakları Sözleşmesi’ne göre hiçbir kimse, hakkında kesinleşmiş mahkeme kararı bulunmadığı sürece suçlu sayılamaz. FP’nin kapatılmasına gerekçe olarak gösterilen söz ve eylemlerin hiçbiri sübuta ermemiştir." FP’nin kapatılmasıyla milletvekillikleri düşürülen Nazlı Ilıcak ve Mehmet Sılay’la Merve Kavakçı’nın 10’ar dakikalık sözlü açıklamalarda bulunacağı FP’nin AİHM’deki davasında çıkacak karar, Türkiye’deki türban sorunu açısından çok önemli sonuçlar doğuracak. 

ANKA 
     
</TEXT>
</DOC>
