<DOC>
<DOCNO> 358133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur22.html </URL>
<DATE> 2005/07/04/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Diyarbakır’ın Kocaköy İlçesi’nde petrol bulundu 
</HEADLINE>
<TEXT>

     Diyarbakır’ın Kocaköy İlçesi’nde, 32 graviteli petrol bulunduğu bildirildi. 
     Türkiye Petrolleri Anonim Ortaklığı TPAO Batman Bölge Müdürlüğü yetkililerinden alınan bilgiye göre, Kocaköy İlçesi Özekli Beldesi yakınlarındaki Yeniköy-39 kuyusunda 4 ay önce başlatılan sondaj çalışmaları tamamlandı. Çalışma sonucunda, 2 bin 325 metrede geniş petrol yatağına ulaşıldığı bildirildi. 
     Yetkililer, alınan ilk petrol örneğinin tahlil için TPAO Genel Müdürlüğü’ne gönderildiğini, yapılan incelemede petrolün 32 graviteli olduğunun tespit edildiğini belirttiler. 
     Batman’daki kuyulardan çıkarılan petrolün 28 graviteli olduğuna işaret eden yetkililer, "Yeniköy-39 kuyusundan çıkan petrol, kaliteli petroldür. Kule tamamlama çalışmalarının ardından petrolün çıkarılmasına başlanılacak" dediler. 
     
     KÖYLÜLER İŞ BEKLİYOR 

     Özekli Beldesi’nde oturan vatandaşlar ise bölgede kuyuları bulunan Prenco ve TPAO şirketlerinin bugüne kadar kendilerine katkıda bulunmadığını savunarak, bu nedenle petrol arama çalışmalarına ilgisiz kaldıklarını söylediler. 
     Belde sakinlerinden Abdurrahman Yıldız, çevrelerinde en az 50 kuyu bulunduğunu vurgulayarak, şöyle konuştu 
     "Bu petrolün çıktığı araziler bizim. Beldemizden en az 10 kişinin işe alınmasını beklerdik. Fakat şimdiye kadar sadece 2-3 köylümüzü işe aldılar. Deremiz kirletildi. Hayvanlarımız o suyu içerek hastalanıyor. 
     Çamur ve atığın biriktiği yerlere saplanıp telef oluyorlar. Bunlar bizim zararımız. Kuyularda işçi olarak çalışmak istiyoruz." Ali Yıldız da petrol boruların zaman zaman patlaması nedeniyle su ve toprağın kirlendiğini öne sürdü. 
     Petrol çıkarma işinden bugüne kadar hep zarar gördüklerini iddia eden Yıldız, "Boruları tarlamızda patlıyor, toprak kirleniyor. 
     Şikayet dilekçesi verildiğinde, zararın yüzde 10’unu karşılıyorlar" diye konuştu. 
     Yıldız, ilçedeki kuyularda çalıştırılmak üzere İskenderun’dan ve Batman’dan işçi getirildiğini, oysa kendilerine de uygun yerlerde iş verilmesini beklediklerini sözlerine ekledi. 
     
</TEXT>
</DOC>
