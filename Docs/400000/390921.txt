<DOC>
<DOCNO> 390921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonyas02.html </URL>
<DATE> 2005/10/30/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Saatler bir saat geri alındı 
</HEADLINE>
<TEXT>

     Yaz saati uygulaması 02 00’de saatlerin bir saat geri alınmasıyla sona erdi. 
     Uygulama 27 Mart Pazar gün saatlerin 01 00’de bir saat ileri alınmasıyla başlamıştı. 
     Yaz saati ileri saat uygulaması, çalışma saatlerinin günün güneşli bölümüne alınması suretiyle, gün ışığından daha fazla yararlanılması, elektrik enerjisinin aydınlatmada kullanılan bölümünden tasarruf sağlanması amacını taşıyor. Ayrıca yaz saati uygulamasıyla, akşam saatlerinde en yüksek değerine ulaşan enerji talebinin puant gücü azaltılması hedefleniyor. 
     697 sayılı Kanunun 3097 sayılı Kanunla değişik 2. maddesi, 
     "Greenwich’e göre 30. derecede bulunan boylam dairesi bütün Türkiye Cumhuriyeti saatleri için esas alınır. Ayrıca başlangıç ve bitiş tarihleri belirtilmek ve bir saati aşmamak şartıyla yaz saati uygulamaya Bakanlar Kurulu yetkilidir" hükmü gereğince, yaz saati uygulamasının başlangıç ve bitiş tarihleri Bakanlar Kurulu kararlarıyla belirleniyor. 
     Yaz saati uygulaması başlangıç ve bitim tarihlerinde Avrupa ülkeleriyle birlikte hareket ediliyor. 
     Uygulamaya ilişkin kararname teklifi, Enerji ve Tabii Kaynaklar Bakanlığı tarafından hazırlanırken, Dışişleri Bakanlığı tarafından Enerji ve Tabii Kaynaklar Bakanlığı’na gönderilen Avrupa Birliği AB 
     çerçevesinde kabul edilen karar metinleri dikkate alınıyor. 
     
     826 MİLYON KWH TASARRUF 
     Öte yandan, uygulamayla her yıl, "orta ölçekli" bir hidroelektrik santralin yıllık üretimi kadar tasarruf sağlanıyor. 27 Mart 2005’de başlayan bu yılki uygulamadan yaklaşık 826 milyon kilovatsaatlik kwh elektrik enerjisi tasarruf edildiği tahmin ediliyor. 
     Yaz saati, bir başka deyişle ileri saat uygulaması, Avrupa Birliği AB ülkeleriyle birlikte Mart ayının son pazar günü başlayıp, Ekim ayının son pazar günü sona eriyor. 
     16 Mart 2002 tarihli Resmi Gazete’de yer alan Bakanlar Kurulu 
     Kararı’na göre, yaz saati uygulaması 26 Mart 2006 tarihinde yeniden başlayacak ve 29 Ekim 2006 tarihine kadar devam edecek. 
     
</TEXT>
</DOC>
