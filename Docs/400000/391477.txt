<DOC>
<DOCNO> 391477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo18.html </URL>
<DATE> 2005/11/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Canaydın Türk sporu giderek yozlaşıyor, yetkilileri göreve çağrııyoruz 
</HEADLINE>
<TEXT>

     Galatasaray Kulübü Başkanı Özhan Canaydın, Türk sporunun giderek yozlaştığını ve yetkili kurumları bu yozlaşmaya dur demeleri için göreve çağırdı. 
     Canaydın, Galatasaray Kulübü'nün aylık yayın organı 'Galatasaray Dergisi'indeki yazısında, Türk futbolunun düzeninde oynanan oyunlar üzerine Galatasaray Kulübü olarak tepkilerini ortaya koyduklarını belirterek, ''Türk sporunun üzerine bir karabulut gibi çöken akıl almaz olaylar, açıklamalar ve belgelerin ifade ettiği tek bir gerçek var. Giderek artan bir yozlaşma. Biz yetkili kurumları bu yozlaşmalara dur demesi için göreve çağırıyoruz'' dedi. 
     Galatasaray'ın 100 yıllık tertemiz bir mazisi olduğunu vurgulayan Özhan Canaydın, ''Tarihimiz içerisinde hep sağduyunun, ilerlemenin ve yeniliklerin öncüsü olduk. Bizim kulüp yapımız, bugün Türk futbolunda yaşanmakta olan yazlaşmanın karşısında, doğruluğu, spor ahlakını temsil edecek tek büyük gücü oluşturmaktadır. Bu açıdan tarihi bir görevimiz olduğunu düşünüyorum'' diye konuştu. 
     Başkan Canyadın, Galatasaraylılar olarak tüm enerjilerini bu tarihi misyonlarını layıkıyla yerine getirmek için birleştirmeliri gerektiğini dile getirerek, şunları kaydetti 
     ''Sizleri temsil eden yöneticiler olarak bizler yanımızda bu büyük gücü, bu desteği duymak ve hissetmek istiyoruz. Tek tek her Galatasaraylı'nın verdiği desteğin bir çığ gibi büyüyerek toplumsal konsensüse ulaşacağından ve Türk futbolunun gelişmesine ket vuran tüm gölgelerin, şaibelerin ortadan kaldırılacağından eminim. Bunu başardığımız zaman, bugün aldığımız insiyatifin, Türk sporunun geleceğini kurtarmak adına yapılmış olduğunu gelecek kuşaklar daha iyi anlayacaklardır.'' 
     
</TEXT>
</DOC>
