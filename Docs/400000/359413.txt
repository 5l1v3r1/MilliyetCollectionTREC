<DOC>
<DOCNO> 359413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonspo30.html </URL>
<DATE> 2005/07/08/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Sivasspor 5 - Çaykur Rizespor 2 Hazırlık maçı 
</HEADLINE>
<TEXT>

     Birinci Süper Lig’in yeni ekiplerinden Sivasspor, hazırlık maçında Çaykur Rizespor’u 5-2 yendi. 
     Bolu’da bulunan Koru Otel’e ait futbol sahasındaki karşılaşmanın ilk yarısını da Sivasspor 2-1 önde tamamladı. Sivasspor’un gollerini Andersson 4 , Mehmet Yıldız atarken, Çaykur Rizespor’un golleri ise Ferdi ve Tarık’tan geldi. 
     Karşılaşma sonrasında bir değerlendirme yapan Sivasspor Teknik Direktörü Werner Lorant, takımın Bolu kampında günden güne iyiye gittiğini belirterek, "Maçta çocukların performansı çok güzeldi. Bu hazırlık maçı sayesinde denenmeye gelen futbolcuları da gördüm. Takım, maça önceden belirlediğimiz bir şablonla çıktı. Maç boyunca eksik olduğumuz mevkileri tespit ettik. Almanya kampında eksik gördüğümüz noktaları gidermeye ağırlık vereceğiz. Almanya’da 1-2 futbolcu daha deneyeceğiz" diye konuştu. 
     Lorant, "Yeni transfer kaleci Petkoviç’i nasıl değerlendiriyorsunuz" sorusuna, "Petkoviç gibi tecrübeli bir futbolcunun transferi beni sevindirdi. Petkoviç’in kısa sürede takıma uyum sağlayacağını inanıyorum" yanıtını verdi. 
     Karşılaşma bitiminde Sivassporlu taraftarlar, kendi futbolcularına baklava ikram ettiler. 
     
</TEXT>
</DOC>
