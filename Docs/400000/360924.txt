<DOC>
<DOCNO> 360924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo12.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğalar şov yaptı 
</HEADLINE>
<TEXT>


İstanbulspor transferde bombaları patlattı. Malatya'dan Boliç, Antwerp'ten Faruk, Erciyes'ten Barış, Sarıyer'den Niyazi ve Gençlerbirliği'nden Emrah'a imza attırıldı 


Yeni sezonda İkinci Lig A Kategorisi'nde mücadele edecek olan İstanbulspor, transferde suskunluğunu bozdu. Teknik direktörlük görevine Uğur Tütüneker'i getiren Boğalar, beş futbolcuyla sözleşme imzaladı, 2 oyuncuyla da prensipte anlaşma sağladı. 
Sarı - Siyahlılar geçen yıl Malatyaspor'da oynayan eski golcüsü Boliç'le 1, Belçika'nın Antwerp takımında forma giyen Faruk Atalay, Kayseri Erciyes'den Barış Özkan, Sarıyer'den Niyazi Hüseyinoğlu ve Gençlerbirliği'nden kaleci Emrah Yılmaz ile 2'şer yıllık resmi sözleşme imzaladı. 
Yönetim, Denizlisporlu Alp Küçükvardar ve Sakaryaspor'dan Mustafa Sert'le de anlaştı. İdarecilerin bu futbolcuların kulüpleriyle pazarlıklara devam ettiği belirtildi. Bonservisleri elinde olan Saffet Akyüz ve Murat Sözkesen ile de görüşüldüğü öğrenildi. 
Bu arada İstanbulspor kamp için Dorukkaya'ya gitti. 23 Temmuz'a kadar burada çalışacak olan Sarı - Siyahlılar daha sonra İstanbul'a dönüp, 2 Ağustos'ta Bolu'ya geçecek. 

Vestel arayışta 

Avusturya'da kamp yaparak yeni sezona hazırlanan Vestel Manisa üçü yabancı olmak üzere dört futbolcu daha alarak transferi noktalayacak. Futbol Şube Sorumlusu Semih Vardarer Serkan, Zafer, Johana ve Meduna'dan sonra lig başlayana kadar dört futbolcu daha alacaklarını belirtti. Vardarer, "Çekirdek kadromuzu bozmayıp dört önemli oyuncu aldık. Transferde prensiplerimizi hep ön planda tuttuk. Üçü yabancı olmak üzere 4 futbolcuyu daha kadromuza katarak transferi bitireceğiz" dedi. Geçen sezon Diyarbakırspor'da kiralık oynayan Beşiktaşlı Sinan Kaloğlu ile ilgilendiklerini de kaydeden Siyah - Beyazlı idareci, görüşmelerin sürdüğünü sözlerine ekledi. 

Konyaspor'a durmak yasak 

Yeşil - Beyazlı takım yeni sezon hazırlıklarına aralıksız devam ediyor. Bolu'da kampa giren Konyaspor dün Teknik Direktör Aykut Kocaman yönetiminde kondisyon ağırlıklı geçen çift antrenman yaptı. Futbolcuların ağır çalışma temposuna rağmen son derece hırslı olmaları dikkat çekti. Yeşil - Beyazlılar kampın sona ereceği 24 Temmuz tarihine kadar beş tane hazırlık maçı oynayacak. 
İlk sınavını bugün Kayseri Erciyes önünde verecek olan Konyaspor cumartesi günü Kocaelispor'la, 20 Temmuz'da ise Kayseri Erciyes'le 2. kez karşılaşacak. Yeşil - Beyazlılar, 22 ve 24 Temmuz'da Denizlispor'la oynayacağı iki maçla hazırlık karşılaşmalarını noktalayacak. 

Önce kontrol sonra imza 

İlhan Mansız dün sabah önce tepeden tırnağa sağlık kontrolünden geçirildi ardından da Cemal Aydın Spor Kompleksi'nde düzenlenen törende kendisini bir yıllığına Sarı - Lacivertli renklere bağlayan resmi sözleşmeye imza attı. Törene katılan Başkan Cemal Aydın, yıldız golcüye güvendiklerini belirterek, "İlhan çok kararlı ve azimli. Kendisini Milli Takım'a uğurlama arzusundayız" diye konuştu. 

SAMSUNSPOR 

Radanoviç bugün kampta 
Kırmızı - Beyazlı takımda, transferde anlaşma sağlanan Radanoviç'in bugün Bolu'ya gelerek Gerede kampına katılacağı bildirildi. Kulüp Menajeri Yücel Uyar, "Takımın kamp dönemi başarıyla devam ediyor. Fakat şu ana kadar hiçbir oyuncuya para verilmedi. Herkes iyi niyetle çalışıyor. Yönetimin biran önce kongreye giderek mali problemlerin çözümü için çıkış yolu bulması gerekiyor. Radanoviç ise yarın bugün kampa katılacak" dedi. 

GAZİANTEPSPOR 

Kombine bilet fiyatı 115 YTL 
Kırmızı - Siyahlı takımın, Kamil Ocak Stadı'nda yapacağı Süper Lig maçlarını maraton tribününden izleyecek taraftarlar için hazırlanan kombine biletlerin 115 YTL'den satılacağı açıklandı. Gaziantepspor Taraftarlar Derneği Başkanı Mehmet Özdemir 2005-2006 sezonu maraton tribünü kombine biletlerinin satışına 15 Temmuz'da başlayacaklarını söyledi. Özdemir, kombine alan taraftarlara forma ve kaşkol hediye edileceğini sözlerine ekledi. 


</TEXT>
</DOC>
