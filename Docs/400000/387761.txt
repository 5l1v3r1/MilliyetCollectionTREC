<DOC>
<DOCNO> 387761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur44.html </URL>
<DATE> 2005/10/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İstanbul’un ortasında köle pazarı 
</HEADLINE>
<TEXT>

     Tutkun Akbaş TEMPO 

Tempo muhabirleri, İstanbul'da kurulan kadın köle pazarlarına müşteri gibi girdi, danışmanlık şirketi adı altında çalışan simsarlarla pazarlık yapıp el sıkıştı. İzlenimleri insanı dehşete düşürüyor. 
     Özellikle Ukrayna, Moldova, Özbekistan, Azerbaycan, Bulgaristan ve Gürcistan’dan geliyorlar. 
     Amaçları bakıcılık, dadılık ya da hizmetçilik yaparak para kazanmak. 
     Türkiye’ye gelebilmek için öncelikle ülkelerindeki simsarlara komisyon veriyorlar. 
     Türkiye’deki simsarlarsa pasaportlarına el koyup, danışmanlık şirketlerine ya da direkt müşteriye kiralıyor. 
     Yasalara saygılı danışmanlık şirketleri olduğu gibi, bu isim altında fuhuşa yönelen de var. 
     Ne sigortaları, ne çalışma izinleri var. Ne amaçla götürüldüklerinden bile emin olunmadan simsarlar tarafından para karşılığı satılıyorlar 
     
     İşkence gören, tecavüze uğrayan kadınlar var'' 

     45 yaşında. Güvenlik gereği şirketinin adını vermemizi istemiyor. Ama köle pazarının ayrıntılarını Tempo’yla açık açık paylaşıyor... 
     Bu işin Türkiye’de çok çirkin pazarı oluştu. Mesela Laleli’de resmen insan pazarı oluştu. Ukrayna’dan, Moldova’dan, Azerbaycan’dan, diğer Türki cumhuriyetlerinden gelen, biraz Türkçe bilen insanları buraya getirip, köle pazarı yaratıp, insanları teşhir ediyorlar. 
     Elini kolunu sallayarak gelen biri gidip orada kadın beğenip işi için evine alıyor. Ama kadınların nereye gittiği belli değil, bir simsar tarafından pazarlanmasıyla evlere giden, burada işkence gören, tacize, tecavüze uğrayan kadınlar var. 
     Olumsuz bir şekilde bu pazar oluştu. Simsarın bu işte bir sorumluluğu yok ki. Alıyor parasını, ondan sonra simsar kayboluyor. Öbür türlü de baktığınızda, gerçekten evine işi için bakıcı arayan insan da gidiyor bu pazara. Ama bu sefer de evine aldığı insan tarafından tacize uğrayan, hırsızlıkla karşılaşanlar var. 
     Dengeye baktığımızda, bu işi yapan şirketler arasında suiistimal yapanların daha ağır bastığını görürüz. Danışmanlık şirketi adı altında Zekeriyaköy’de özel villalarda fuhuş yaptıranlar var. 
     
</TEXT>
</DOC>
