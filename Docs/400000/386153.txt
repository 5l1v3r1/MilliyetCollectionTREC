<DOC>
<DOCNO> 386153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur15.html </URL>
<DATE> 2005/10/12/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Aldığı otomobil başına bela oldu 
</HEADLINE>
<TEXT>

     Kayseri’de bir sarrafın, satın aldığı otomobile, gümrük girişinde sahte evrak kullanıldığı iddiasıyla alıkonuldu. Mahkemenin, 10 ay sonra otomobilinin iadesine karar verdiği Abdullah Tekerli’nin, otomobiline kavuşması için değeri kadar otopark ücreti ödemesi gerekiyor. 
     Tekerli 32 , AA muhabirine yaptığı açıklamada, geçen yıl İstanbul’dan satın aldığı otomobilinin satışı ile tüm resmi işlemleri eksiksiz olarak yerine getirdiğini, ancak otomobilinin gümrükten geçirilirken sahte evrak düzenlendiği iddiasıyla açılan bir dava sonucunda mahkeme kararıyla elinden alındığını anlattı. 
     Otomobili alıkonulduktan yaklaşık 10 ay sonra mahkemenin otomobilin kendisine iade edilmesine karar verdiğini bildiren Tekerli, şunları kaydetti 
     "1990 model otomobili satın aldıktan sonra vergi dairesinden borcu olmadığına dair belge aldım, noterden satış işlemi ve emniyet müdürlüğünden ruhsat devir işlemi yaptık. Bu işlemlerle birlikte otomobilin alınıp satılmasında herhangi bir mahsur olmadığına dair belge verildi. Ancak, yaklaşık 4 ay sonra Kaçakçılık ve Organize Suçlar Şube Müdürlüğü ekipleri, ellerinde mahkeme kararı olduğunu söyleyerek otomobilimi alıkoydular." İstanbul’da devam eden dava sonucunda otomobiliyle ilgili bir sorun olmadığının anlaşıldığını ve 10 ay sonra kendisine iade edilmesine karar verildiğini belirten Tekerli, otomobilinin bu süre içinde Kayseri Gümrük Müdürlüğü denetimindeki TCDD geçici depolama yerinde bekletildiğini söyledi. 
     Mahkeme kararıyla birlikte otomobiline teslim almak için gittiğinde yeni bir sürpriz ile daha karşılaştığını ifade eden Tekerli, şöyle devam etti 
     "Benim hiçbir suçum olmadığı halde 10 ay otomobilim elimden alındı. Buna rağmen itiraz etmedim ve otomobilimi almaya gittim. 
     Ancak, benden 5 bin YTL otopark ücreti istendi. Şu an aracımı satmaya kalksam zaten 5 bin YTL ancak eder. Otopark ücreti günlük 12 avro olarak hesaplanıyormuş. Otopark ücretini mi ödesem yoksa otomobilden mi vazgeçsem karar veremedim. Parayı denkleştiremediğim için otopark ücreti her geçen gün artıyor. Bu haksızlığın giderilmesi için muhatap bulursam dava açacağım." 
     
</TEXT>
</DOC>
