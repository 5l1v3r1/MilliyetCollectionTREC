<DOC>
<DOCNO> 377524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko14.html </URL>
<DATE> 2005/09/11/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
CEBIT Bilişim Eurasia Fuarı sona erdi 
</HEADLINE>
<TEXT>

     Avrasya'nın en büyük bilgi ve iletişim teknolojileri fuarı olarak nitelendirilen CeBIT Bilişim Eurasia Fuarı sona erdi. 
     Cebit Bilişim Eurasia'dan yapılan açıklamaya göre, Avrasya'nın en büyük bilgi ve iletişim teknolojileri fuarı CeBIT Bilişim Eurasia, doğu ve batının geçiş noktası durumundaki konumu ve yeni yapısıyla, bu yıl da uluslararası arenada ses getirdi. 
     Dünyanın dört bir yanından profesyonellerin akınına uğrayan fuar, 17 ülkeden 925 katılımcıyla, 160 bin ziyaretçiyi buluşturdu. 
     Hedeflerinin üzerinde başarı yakalayan fuarın ziyaretçi profilinde önemli ölçüde değişiklik meydana gelirken, fuarda yapılan yeni düzenleme tüm ziyaretçilerin fuara geliş amaçlarına yönelik bölümlerde daha rahat temaslarda bulunmalarını sağladı. 
     Toplam 60 bin metrekarelik alana yayılan fuarı, yerli-yabancı yaklaşık 160 bin kişi gezerken, bin 893 basın mensubu ziyaret etti. 
     Fuar ziyaretçilerine, 10 bin 892 katılımcı şirket temsilcisi yeni ürün ve hizmetlerini tanıttı. 
     Mobil saha satış çözümlerinden, dijital görüntüleme araçlarının en son modellerine uzanan geniş yelpazedeki yeni ürün lansmanları, ziyaretçilerden ilgi topladı. 
     CeBIT Bilişim Eurasia'yı, ağırlıklı olarak şirketlerin üst ve orta düzey yöneticiler ve yeni girişimciler ziyaret etti. 
     İşadamlarının ziyaretine açık olan 2 ve 3 numaralı salonlardaki İş Dünyası ana bölümünün sessiz olması, iş görüşmelerinin verimini artırdı. 
     Yeni ürün ve hizmetlerin tanıtımının yapıldığı bir alan olmaktan öte, içeriği çeşitli toplantılarla zenginleştirilen CeBIT Bilişim Eurasia'da, özellikle küçük ve orta ölçeklerdeki girişimcileri bilgilendirici pek çok program yer aldı. 
     TÜBİTAK şemsiyesi altında 40 üniversite ile 33 kamu kuruluşunun kendi uygulamalarına ilişkin sunumlarının yapıldığı fuarda, toplamda 124 proje sunuşu ve ziyaretçiler için hazırlanmış 37 özel seminer gerçekleştirildi. 
     
     KAMU UYGULAMALARI DİKKAT ÇEKTİ 
     Fuarı düzenleyen kuruluşlar arasında yer alan Hannover Fairs İnterpro Uluslararası Fuarcılık A.Ş. Genel Müdürü Şafak Alpay, fuar ile ilgili olarak AA muhabirine yaptığı açıklamada, başarılı bir fuar gerçekleştirildiğini söyledi. 
     Alpay, bu yıl fuarı 20'nin üzerinde ülkeden basın mensubunun izlediğini belirterek, yabancı basının ilgisinin geçen yıla göre artış kaydettiğini bildirdi. 
     Bu yıl geçen yıla oranla yüzde 25 büyüyen fuarı, ziyaretçilerin daha rahat gezme imkanı bulduğunu dile getiren Alpay, yeni ürün lansmanlarının fuarın uluslararası nitelikte olduğunun kanıtı sayılabileceğini ifade etti. 
     Fuarda e-Belediye ve e-Devlet olarak ikiye ayrılan kamu sektörü bölümünde, Başbakanlık, Sanayi ve Ticaret Bakanlığı, Milli Eğitim Bakanlığı, Sağlık Bakanlığı'nın bulunduğu standlara vatandaşların yoğun ilgi gösterdiğine işaret eden Alpay, özellikle Yargıtay standının katılımcılardan büyük ilgi gördüğünü belirtti. 
     Fuarın, İstanbul'u, bilişimin başkenti olması yolundaki hedefine çok fazla yaklaştırdığını söyleyen Alpay, ayrıca Türkiye pazarının yatırımcılar için cazip olabileceğinin görülmesine fırsat verdiğini kaydetti. 
     Alpay, fuarda iş dünyasının teknolojiyi daha etkin kullanımı yönünde adım attığının gözlendiğini sözlerine ekledi. 
     
     ANADOLU AJANSI DA HİZMETLERİNİ TANITTI 
     CeBIT Bilişim Eurasia Fuarı'na katılan Anadolu Ajansı AA da, ziyaretçileri hizmetleri konusunda bilgilendirdi. 
     AA'nın standını ziyaret eden fuar katılımcılarına, en son teknolojilerle sunulan haber, fotoğraf ve görüntü hizmetleri tanıtıldı. 
     AA'nın standındaki ödüllü haber fotoğraflarından oluşan bir sergi de ziyaretçiler tarafından büyük ilgi gördü. 
     Türkiye'nin en büyük, dünyanın da önde gelen haber ajansları arasında yer alan AA, yurt içi ve yurt dışındaki gelişmeleri haber, fotoğraf ve görüntü olarak abonelerine günün 24 saati, uydu üzerinden kesintisiz olarak iletiyor. 
     Bu yıl, ''Bilişim'' olarak 14'ncüsü, ''CeBIT Bilişim Eurasia'' adı altında 6'ncısı yapılan CeBIT Bilişim Eurasia, gelecek yıl 5-10 Eylül 2006 tarihleri arasında düzenlenecek. 
     
</TEXT>
</DOC>
