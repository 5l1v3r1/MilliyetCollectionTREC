<DOC>
<DOCNO> 386179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur41.html </URL>
<DATE> 2005/10/12/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Askeri hastaneler SSK, Bağ-Kur ve yeşil kartlılara açıldı 
</HEADLINE>
<TEXT>

     Askeri hastaneler, SSK, Bağ-Kur ve yeşil kartlı hastalara açıldı. 
     AA muhabirinin Bağ-Kur Genel Müdürü Saner Güngör ve SSK Sağlık İşleri Genel Müdürü Sami Türkoğlu’dan aldığı bilgiye göre, konuya ilişkin protokol, Çalışma ve Sosyal Güvenlik Bakanlığı, Sağlık Bakanlığı, SSK ve Bağ-Kur ile Türk Silahlı Kuvvetleri Sağlık Komutanlığı yetkilileri arasında Ankara Gülhane Askeri Tıp Akademisi’nde GATA imzalandı. 
     Protokole göre, SSK ve Bağ-Kur’lu hastalar ile yeşil kart sahipleri, Ankara ve Haydarpaşa GATA hastaneleri dışındaki 30’u aşkın askeri hastaneden doğrudan sağlık hizmeti alabilecek. 
     Üniversite hastanesi statüsündeki Ankara ve Haydarpaşa GATA hastanelerine ise sevkle gidilebilecek. 
     Bağ-Kur’lu hastalar, kurumlarının yaptığı paket program çerçevesinde hizmet alacak. Paket programlar ilerleyen günlerde genişletilerek tüm tedavileri kapsar hale getirilecek. 
     Uygulama, sosyal güvenlik kurumları ile hastaneler arasında hasta kabul sisteminin oluşturulmasının ardından en kısa sürede başlayacak. 
     Yetkililer, protokol çerçevesinde ilk hasta kabullerine 1 Kasım’a kadar başlanmasının hedeflendiğini bildirdiler. 
     
</TEXT>
</DOC>
