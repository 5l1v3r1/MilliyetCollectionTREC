<DOC>
<DOCNO> 356943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun36.html </URL>
<DATE> 2005/06/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
AİHM, Türk şiddettinin açtığı davayı reddetti 
</HEADLINE>
<TEXT>

     Avrupa İnsan Hakları Mahkemesi'nin AİHM temyiz niteliğindeki büyük dairesi, eski Yugoslavya'da savaşta mağdur olan Bosphorus Hava Yolları ve Turizm Şirketi'nin, İrlanda devleti aleyhine yaptığı şikayet başvurusunu reddetti. 
     AİHM'nin gerekçeli kararında, 1998 yılında yapılan başvuruyla ilgili olarak, ''İrlanda devleti hukuk içtihadının geçerli olduğu'' yorumu yapıldı. 
     Türk şirketinin şikayet başvurusuna bakan daire, 30 Ocak 2004 tarihinde aldığı kararda, ''karışık ve teknik'' olduğu gerekçesiyle davanın büyük dairede görüşülmesini kararlaştırmıştı. 
     Türk şirketi, AİHM'de daha önceki duruşmalarda yaptığı savunmada, ''Avrupa İnsan Hakları Sözleşmesi'nin mal ve mülkün korunmasıyla ilgili 1. protokolünün 1. maddesinin İrlanda tarafından ihlal edildiğini'' bildirmişti. 
     Şirketin avukatları savunmalarında, ''İrlanda'nın geçici bir süre el koyduğu uçak yüzünden meydana gelen maddi kaybın telafi edilmesini'' talep etmişti. 
     
     SAVAŞ MAĞDURU 
     Bosphorus Hava Yolları Şirketi, Yugoslav Hava Yolları'ndan dört yıl için kiraladığı Boeing 737-300 tipi uçağı, bakımının yapılması için 16 Nisan 1993 tarihinde Dublin'de İrlanda Hava Yolları'na bırakmıştı. 
     İrlanda Ulaştırma Bakanlığı, BM'nin Yugoslavya'ya uyguladığı hava ambargosu çerçevesinde ve AB Konseyi kurallarını da gerekçe göstererek, uçağın hangara çekilmesine karar vermişti. 
     Uçak, hava ambargosunun kalkmasıyla Yugoslav Hava Yolları'na iade edilmişti. 
     AİHM'nin ilgili dairesi, AB Komisyonu'nun da daha önceki duruşmalara davaya taraf olarak katılmasını kararlaştırmıştı. 
     
</TEXT>
</DOC>
