<DOC>
<DOCNO> 364521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonyas21.html </URL>
<DATE> 2005/07/26/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Almanların sadece yarısı tanrıya inanıyor... 
</HEADLINE>
<TEXT>

     Almanya’da yapılan bir araştırma, Almanların yarısının Tanrı’ya inandığını ortaya koydu. 
     Cicero adlı dergi tarafından, Papa 16. Benediktus’un katılımıyla ağustosta Köln kentinde kutlanacak "Dünya Gençlik Günü" dolayısıyla yapılan araştırmaya göre, halkın yüzde 50’si Tanrı’ya inanıyor. 
     Halkın yüzde 24’ü ateist olduğunu ifade ederken, yüzde 26’sı da Tanrı’nın olup olmadığını bilemediğini söyledi. 
     Alman halkının yüzde 65’inin Katolik ya da Protestan kiliseye üye olduğu göz önünde bulundurulduğunda, bazı kilise üyelerinin Tanrı’nın varlığından şüphe ettiği ortaya çıkıyor. 
     Almanya’nın birleşmesinden önce batıda bulunan eski eyaletlerde Tanrı’ya inananların oranının yüzde 55, doğudaki yeni eyaletlerde ise yüzde 30 olduğuna dikkat çekilen araştırmada, Birlik partileri CDU CSU taraftarlarının yüzde 60’ının, Birlik 90 Yeşiller Partisi taraftarlarının yüzde 48’inin ve Hür Demokrat Parti FDP 
     taraftarlarının yüzde 45’inin Tanrı’ya inandığı kaydedildi. 
     Sol Parti taraftarlarının ise yüzde 47’sinin ateist olduğu ifade edilen araştırmada, Alman kadınların yüzde 57’sinin, erkeklerin de yüzde 42’sinin Tanrı’ya inandığı bildirildi. 
     
</TEXT>
</DOC>
