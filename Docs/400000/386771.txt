<DOC>
<DOCNO> 386771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur36.html </URL>
<DATE> 2005/10/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Mehmet Ali Ilıcak, İş Bankası'nı tehdit etmekten yargılanıyor 
</HEADLINE>
<TEXT>

     Mehmet Ali Ilıcak, ''Türkiye İş Bankası'nı çıkar sağlamak için tehdit ettiği'' iddiasıyla yargılandığı davada ifade verdi. 
     İstanbul 14. Asliye Ceza Mahkemesi'ndeki duruşmaya, tutuksuz sanık Ilıcak katıldı. 
     Duruşmada kimlik tespiti yapılan Ilıcak, gazeteci olduğunu ve aylık gelirinin 5 milyar lira civarında bulunduğunu kaydetti. 
     Mehmet Ali Ilıcak, hakkındaki iddiayı kabul etmediğini belirterek, 3 sayfadan oluşan yazılı savunmasını mahkemeye sundu. 
     Ilıcak'ın avukatı Baran Umut Baycan da şantaj suçunun tüzel kişiliğe karşı işlenemeyeceği düşüncesinde olduğunu ifade ederek, müvekkilinin kullandığı belirtilen sözlerde hiçbir şekilde tehdit ya da şantaj unsuru bulunmadığını söyledi. 
     Duruşma, tanık Elif Yetkin'in dinlenilmesi amacıyla ertelendi. 
     
     ILICAK'IN YAZILI SAVUNMASI 
     Bu arada Mehmet Ali Ilıcak yazılı savunmasında, ''müşteki bankanın gazeteye reklam vermemiş olmasının gelecekte vermeyeceği anlamına gelmediğini, basın alanında uzun yıllardır çalışmış tecrübeli biri olarak dava konusu fiile girişmeyi aklına getirmeyecek kadar basiretli bir işadamı olduğunu'' kaydetti. 
     ''Suç iddiasının tek nedeninin müşteki bankaya ilişkin gazetelerinde çıkan bazı haberler olduğunu'' savunan Ilıcak, ''bu haberlerin çıkar sağlamak, tehdit etmek amacıyla yapıldığı iddiasının haksız ve yersiz olduğunu'' ifade etti. 
     Ilıcak yazılı savunmasında, ''Sonuç olarak, suç kastı olmaksızın sadece basının hak ve sorumluluğu olan haber verme yükümlülüğümüzü yerine getirmemizi reklam verilmemesine bağlamak ve tehdit ile menfaat temin etmeye çalışmam yolundaki iddialar tamamen asılsızdır. Ortada bir tehdit varmış gibi göstermek tarafıma yapılan bir haksızlık ve hakarettir'' dedi. 
     
     -İDDİANAME 
     İstanbul Cumhuriyet Başsavcılığı'nca hazırlanan iddianamede, müşteki Türkiye İş Bankası'nın bazı gazete ve yayın organlarına reklam vermek için bütçe ayırdığı, Mehmet Ali Ilıcak'ın imtiyaz sahibi olduğu Dünden Bugüne Tercüman Gazetesi'nin de reklam almak istediği, ancak banka tarafından şimdilik bu gazeteye reklam verilmesinin düşünülmediğinin bildirildiği anlatılıyor. 
     Bunun üzerine Ilıcak'ın 15 Mart 2004 tarihinde Türkiye İş Bankası Genel Müdürü Ersin Özince ile telefonla görüşmek istediği, Özince'nin yoğun olması nedeniyle sekreter Elif Yetkin ile konuştuğu belirtilen iddianamede, bu görüşme sırasında Ilıcak'ın tehditkar bir tavırla ''eğer reklam kampanyasında yer almayacaklarsa banka ile ilişkilerini farklı bir çizgide götüreceklerini, farklı bir tavır takip edeceklerini'' söylediği kaydediliyor. 
     İddianamede, eyleminin ''çıkar sağlamak için tehdit etmek'' suçunu oluşturduğu bildirilen Ilıcak'ın, ilgili TCK maddesi uyarınca 1 ile 3 yıl arasında hapis cezasına çarptırılması talep ediliyor. 
     
</TEXT>
</DOC>
