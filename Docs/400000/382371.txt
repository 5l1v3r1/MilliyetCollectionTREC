<DOC>
<DOCNO> 382371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur32.html </URL>
<DATE> 2005/09/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Doğum sonrası yanlış kan verildiği iddiası... 
</HEADLINE>
<TEXT>

     Gaziantep Üniversitesi Tıp Fakültesi Şahinbey Eğitim ve Uygulama Hastanesi’nde doğum yapan bir kadının, "yanlış kan verilmesi sonucu komaya girdiği" iddia edildi. 
     AA muhabirinin edindiği bilgiye göre, iki çocuk annesi 31 yaşındaki Zeynep Karakaş, Gaziantep Üniversitesi Tıp Fakültesi’nde sezaryenle bir kız bebeği dünyaya getirdi. Doğumdan sonra Karakaş’ın kanaması durmayınca 2 ünite kana ihtiyaç duyuldu. 
     Doktorlar Zeynep Karakaş’ın eşi Şakir Karakaş’ı kan almak için hastanenin kan bankasına gönderdi. İddiaya göre, burada Şakir Karakaş’a, 2 ünite O RH pozitif kan yerine Zekiye Karakuş adlı başka bir hastaya ait 1 ünite A RH pozitif kan teslim edildi. 
     Yanlışlığın yanlarında refakatçi olarak bulunan eşinin kız kardeşi tarafından fark edildiğini ve kan verilmesi işleminin hemşirelerce hemen durdurulduğunu ileri süren Şakir Karakaş, eşinin bu dakikadan sonra komaya girdiğini savundu. 
     "Eşinin yanlış kan verilmesinden dolayı böbreklerinin çalışmadığını ve diyalize bağlandığını" iddia eden Karakaş, şunları söyledi 
     "Verilen yanlış kandan dolayı eşimin böbreklerinde üre oranı yükseldi. Yeşil kartlı hastayız. Eşim Zeynep Karakaş, 0 RH Pozitif kana sahip olmasına rağmen kendisine Zekiye Karakuş adlı hastaya ait A RH Pozitif kan yanlışlıkla verildi. Bu hatayı doktorlar değil baldızım fark etti. Doktorlar ve hemşireler hatayı fark ettikten sonra kan verilmesini durdurdu. Ancak eşim o dakikadan sonra fenalaşmaya başladı. 68 kilo olan eşim 3 günde 88 kiloya çıktı. Eşim ömür boyu diyalize bağlı yaşayacak." 
     
     BAŞHEKİM "DİYALİZE KANAMALI HASTA OLDUĞU İÇİN BAĞLANDI" 
     Hastane Başhekimi Prof. Dr. Ömer Arpacıoğlu ise hastaya yanlış kan verilmesi olayını araştırdıklarını, ancak hastanın diyaliz makinesine bağlanmasının kanamalı hasta olmasından kaynaklandığını söyledi. 
     Prof. Dr. Arpacıoğlu, hastanın kanamalı olduğundan dolayı aşırı kan kaybı neticesinde böbreklerde geçici fonksiyon bozukluğu oluştuğunu belirtti. 
     
</TEXT>
</DOC>
