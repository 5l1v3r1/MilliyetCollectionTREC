<DOC>
<DOCNO> 394672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/yasam/ayas.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yakalanan' eserlerle yeni müze kurulur 
</HEADLINE>
<TEXT>


Kaçakçıların yakalanmasıyla ele geçirilen ve batık bankaların sahiplerinden alınan tarihi eser sayısı, Anadolu'daki pek çok müzede sergilenen eserlerin sayısını geçti 

Ömer Erbil 

Tasarruf Mevduatı Sigorta Fonu TMSF uzmanlarının el koyduğu, batık banka sahiplerine ait eserler ile kaçakçılardan alınan paha biçilmez yapıtlar, yeni bir müze kurulabilecek sayıda arttı. 
Son 10 yılda jandarma, polis ve TMSF uzmanlarının ele geçirdiği eserler, Anadolu'daki pek çok müzedeki sergilenen eserlerin sayısını geçmiş durumda. İstanbul Arkeoloji Müzesi'nin sergi ve depolarında da sikkeler hariç 200 bine yakın eser var. El konulan 25 bin eser müzedeki eserlerin sekizde birini oluşturuyor. 

Mühür, Milliyet'le açıldı 
Eserler, nemden ve dış etkenlerden koruma amacıyla müzenin ikinci katındaki mühürlü bir depoda tutuluyor. Milliyet'in görüntülediği deponun mührü, Kültür ve Turizm Bakanlığı'ndan alınan özel izinle iki uzman gözetiminde açıldı. Eserlerin bir kısmı, özel raf ve kolilerde, bir kısmı da yerlerde istiflenmiş şekilde bekletiliyor. 

Yeni eserlere yer yok 
Üzerlerinde nereden alındıkları ve dava dosya numaralarını gösteren evraklar taşıyan eserler, birbiriyle karıştırılmaması için ayrıca numaralandırılıyor. 
Müze yetkilileri, bu eserlere yer bulmakta zorlandıklarını belirterek yeni parçalar gelmesi halinde ciddi bir yer sıkıntısı yaşanacağına dikkat çekiyorlar. 

'İstanbul geçiş bölgesi' 
Müze Müdürü Dr. İsmail Karamut, ele geçen eserlerin sayısının yüksek olmasının eski eser kaçakçıları için İstanbul'un geçiş bölgesi olmasından kaynaklandığını söyledi. Karamut, şu bilgileri verdi 
"Davalar devam ettiği için eser sahiplerinin isimlerini vermiyoruz. Bir anlamda şimdi yediemin olarak eserleri bulunduruyoruz. İçlerinde çok kıymetli parçalar var. Kırmızı Grek dönemi vazolar M.Ö. 500 yılına tarihleniyor. Anadolu'daki ören yerlerinden sökülmüş mimari yapılara ait parçalar ile postayla yurtdışına kaçırılmaya çalışılırken yakalanmış sikkeler var. Hemen her gün polisten eser geliyor. Mahkemesi biten eserleri, müze envanterine kaydediyoruz." 

Depoda 25 bin eser var 

İstanbul Arkeoloji Müzesi'ndeki depoda çoğunluğu amfora, çini, çanak, çömlek, vazo, şamdan, mezar steli ve sikkelerden oluşan 25 bin eser var. Bu eserlerle ilgili olarak da, ünlü isimlerin de aralarında bulunduğu 500 kişi yargılanıyor. Polisin sayısını her gün biraz daha artırdığı eserlerin bir kısmı, özel raf ve kolilerde, bir kısmı da depoda yerlerde istiflenmiş şekilde bekletiliyor. 


</TEXT>
</DOC>
