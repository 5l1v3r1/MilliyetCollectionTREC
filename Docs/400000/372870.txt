<DOC>
<DOCNO> 372870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur19.html </URL>
<DATE> 2005/08/25/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
'El Kaide örgüt ismi değil, bilgisayar işlemi' 
</HEADLINE>
<TEXT>

     Terör örgütü El-Kaide’nin Türkiye yapılanması içinde faaliyet gösterdikleri ve İstanbul’da 15 ile 20 Kasım 2003 tarihlerindeki bombalı saldırılara karıştıkları öne sürülen 71 sanığın yargılandığı davada, avukatlar tarafından esasa ilişkin savunma yapılıyor. 
     İstanbul 10. Ağır Ceza Mahkemesi’ndeki duruşmada söz alan tutuklu sanık Adnan Ersöz’ün avukatı Mehmet Kızılkurt, müvekkilinin suçsuzluğunu kanıtlamak ve yeni olayların çıkmasını önlemek için İran’dan gelerek teslim olduğunu söyledi. 
     Kızılkurt, Ersöz’ün üniversite yıllarında Çeçenistan’daki Müslümanlar’a yardım ettiğini belirterek, müvekkilinin samimi arkadaşlarının kurbanı olduğunu öne sürdü. 
     Avukat Kızılkurt, "Geçtiğimiz günlerde tutuklanan Sakka’nın İstanbul eylemlerini finanse ettiği yönünde basında çıkan ifadeleri vardı. Dolayısıyla müvekkilim bu eylemleri finanse etmemiştir" dedi. 
     Yusuf Polat’ın avukatı Kazım Ayaydın da El-Kaide’nin bir örgüt ismi değil, bilgisayar ortamında oluşan bir işlem olduğunu iddia etti. 
     Ayaydın, 15 ve 20 Kasım olaylarının Türkiye Cumhuriyeti’ne yönelik değil, ABD ve onun stratejik ortaklarına karşı yapıldığını ve Türkiye Cumhuriyeti’nin anayasal düzeninin hedef almadığını öne sürdü. 
     Avukat Ayaydın, Cumhuriyet Savcısı’nın, müvekkilinin "anayasal düzeni silah zoruyla değiştirmeye teşebbüs etmek" suçundan cezalandırılmasını isteyen mütalaasına katılmadığını belirterek, Yusuf Polat’ın Topluma Kazandırma Yasası’ndan yararlanması gerektiğini sözlerine ekledi. 
     Duruşmaya, verilen öğle arasından sonra devam edilecek. 
     
</TEXT>
</DOC>
