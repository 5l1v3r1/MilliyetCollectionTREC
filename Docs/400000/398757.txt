<DOC>
<DOCNO> 398757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur28.html </URL>
<DATE> 2005/11/28/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kaçakları taşıyan minibüse "dur" ihtarına uymayınca ateş açıldı 
</HEADLINE>
<TEXT>

     Iğdır’da, yurda kaçak yollardan girdikleri belirlenen kişileri taşıyan minibüse, sürücüsünün "dur" ihtarına uymaması üzerine jandarma tarafından ateş açıldı. Pakistan uyruklu 1 kişi öldü, 3 kişi yaralandı. 
     Iğdır Valiliği’nden yapılan yazılı açıklamada, İl Jandarma Komutanlığı ekiplerinin Iğdır’a bağlı Aşağı Çarıkçı Köyü’nün girişinde yaptıkları yol kontrolleri sırasında, 34 DF 6779 plakalı minibüse "dur" ihtarında bulunulduğu, ancak sürücünün minibüsü görevli askerlerin üzerine doğru sürerek bölgeden kaçmaya çalıştığı bildirildi. 
     Bunun üzerine jandarmanın önce uyarı amacıyla havaya ateş açtığı, ardından da minibüsün durdurulması amacıyla lastik kısımlarına ateş edildiği belirtildi. 
     Minibüsün olay yerinden 300 metre uzakta terk edilmiş bulunduğu, olayda Pakistan uyruklu 4 kişinin yaralandığı kaydedildi. 
     Yaralanan Pakistan uyruklu kişilerden 1’inin Iğdır Devlet Hastanesi’nde hayatını kaybettiği, diğer yaralılardan durumu ağır olan 2’sinin Erzurum’daki hastanelere sevk edildiği bildirildi. Diğer 
     yaralının ise durumunun iyi olduğu belirtildi. 
     Minibüste ve bölgede yapılan kontroller sonucu yakalanan 12 Pakistan uyruklunun, Emniyet Müdürlüğü Yabancılar Şube Müdürlüğü’ne gönderildiği kaydedildi. 
     Çalıntı olduğu belirlenen minibüsün şoförünün yakalanmasına yönelik çalışmaların ve olayla ilgili soruşturmanın sürdürüldüğü bildirildi. 
     
</TEXT>
</DOC>
