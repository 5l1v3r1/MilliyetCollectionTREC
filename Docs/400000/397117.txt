<DOC>
<DOCNO> 397117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur21.html </URL>
<DATE> 2005/11/22/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Azılı gaspçı Gencay Y için tutuklanma istemi... 
</HEADLINE>
<TEXT>

     Kartal’da çantası kapkaç yapılmak istenen İclal Ülker’in otomobilin altında sürüklenerek ölümüne ilişkin gözaltına alınan 3 kişiden 2’sini serbest bırakan Cumhuriyet Savcısı, Gencay Y’yi ise tutuklanması istemiyle mahkemeye sevk etti. 
     Tekel Sigara Fabrikası Araştırma Enstitüsü Şube Müdürü 58 yaşındaki 2 çocuk annesi İclal Ülker’in ölümüyle sonuçlanan 11 Kasım 2005 tarihindeki kapkaç olayının ardından gözaltına alınan Gencay Y, 
     Kerim D. ve Bülent T, İstanbul Asayiş Şube Müdürlüğü’nden çıkartıldıktan sonra Kartal Adliyesi’ne getirildi. 
     Kartal Cumhuriyet Savcısı Gökçen Tuncer tarafından sorgulanan ve ifadelerinde olayla ilgileri bulunmadığını öne süren Kerim D. ve Bülent T, daha sonra serbest bırakıldı. 
     Zanlılardan Gencay Y. ise tutuklanması istemiyle nöbetçi 2. Sulh Ceza Mahkemesi’ne gönderildi. 
     Bu arada, Gencay Y. hakkında, Kartal Adliyesi’nde başka suçlardan dolayı da gıyabi tutuklama kararları bulunduğu öğrenildi. 
     Savcının bu suçtan dolayı serbest bıraktığı Kerim D. ve Bülent T, başka suçlardan dolayı haklarında gıyabi tutuklama kararları bulunduğu gerekçesiyle polislerce salıverilmeyerek yeniden emniyete götürüldü. 
     
     56 SUÇLAMA 
     Öte yandan, İstanbul Asayiş Şube Müdürlüğü’nde sorgulanan ve 9 ay önce cezaevinden çıktığı ifade edilen Gencay Y’nin, 19 görgü tanığınca teşhis edildiği belirtildi. 
     Y’nin, 2 adam öldürmek, 5 kez polisle silahlı çatışmaya girmek, 4 silahlı gasp, 4 silahla yaralama, 1 kurşunlama, 21 otomobil hırsızlığı, 9 kapkaç, 8 plaka hırsızlığı, 1 ruhsatsız silah bulundurmak ve 1 otodan hırsızlık suçlarına ilişkin adliyeye sevk edildiği bildirildi. 
     
</TEXT>
</DOC>
