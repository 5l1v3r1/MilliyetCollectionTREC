<DOC>
<DOCNO> 354748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko31.html </URL>
<DATE> 2005/06/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Arçelik, 50. yaşını kutladı... 
</HEADLINE>
<TEXT>

     Arçelik A.Ş. Genel Müdürü Aka Gündüz Özdemir, ''Bugün 100'den fazla ülkede, her 2 saniyede 1 ürünümüz satılmaktadır. Her ülkenin kendi koşullarını dikkate alarak oluşturduğumuz politikalarımızla her girdiğimiz pazarda ana oyunculardan biri haline geldik'' dedi. 
     Avrupa'nın ilk beş beyaz eşya üreticisinden biri olan Arçelik A.Ş., 50. kuruluş yıldönümünü Koç Holding Şeref Başkanı ve Arçelik A.Ş. Yönetim Kurulu Başkanı Rahmi M. Koç ve Arçelik A.Ş. Genel Müdürü Gündüz Özdemir'in ev sahipliğinde Rahmi Koç Müzesi'nde düzenlenen bir davetle kutladı. 
     Arçelik A.Ş. Genel Müdürü Aka Gündüz Özdemir, davette yaptığı konuşmada, elli yıllık tarihinde kabına sığmayan Arçelik A.Ş.'nin, sanayileşmenin kanat çırpınışları içinde hep bir model olarak Türk özel sektörüne liderlik ettiğini belirtti. Özdemir, ''Vehbi Koç'un 'Kaliteli ürün, güçlü satış teşkilatı ve etkin satış sonrası servis hizmeti' olarak tanımladığı başarının formülü bizim için hiçbir zaman değişmedi'' dedi. 
     Toplum refahının artmasında da öncü rolü üstelenen Arçelik A.Ş.'nin uluslararası şirket olma yolunda liderlik yaptığına işaret eden Özdemir, şöyle devam etti 
     ''1990 yılında, Beko markamız için 'bir dünya markası' sloganıyla belirlediğimiz hedef, bugün uluslararası pazarlarda, sektörün önemli oyuncuları arasına girmemizi sağlamıştır. Bugün 100'den fazla ülkede, her 2 saniyede 1 ürünümüz satılmaktadır. Her ülkenin kendi koşullarını dikkate alarak oluşturduğumuz politikalarımızla her girdiğimiz pazarda ana oyunculardan biri haline geldik. Bugün Arçelik A.Ş., Avrupa'nın en büyük ilk beş beyaz eşya üreticisinden biri konumundadır.'' 
     
     HEDEF DÜNYADAKİ İLK 10 MARKADAN BİRİNE SAHİP OLMAK 
     Gündüz Özdemir Arçelik A.Ş.'nin Türkiye'nin en köklü kuruluşlarından Koç Holding'in yarattığı sinerjiyi dünya pazarlarına taşıdığını belirterek, Arçelik'in, Türkiye'de benzer hedefleri benimsemiş bir çok şirket için de bir örnek olduğunu dile getirdi. 
     Arçelik'in iddiasını uluslararası pazarlarda sürdürmeye devam edeceklerini ifade eden Özdemir, ''Günümüzde Türkiye'de her evde en az iki ürünümüz var. Önümüzdeki dönemde ise, Koç Holding'in 'her Avrupalı'nın evinde bir Koç ürünü' hedefinin en önemli taşıyıcısı olmayı amaçlıyoruz. Vizyonumuz 5 yıl içinde kendi sektörümüzde dünyanın en çok tercih edilen ilk on markasından birine sahip olmaktır. Bu vizyona ulaşacağımıza inancımız tamdır'' diye konuştu. 
     
     SANAYİ BAKANI COŞKUN 
     Sanayi ve Ticaret Bakanı Ali Coşkun da, sanayinin parlayan yıldızlarından biri olan Arçelik A.Ş.'nin Türkiye'nin sanayileşmesinde öncülük rolünü üstlendiğini belirterek, kuruluşun sanayiyle kalkınmada model olduğunu söyledi. 
     Türkiye'deki gelir dağılımındaki adaletsizliğin tek reçetesinin üretim olduğunu ifade eden Ali Coşkun, Türkiye'nin Arçelik gibi şirketlere ihtiyacı olduğunu belirtti. 
     
     ''TÜRKİYE ARÇELİK'E DAR GELDİ'' 
     Etkinlikte, 1955 yılında Merhum Vehbi Koç tarafından kurulan Arçelik A.Ş.'nin kısa bir tarihini aktaran Koç Holding Şeref Başkanı ve Arçelik A.Ş. Yönetim Kurulu Başkanı Rahmi Koç ise bugün Türkiye'de Arçelik mamulü olmayan hanenin kalmadığını söyledi. 
     Yerli yabancı rakiplerle yoğun rekabete rağmen, Arçelik A.Ş.'nin yüzde 50'nin üzerindeki pazar payıyla iç pazarda liderliğini sürdürdüğünü, daha sonra ihracata yöneldiğini ve kendi teknolojisini kendi geliştirir hale geldiğini anlatan Koç, şöyle dedi 
     ''Türkiye Arçelik'e dar gelmeye başladı. Yabancılar Türk piyasalarından pay almaya çalışırken, Arçelik de onların piyasasına girmeye karar vermişti. Arçelik öyle kritik bir boyuta geldi ki ya o başkalarını satın alacaktı ya da başkaları onu... Dolayısıyla biz birinci alternatifi seçerek, Avrupa'da satış teşkilatları kurarak, öte yandan markalar, fabrikalar satın alarak büyümeyi sürdürmeye ve uluslararası bir şirket olmaya karar verdik. Bugün o noktadayız.'' Arçelik A.Ş.'nin Türk halkına ev yaşam konforu sunduğunu belirten Koç, Arçelik'in aldığı uluslararası ödüllerle de sektöründe standartları belirlediğini belirterek, ''Ne mutlu ki, büyükbabamızın bakkal dükkanından doğan bu topluluk 4. jenerasyona gelmiştir'' dedi. 
     
</TEXT>
</DOC>
