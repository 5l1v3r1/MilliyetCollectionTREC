<DOC>
<DOCNO> 391822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonyas11.html </URL>
<DATE> 2005/11/02/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Doğurganlığı yüksek kadınlar daha çekici görünüyor... 
</HEADLINE>
<TEXT>

     İngiltere'deki St. Andrews Üniversitesi'ne mensup bir grup bilimadamı tarafından yapılan araştırmalar, erkeklerin, doğurganlığı ve östrojen seviyesi yüksek kadınları daha çekici bulduklarını ortaya koydu. 
     Yapılan çalışmalar, östrojen kadınlık hormonu oranı yüksek olan kadınların yüzlerinin daha hoş olduğunu ve karşı cinsin ilgisini daha çok çektiğini gösterdi. Bilimadamları pudra, fondöten gibi makyaj malzemelerinin bu etkiyi azalttığı uyarısında bulundu. 
     Araştırmada erkeklere, kadınların yüzlerindeki çekicilik, sağlıklılık ve kadınsılık gibi özellikleri soruldu. 
     Bilimadamları, kadının doğurganlığının yüzüne yansıdığını, erkeklerin östrojen ve doğurganlığı yüksek kadınları daha çekici bulduklarının anlaşıldığını kaydettiler. 
     Östrojenin özellikle kadının gelişme çağında etkili olduğunu, kemik gelişimi ve cildin yapısını etkilediğini belirten bilimadamları, ''Östrojen oranı yüksek olan kadınlarda çok daha çekici bir kemik yapısı ve güzel bir cilt oluşuyor'' dediler. 

     
</TEXT>
</DOC>
