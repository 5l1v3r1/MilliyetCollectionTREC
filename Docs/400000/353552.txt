<DOC>
<DOCNO> 353552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/siyaset/axsiy01.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2 bin Aleviden hükümete dava 
</HEADLINE>
<TEXT>


Cem Vakfı Başkanı Prof. Dr. Doğan, dava dilekçelerini çarşamba günü Başbakanlık'a ileteceklerini açıkladı. Dilekçelerde, "Alevilere Sünniler kadar inanç özgürlüğü" talebi var 

Belma Akçura - İstanbul 


Türkiye'de yaşayan 2 bin Alevi, Başbakanlık ve Milli Eğitim Bakanlığı'na, kendilerine din, vicdan ve inanç özgürlüğü tanınmadığı gerekçesiyle dava açıyor. Anayasa'nın emredici hükümlerinin yerine getirilmesi istemiyle 100'ün üzerinde avukata vek let veren Alevilerin dava dilekçeleri, çarşamba günü Başbakanlık'a iletilecek. 

On binleri bulacak 
Cem Vakfı Başkanı Prof. Dr. İzzettin Doğan, Milliyet'e yaptığı açıklamada, "Bu davalarla demokrasi ve insan hakları açısından hükümet tasarruflarının yargılandığı bir döneme girilmiştir" dedi. 
Ayrı ayrı kişilerin ve Alevi vakıflarının idare mahkemesine dava açmak için yasal prosedürü başlattıklarını söyleyen Prof. Dr. Doğan, AKP hükümetinin 17 Aralık'ta AB müzakereleri için tarih almasının önüne geçmemek ve iyileştirici düzenlemeler için beklediklerini, ancak bu bekleyişin sonuç vermediğini belirtti. 
Doğan, "Bu nedenle konuyu yargıya taşıyoruz. Dava açanların sayısı bununla kalmayacak, on binleri bulacak" diye konuştu. 
Davanın açılabilmesi için Başbakanlık izni gerekiyor. Başbakanlık, iki ay içinde başvuruya yanıt vermek zorunda. 
İki bin Alevi, dava açabilmek için verdikleri dilekçelerde, Sünnilere tanınan din, vicdan ve inanç özgürlüğünün Alevilere de tanınmasını istedi. 
Dilekçelerdeki diğer talepler arasında, zorunlu din dersleri kaldırılmayacaksa Alevi anlayışının da ders kitaplarına girmesi, devletin radyo ve televizyon kanallarında bu inancın yer alması var. 

Sünnilerle eşit hak 
Dilekçelerde ayrıca cemevlerine arsa ve maddi destek sağlanmadığı, bu konularda bu hükümet döneminde de ilerleme kaydedilmediği belirtildi. 


</TEXT>
</DOC>
