<DOC>
<DOCNO> 358898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun13.html </URL>
<DATE> 2005/07/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İsrail geri sayıma başladı, çekilme hazırlıkları tamam... 
</HEADLINE>
<TEXT>

     İsrail, 15 Ağustos'ta başlayacak ''Gazze'den Çekilme Operasyonu'' için geri sayıma başladı. 
     Gazetelerde, internet sitelerinde çekilme için kalan günler spot olarak yayımlanmaya başlandı. Bugünden itibaren, boşaltmanın başlamasına tam 39 gün kaldı. 
     Gazze Şeridi'nde, Guş Katif yakınlarındaki Eşkol Bölge Konseyi de çekilmeyi takip edecek yaklaşık 3-4 bin kişilik basın mensubu ve diğer ziyaretçiler için hazırlanıyor. Bölgede İsrail Ordusu ile işbirliği içinde basın merkezi hazırlandı. Konsey bünyesindeki kibutzlar da bölgeye gelecek yeni konuklara ev sahipliği edecek. 
     İsrail'deki savunma birimleri, 15 Ağustos'ta başlayacak operasyon için hazırlıklarını büyük ölçüde tamamladı. İsrail Ordusu, polisi, İç Güvenlik Servisi Şin Bet'in yanı sıra ''yedek askerler'' çekilmede hep birlikte görev yapacak. İsrail Savunma Bakanı Şaul Mofaz, yaklaşık 4 bin polisin ve 37 bin askerin bölgede görevlendirileceğini söyledi. 
     ''Çekilme Operasyonu''nun, Nisan 2002'de Filistinlilere karşı düzenlenen ''Savunma Kalkanı'' operasyonundan bu yana en büyük askeri harekat olacağı bildiriliyor. Herhangi bir direniş ve benzeri olay olmaması durumunda, 4 hafta sürmesi beklenen çekilme operasyonu, Batı Şeria'daki Filistin topraklarında, yaklaşık 2,5 milyon Filistinli arasında yaşayan 200 binden fazla Yahudi nüfustan ancak 500 kadarını etkiliyor. Gazze Şeridi'nde ise 1,3 milyon Filistinli arasında, mevcut Yahudi yerleşimlerinde 8.500 İsrail vatandaşı yaşıyor. 
     Operasyonda, Filistin Yönetimi'nin güvenlik güçleri Filistin tarafında yer alacak. Sınıra yerleştirilecek 5 bin Filistinli askerin eğitimine başlandı. 
     Ayrıca, İsrail ile Mısır arasındaki sınıra 750 Mısır askerinin konuşlandırılması için de iki ülke güvenlik yetkilileri arasında görüşmeler sürüyor. İmzalanması öngörülen protokolle 14 kilometrelik sınırda, silah başta olmak üzere her türlü kaçakçılığın önlenmesi amaçlanıyor. 
     
     DİRENİŞ SÜRÜYOR 
     İsrail'in Batı Şeria'da boşaltacağı Ganim, Kadim, Homeş ve Sa-Nur'daki ailelerin büyük çoğunluğu evlerini bırakıp yeni yerlere göç ederken, 21 yerleşimle tamamı boşaltılacak Gazze Şeridi'nde çekilme karşıtlarının direnişi sürüyor. 
     Gazze ve Batı Şeria'daki Yahudi yerleşimlerini temsil eden Yeşa Konseyi, direniş eylemlerine yenilerini ekliyor. 
     Edinilen bilgiye göre, 14 Temmuz'da Ağlama Duvarı'nda toplu dua edilecek. Eski Hahambaşı Mordehay Eliyahu'nun yöneteceği toplu duada, ''Gazze ve Batı Şeria'daki Yahudileri evlerinden edip, Filistin Yönetimi'ne devreden kararların geçersiz kılınması için'' Tanrı'ya yakarılacak. 
     Direniş eylemlerini örgütleyen Yeşa Konseyi, çekilmeye bir ay kala, 18 Temmuz'da da İsrail'in tüm kentlerinden Guş Katif'e yürüyüş düzenleyecek. Binlerce kişinin katılması beklenen yürüyüşte önde gelen hahamlar ve İsrail parlamentosunun bazı üyelerinin de yer alacağı belirtiliyor. 
     Amacı, ''geri çekilmeyi durdurmak'' olarak açıklanan yürüyüş için Yeşa Konseyi, ''genç yaşlı, kadın erkek, laik dindar, İsrail'i seven herkese'' çağrıda bulundu. 
     İsrail Başbakanı Ariel Şaron, Gazze'den planlanan takvime göre çekilmeye başlayacaklarını belirterek, ''protesto ve gösterileri'' makul karşıladığını ifade etti, ancak ''İsrail devletinin, yolların kapatılmasını, yollara benzin ve çivi dökülmesini onaylamadığını'' tekrarladı. 
     İsrailli güvenlik yetkilileri ise 18 Temmuz'daki toplu yürüyüşe ilişkin olarak, ''Gazze'nin erken kapatılmasına neden olabileceği'' uyarısında bulundular. 
     Bugüne dek, çekilme karşıtı gösterilerde 1000 dolayında kişinin tutuklandığı bildirildi. 
     
     ÇEKİLME EŞKOL'E YARAYACAK 
     Öte yandan, Guş Katif yakınlarındaki, 19 toplumu bünyesinde barındıran Eşkol Bölge Konseyi çekilme uygulamasından ekonomik yarar sağlamak üzere harekete geçti. Haraları, hayvan çiftlikleri, kaktüs çiftlikleri, uçsuz bucaksız sebze seralarıyla önemli bir tarım merkezi konumundaki Eşkol bölgesi, hem çekilme harekatını izleyecek basın mensuplarına merkez olacak, hem de konaklama hizmeti verecek. 
     Eşkol'de, isteyen yerleşimciyi bölgede barındırmak üzere de harekete geçildi. Her biri 100'er karavanlık 2 ayrı bölge tahsis edilerek, altyapı da düzenleniyor. 
     Necef Çölü'nde, Gazze Şeridi ve Mısır sınırları yakınlarında, yaklaşık 10.500 kişinin yaşadığı bölgede, çekilme sırasında 50 bin kişiye hizmet verilmesi planlanıyor. 
     Bölgedeki Re'im Kibutzu'nda açıklama yapan Eşkol Bölge Konseyi Başkanı Uri Ne'emati, Han Yunus'tan Refah'a kadar, Gazze Şeridi'nin en önemli tarım alanı olan bölgede, çekilmeden sonra soğuk hava depoları, paketleme tesislerinin de yer aldığı sanayi tesislerinin yanı sıra tarım ürünlerinin nakli için Sufa geçişinde, ''Tarım Ürünleri Terminali'' kurulmasının gereğini anlattı. 
     Ne'emati, terminalin İsrail ve Filistin ekonomilerine büyük katkı sağlayacağını, Necef Çölü sakinlerine de yararlı olacağını belirtti. 
     İsrail ve Mısır arasında varılan barış anlaşmasından sonra, Sina Yarımadası'ndan göçen İsraillilerin ilk temellerini 24 yıl önce attığı çiftlikleri, tesisleri ve çevredeki verimli alanları gösteren Eşkol Bölge Konseyi Başkanı Uri Ne'emati, ''Bu toplum, çekilmeden sonra da bir hayat olduğunun en önemli kanıtı'' diye konuştu. 
     
</TEXT>
</DOC>
