<DOC>
<DOCNO> 383222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/ekonomi/eko07.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Liman İş, Galataport davası açıyor 
</HEADLINE>
<TEXT>



Liman-İş Sendikası, Galataport ihalesinin iptali için yarın dava açacak. Liman-İş Sendikası'ndan yapılan açıklamada, ihalenin ve projenin bir dizi usulsüzlük barındırdığı ve kanunlara karşı hileli yollara başvurulduğu ileri sürüldü. İhale şartnamesine göre, yapılmak istenen işin bir turizm projesi olduğu ve Turizm Teşvik Kanunu hükümlerine tabi olarak yapılması gerektiği öne sürülen açıklamada, şu görüşlere yer verildi 
"Galataport, yap-işlet-devlet yöntemine göre yapılamaz. Yap-işlet-devret yöntemi, yeni bir liman yapımı gibi konularda kullanılan bir yöntemdir. Ne var ki bu projede bir liman yapımından söz edilemez, sadece varolan limanın tadilat ve tamiratı söz konusudur." 
Açıklamada, ihalenin yap-işlet-devret kapsamına sokulmasının nedeninin, uluslararası tahkime gitmenin yolunu açmak olduğu iddia edildi. 


</TEXT>
</DOC>
