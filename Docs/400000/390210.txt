<DOC>
<DOCNO> 390210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonspo17.html </URL>
<DATE> 2005/10/27/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Malatyaspor, kupa maçında güldü... 
</HEADLINE>
<TEXT>

     Turkcell Süper Ligi'nde geride kalan 10 haftada galibiyeti bulunmayan tek takım olan Malatyaspor, kupa maçlarında gülüyor. 
     Türkiye Kupası grup maçında Diyarbakırspor'u deplasmanda 1-0 ile geçen Malatyaspor, bu sezon 2. galibiyetini yine bir kupa maçında aldı. 
     Sarı-kırmızılı ekip, ilk galibiyetini Türkiye Kupası kademe maçlarında Türk Telekomspor karşısında almıştı. 
     Teknik direktör Ziya Doğan, AA muhabirine yaptığı açıklamada, her geçen gün takım oyununu sahaya daha çok yansıttıklarını söyledi. 
     Doğan, şöyle konuştu 
     ''Fenerbahçe maçında takım olarak iyi bir mücadele sergilememize rağmen, basit hatalardan dolayı yediğimiz gollerle yenildik. Diyarbakırspor maçında da 80 dakika takım oyunu anlayışını sahaya iyi yansıttık. Ligde zor günler geçiriyoruz, bundan dolayı Türkiye Kupası maçlarında daha çok kadroda yer bulamayan futbolculara ağırlık verdik. Tüm futbolcularımın artık takım oyunu anlayışını kavradığını gördüğümü söyleyebilirim. Ama halen çok eksiğimiz var. Özellikle defans ve forvet noktasında sıkntılarımızı aştığımızı söyleyemem.'' 
     
     ANKARASPOR MAÇINDAN EN AZ 1 PUANLA DÖNMEK İSTİYORUZ'' 
     Hafta sonunda Ankaraspor ile karşılaşacaklarına değinen Doğan, şunları kaydetti 
     ''Ankaraspor, ligin kaliteli ekiplerinin başında geliyor. Kurmuş olduğu kadroyla şampiyonluk kovalayacak ekipler arasında bulunuyordu. Ligde istedikleri sonuçları alamadılar ama bu kalitelerinin düştüğü anlamı gelmez. Amacımız Diyarbakırspor maçında aldığımız moralle Ankaraspor maçından en az 1 puanla dönmek olacak.'' Öte yandan bugün Diyarbakır'dan uçakla Ankara'ya giden sarı- kırmızılı ekipte, Diyarbakırspor maçında sakatlanan Berk ile sakatlıkları süren kaleci Bora, Ömer Erdoğan, Katatua ve Aytaç'ın kadroda yer almayacağı bildirildi. 
     
</TEXT>
</DOC>
