<DOC>
<DOCNO> 396512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/soneko12.html </URL>
<DATE> 2005/11/20/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
TOBB Başkanı Hisarcıklıoğlu, zenginlik için ticaret gerektiğini vurguladı 
</HEADLINE>
<TEXT>

     Türkiye Odalar ve Borsalar Birliği Başkanı TOBB Rifat Hisarcıklıoğlu, ''Eğer zenginlik istiyorsak ticaret yapmak, ticaret yapabilmek için de huzur ve istikrar olması gerekir'' dedi. 
     Van Ticaret ve Sanayi Odası'nın VATSO davetlisi olarak Van'a gelen TOBB Başkanı Rifat Hisarcıklıoğlu ile Başkan Yardımcıları Faik Yavuz ve Bülent Koşmaz, VATSO Meclis Salonu'nda yapılan ''Doğu Anadolu İstişare Toplantısı''na katıldı. 
     Basına kapalı yapılan ve yaklaşık 3 saat süren toplantıdan sonra açıklama yapan TOBB Başkanı Hisarcıklıoğlu, bölgede son zamanlarda meydana gelen olayları değerlendirmek amacıyla oda ve borsa başkanlarıyla bir araya geldiklerini söyledi. 
     Hisarcıklıoğlu, toplantıdan, huzur ve istikrarın ticareti, ticaretin de zenginliği artırdığı yönünde bir sonucun ortaya çıktığını belirterek, ülkede zenginlik isteniyorsa ticaret yapılması, ticaret yapabilmek için de huzur ve istikrar ortamının sağlanması gerektiğini vurguladı. 
     Bölgedeki oda ve borsa başkanlarının, kanaat önderleri olarak sağduyulu, duyarlı, konularına ve bölgedeki gelişmelere hakim kişiler olduğunu kaydeden Hisarcıklıoğlu, istişarenin ardından bölge için yapılabilecekleri tespit ettikten sonra Ankara'da tekrar bir araya geleceklerini ifade etti. 
     Hisarcıklıoğlu, gazetecilerin, ''Hükümete yönelik bir mesaj götürecek misiniz '' sorusu üzerine bölgede yaşanan olayların çözümünün hükümette olduğunu, başkanların talep ettiği, önerdiği çözüm yollarını da hükümetle görüşeceklerini dile getirdi. 
     
     FARKLILIKLAR KAVGA SEBEBİ OLMAKTAN ÇIKARILMALI 
     Toplantıda, oda ve borsa başkanları ile meclis üyelerine yaptığı konuşmanın metnini gazetecilere dağıtan Hisarcıklıoğlu'nun konuşmasında şu ifadeler yer aldı 
     ''Hakkari'de yaşanan olaylardan en çok etkilenen bizim camiamız olmuştur ve olmaya devam etmektedir. Siyasi görüşlerimiz farklı olabilir, ama hepimiz aynı gemideyiz. Müşterek yolculuğumuz yüzyıllardır devam ediyor ve kıyamete kadar da devam edecektir. Farklılıklarımız bizi hiçbir zaman ayırmamıştır. Tersine bizim kültürel zenginliğimize işarettir. Farklılıklarımızı kavga sebebi olmaktan çıkarıp, kültürel zenginliğe dönüştürerek birliğimizi güçlendirirsek bu coğrafyada güçlü bir şekilde ayakta kalırız.'' Hisarcıklıoğlu, Erzurum, Ağrı, Muş, Kars, Iğdır, Bitlis, Hakkari ve Şırnak illeri ile bazı ilçelerin oda ve borsa başkanları ve meclis üyelerinin katıldığı toplantıdan sonra özel uçakla Ankara'ya hareket etti. 
     
</TEXT>
</DOC>
