<DOC>
<DOCNO> 369718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun20.html </URL>
<DATE> 2005/08/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Atina Büyükelçiliği Düşen uçakta Türk yolcu olup olmadığı araştırılıyor 
</HEADLINE>
<TEXT>

     Yunanistan'ın başkenti Atina'nın kuzeyinde bu sabah düşen, Kıbrıs Rum kesimi İlios havayollarına ait uçakta Türk yolcu olup olmadığının araştırılmakta olduğu öğrenildi. 
     Türkiye'nin Atina Büyükelçiliği'nden edinilen bilgiye göre, Büyükelçilik yetkililerinin Yunan makamları nezdinde bu yönde yaptıkları araştırmada henüz herhangi bir bilgiye ulaşılamadı. 
     Büyükelçiliğin, yolcu listesinin öğrenilmesi için Yunan makamlarıyla sürekli irtibatta olduğu belirtildi. 
     Kıbrıs Rum yönetiminin Atina'daki büyükelçilik yetkilileri de, yolcu listesinin henüz açıklık kazanmadığını, bu koşullar altında uçakta Türk yolcu bulunup bulunmadığına dair bilgileri olmadığı kaydettiler. 
     Öte yandan, düşen uçağın şirketi İlios'un yetkilileri, basına yaptıkları açıklamada, Larnaka'dan havalandığı saat olan 09.45'den 20 dakika sonra kontrol kulesiyle irtibatı kesilen uçağın düşüş nedenini bilmediklerini söylediler. 
     Bu arada, Yunan televizyonları, uçağın kara kutularının yerinin saptandığını bildirdiler. 
     
</TEXT>
</DOC>
