<DOC>
<DOCNO> 361156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur35.html </URL>
<DATE> 2005/07/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Atatürk Havalimanı'nda yeni önlemler... 
</HEADLINE>
<TEXT>

     Atatürk Havalimanı Mülki İdare Amiri ve İstanbul Vali Yardımcısı Vedat Müftüoğlu, gelecek yıl Atatürk Havalimanı iç ve dış hatlarda bagaj güvenliğinin yüzde 100 sağlanacağı EDS sistemine geçileceğini bildirdi. 
     Müftüoğlu, kısa ve orta vadede Atatürk Havalimanı’nda yapılacak çalışmalar ve basına da yansıyan bazı uygulamalar konusunda gazetecilere açıklamalarda bulundu. 
     Atatürk Havalimanı’nın Türkiye’nin en önemli sınır kapısı olduğuna işaret eden Müftüoğlu, terminalin işletiminin 15 yıl 6 ay süreyle TAV tarafından yapılacağını kaydetti. 
     
     DIŞ VE İÇ HATLAR UYUMU 
     Müftüoğlu, 3 Temmuz 2005 tarihi itibariyle yapılan sözleşme gereği devir-teslim işlemlerinin büyük ölçüde tamamlandığını ifade ederek, öncelikle dış hatların fiziki mekan benzerlerinin iç hatlarda yapılacağını ve binaların dış cephelerinin paralellik sağlaması için proje değişikliklerine gidileceğini söyledi. 
     Transit geçiş noktalarında iç hatlar ve dış hatlar bağlantısında iyileştirmeler yapılacağını anlatan Müftüoğlu, şunları kaydetti 
     "İç hatlardan gelen CIP yolcunun dış hatlara gidişi, dış hatlardan gelen CIP yolcunun iç hatlara gidişi için panoramik asansörler yapılacak. İç hatlar terminalindeki kontuarlar yenilenerek, THY’ye ait bir bölge ayrılacak. Ayrıca, iç ve dış hatlarda yolcuların uçuş bilgilerini alacağı panoların plazma televizyon görüntüsüne kavuşturulması söz konusu. Havalandırma, ısıtma, aydınlatma sistemlerinde paralelliğin sağlanması açısından iyileştirmeler yapılacak. 
     En önemlisi, EDS sistemi dediğimiz check-in işleminden sonra bagajların kontrolünü elektronik olarak sağlayan sistemin hem iç hatlarda, hem dış hatlarda sözleşme gereğince TAV tarafından yapılması gerekiyor. Bunun yaklaşık 1 yıl içinde gerçekleşeceği ifade edildi. 
     Önümüzdeki yıl bu aylarda iç ve dış hatlarda bagaj güvenliğinin yüzde 100 sağlanacağı EDS sistemine geçilecek. Ayrıca şüpheli bagajlardaki 
     patlayıcı, kimyasal madde ve uyuşturucu incelemesi için bomba dedektörleri alınarak uygulamaya konulacak." 
     
     DİĞER YENİLİKLER 
     İç ve dış hatlarda first class ve business class yolcuları için hızlı geçiş noktaları ile güvenlik sisteminin konulacağını dile getiren Müftüoğlu, bu yolcuların diğerlerinden ayrı olarak aramadan geçeceğini bildirdi. 
     Vali Yardımcısı Vedat Müftüoğlu, Türkiye’ye gelen yabancı heyetlerin ve dünya çapında iş adamlarının yararlanacağı business class salonları yapılacağını kaydetti. 
     Müftüoğlu, bir diğer önemli uygulamanın ise iç ve dış hatlarda bagaj bütünlüğü sağlanarak iç ve dış hat bağlantıların tek merkezden yapılması olduğunu anlattı. 
     Atatürk Havalimanı’nın bu donanımlara sahip olmasından sonra ismine yakışır bir şekilde son teknolojilerin uygulandığı bir konuma kavuşacağını vurgulayan Müftüoğlu, iki terminalin tek işletmecinin elinde olmasının hizmette kaliteyi artıracağını söyledi. 
     
     "SLOTA MUTLAKA UYULMALI" 
     Yaz aylarında rötarların büyük sıkıntı yarattığına dikkati çeken Müftüoğlu, havayolu şirketlerinin slot uygulamalarına mutlaka uymalarını istedi. Müftüoğlu, ayrıca rötar ve teknik arızaların yaşanması durumunda yolcunun muhatap alacağı kişilerin alanda bulunacağını bildirdi. 
     Müftüoğlu, yolcu ve uçuş trafiğinin bu hızla artması durumunda Atatürk Havalimanı’nın yetersiz kalacağını ifade ederek, böylece üçüncü bir havalimanına ihtiyaç duyulacağını kaydetti. 
     Yapımı tamamlanan üçüncü pist ile ilgili DHMİ teknik elemanlarının test çalışmalarının sürdüğünü belirten Müftüoğlu, sözlerini şöyle sürdürdü 
     "Beklentimiz, bu ay sonunda üçüncü pistin hizmete alınması şeklinde. Bu konuda medyaya yansıyan bazı haberler var. Bununla ilgili teknik çalışmalar yapılmakta. Pistin tamamı olmasa bile, 3 bin metreye kadar olan kısmında uçuş güvenliği sağlanarak uçuşların yapılabileceği ifade edildi. Bu pist hizmete girdiğinde şu andaki ana pistimiz uzun ve kalıcı bir bakıma alınacak." 
     
     ABD UÇUŞLARINDA GÜVENLİK 
     Amerika’ya yapılan uçuşlarla ilgili güvenlik konularına ilişkin de bilgi veren Atatürk Havalimanı Mülki İdare Amiri Müftüoğlu, şöyle konuştu 
     "Bilindiği gibi sivil havacılık kurallarının en önemlilerinden biri Şikago Sözleşmesi’dir. 1947 yılında ülkemiz tarafından da imzalanan uluslararası bu anlaşmanın ’Ek 17’ olarak tabir edilen kısmında, ’ülkeler gerekli gördüklerinde kendi ülkelerinin güvenliği için ek güvenlik tedbirleri isteyebilirler. Üye olan ülkeler bunu yapmak zorundadır’ deniyor. 11 Eylül olaylarından sonra ABD’nin sivil havacılık otoritesi, bir yazıyla bütün dünya sivil havacılık kuruluşlarına ve havayolu şirketlerine bu talebini deklare etmiş durumda. İçişleri Bakanlığı Emniyet Genel Müdürlüğü tarafından, bunun uygulanması için talimat verilmiş durumda. 2004 yılı Haziran ayında yayınlanan bu deklarasyon, aynı yılın ağustos ayından bu yana Atatürk Havalimanı’nda da uygulanmaktadır. Amerika’ya uçuş yapan tüm havayolları eğer Atatürk Havalimanı’ndan uçuş yapacaksa, burada yüzde 100 bagaj kontrolü yapılacaktır. Bagajlar tekrar yolcularla 
     buluşturulmadan uçak altına kadar getirilip, şüphe edilen bagajlar yolcu huzurunda bir kez daha açılacak. Kamuoyuna ve medyaya yansıyan son olayda, ’AGİT Genel Kurulu’na giden milletvekillerimizin bagajları açılarak arandığı’ ifade ediliyor. Doğrudur. VIP yolcuları için bir istisna yok. Uluslararası kurallar herkesi kapsıyor. Bu uluslararası hukukun getirdiği bir uygulama. Uluslararası kurallar gereğince biz bu uygulamayı sürdürmek zorundayız." Müftüoğlu, bu konudaki şikayetleri azaltabilmek amacıyla milletvekili ve yurtdışına ülkeyi temsilen giden heyetlerin bagajlarının aranmasında, bu uçuşlarda güvenlik hizmeti veren Gözen Air görevlilerinin yanında gözlemci olarak bir polisin bulunacağını söyledi. Vedat Müftüoğlu, EDS sisteminin kurulmasıyla bu ek talebin kalkacağını düşündüğünü ifade etti. 
     
     EDS SİSTEMİ 
     Güvenlik için yeni kurulacak EDS Sistemi’nin işleyişiyle ilgili bir soru üzerine de Müftüoğlu, şöyle konuştu 
     "Yolcunun check-in’den sonra bagajı alındığında ’shot altı’ diye tabir edilen yerden bagajların toplanma mahalline giderken, en az 4 aşamalı güvenlik sisteminden geçiyor. Bagaj şüpheli ise bir üst seviyedeki incelemeye alınıyor. Burada yapılan incelemede şüphe eğer kalkmamışsa, bagaj daha üst sevideki incelemeye tabi tutuluyor. 
     Dördüncü seviyede şüpheli bagaj olarak alınıp bagaj sahibi ile buluşturuluyor. Eğer içinde patlayıcı, parlayıcı, hayati tehlike arz eden herhangi bir madde olduğu tespit edilirse, bilgisayar sistemi ile bomba imha odasına gönderiliyor. Ve fünye aracılığıyla patlatılıyor. 
     Yurtdışında bu sistemin örnekleri mevcut." 
     
</TEXT>
</DOC>
