<DOC>
<DOCNO> 393378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko16.html </URL>
<DATE> 2005/11/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Merkez Bankası Kısa vadeli faizlerin daha da düşme olasılığı yüksek 
</HEADLINE>
<TEXT>

     Merkez Bankası, yılın son iki ayında olağanüstü bir gelişme olmadığı taktirde, 2005 yılı sonunda enflasyonun hedef dahilinde gerçekleşeceğinin tahmin edildiğini bildirdi. 
     Merkez Bankası'ndan yapılan açıklamada ''Ekim ayı Enflasyonu ve Görünüm'' değerlendirildi. 
     Açıklamada, daha sonraki aylarda zaman zaman dalgalanmalar görülebilecekse de, geçici faktörlerden arındırılmış temel enflasyon eğiliminin düşüş yönünde olacağının öngörüldüğü ifade edildi. 
     Enflasyonun gelecek dönemde alacağı değerlerin orta vadeli hedeflerle tutarlılığı, para ve maliye politikalarının kontrollü olduğu bir temel senaryo altında dahi, belirlenen risk faktörlerindeki gelişmelerin olumlu yönde olmasına bağlı olduğu kaydedilen açıklamada şöyle denildi 
     ''Bugünkü bilgiler ışığında, önümüzdeki dönemde kısa vadeli faizlerin yönünün aşağı olma olasılığının yukarı olma olasılığına kıyasla daha fazla olduğu, ancak sabit kalma olasılığının da önceki dönemlere kıyasla giderek arttığı ifade edilebilir. 
     Enflasyonun ana eğiliminin orta vadeli hedeflerin gerektirdiği düzeyin üzerinde seyretmesi, talep koşullarının enflasyondaki düşüş sürecine verdiği desteğin geçtiğimiz üç yıla kıyasla azalmış olması, hizmet enflasyonundaki katılık, uluslararası likidite koşullarına dair belirsizlikler ve petrol fiyatlarının ikincil etkilerine ilişkin kaygılar, söz konusu yön hakkındaki ifadenin netliğini engellemektedir. 
     Bu kapsamda, önümüzdeki dönemde enflasyon görünümüne ilişkin açıklanacak her türlü yeni veri ve haberin, Merkez Bankası'nın geleceğe yönelik duruşunu tekrar gözden geçirmesine neden olacağı özenle vurgulanmalıdır.'' 
     
     ÜÇ TEMEL RİSK 

     Merkez Bankası, önümüzdeki dönemde enflasyon hedefine ulaşılması konusundaki üç temel riskin bulunduğunu, bunların petrol fiyatlarındaki yüksek artışlar, uluslararası likidite koşullarındaki olası dalgalanmalar ve hizmet fiyat enflasyonundaki katılık olduğunu bildirdi Açıklamada, enflasyon bekleyişlerinin bozulmadığı sürece, petrol kaynaklı fiyat artışlarının para politikasını önemli ölçüde etkilemeyeceği belirtilerek, fiyat istikrarına henüz ulaşılmadığı bir ortamda para politikasında temkinli duruşun sürdürülmesi gereğinin devam ettiği ifade edildi. 
     Bu bağlamda, petrol fiyatlarındaki artışların devam ederek ikincil etkilerin ortaya çıkması ve enflasyon bekleyişlerinin bozulması gibi olasılıkların göz ardı edilmemesi gerektiği bildirilen açıklamada "Sonuç olarak, petrol fiyatları bugün itibarıyla para politikası açısından ek temkin gerektiren bir faktör olarak ortaya çıkmaktadır" denildi. 
     Hizmet fiyat enflasyonundaki katılığın devam ettiği ifade edilen açıklamada, bunun 2006 yılı enflasyon hedefine ulaşılabilmesi açısından bir risk unsuru olduğu bildirildi Önümüzdeki dönemde petrole duyarlı olmayan hizmet fiyatlarındaki artışların kademeli olarak yavaşlayacağının tahmin edildiği belirtilen açıklamada, şöyle denildi 
     "Ne var ki, dış ticarete konu olan mallardaki yüksek verimlilik artışları ve ekonominin içinden geçtiği yapısal dönüşüm süreci göz önüne alındığında, hizmet fiyat enflasyonunun mal grubu fiyat artışının bir hayli üzerinde kalmaya devam etmesi sürpriz olmayacaktır. 
     Mevcut durumda hizmet grubunun TÜFE içerisindeki ağırlığı düşüktür. Ancak, zaman içerisinde hizmet grubunun göreli fiyatının yükselmesi ve tüketici tercihlerindeki değişim sonucunda hizmet grubunun ağırlığının artması beklenmektedir. 
     Bu doğrultuda, hizmet grubu fiyat artışının 2006 yılı enflasyonuna toplam katkısının hedefin yarısından fazlası düzeyinde olacağı tahmin edilmektedir." Böylesi bir durumda enflasyon hedefine ulaşılabilmesi için, önümüzdeki yıl mal grubu fiyat artışının yüzde 3-3,5 aralığında kalmasının gerektiği vurgulanan açıklamada, bunun da ancak petrol fiyatlarındaki artışların yavaşlayarak ikincil etkilerinin sınırlı kalmasıyla, global likiditedeki mevcut eğilimlerin sürmesiyle ve iç talebin kontrol altında tutulmasıyla mümkün olabileceği ifade edildi. 
     
     PETROL FİYATLARI 

     Açıklamada, geçen bir yılda petrol fiyat artışlarının enflasyon üzerindeki birincil etkilerinin 1,5 puan civarında olduğu tahmin edildiği ifade edilerek, fiyat gelişmelerine ve bekleyişlere dair verilerin, petrol fiyat artışlarının enflasyon üzerindeki etkilerinin daha çok birincil düzeyde kaldığını teyit ettiği belirtildi. 
     Bir başka ifadeyle, petrol fiyat artışları petrol ürünlerinin doğrudan girdi olarak kullanıldığı sektörlerle sınırlı kaldığı, enflasyon bekleyişlerindeki olumlu seyrin devam ettiği kaydedilen açıklamada, ancak kira ve lokanta-oteller gibi hizmet kalemlerinde, ekonomideki göreli canlanma ve yapısal faktörlere bağlı olarak hızlı fiyat artışlarının sürdüğü bildirildi. 
     Açıklamada, petrol fiyatlarının etkisiyle ulaştırma ve konut grubunun bazı alt kalemlerinde görülen yüksek fiyat artışlarının da 2006 yılı hedefine ulaşılabilmesi açısından bir risk unsuru olmaya 
     devam ettiği vurgulandı. Açıklamada, şöyle denildi 
     "Sonuç olarak, gerek enflasyonun alt kalemlerine ilişkin gözlemler, gerekse Özel Kapsamlı TÜFE Göstergeleri, geçici faktörlerden arındırılmış enflasyonun 2005 yılı hedefinin altında, 2006 yılı hedefinin ise üzerinde olduğuna işaret etmekte, ana eğilimin 
     ise aşağı yönlü olabileceği sinyallerini vermektedir. 
     Bu durumda, 2006 yılı enflasyon hedefine erişilebilirliğin değerlendirilmesi açısından arz ve talep gelişmelerinin analizi büyük önem taşımaktadır" 
     
     ENFLASYONU ETKİLEYEN FAKTÖRLER 

     Yatırımların devamının, hem hızlı büyüme ortamında üretim kapasitelerinin zorlanmaması hem de verimlilik artışlarının sürmesi bakımından önem taşıdığı ifade edilen açıklamada, verimlilik artışlarının ise birim işgücü maliyetlerini sınırlandırarak ekonomik faaliyetteki canlanmanın yaratabileceği enflasyonist baskıları kontrol altında tuttuğu belirtildi. 
     Enflasyon görünümü açısından yakından izlenen bir diğer unsurun, kredi gelişmeleri olduğu kaydedilen açıklamada, son dönemde, gerek tüketici gerekse şirketler tarafında kredi büyümesinde göreli bir istikrara kavuşma eğiliminin görüldüğü bildirildi. 
     Konut kredilerindeki yüksek artışların ise devam ettiği ifade edilen açıklamada şöyle denildi 
     "Kuşkusuz, 2005 yılında uzun vadeli faizlerin belirgin olarak düşmüş olması, önümüzdeki dönemde kredilerdeki büyümeyi ve iç talebi destekleyebilecektir. 
     Ekonominin normalleşme sürecinde kamunun finansal sistemdeki baskınlığının azalması ve finansal derinleşmenin artması sonucunda kredi hacmindeki genişlemenin sürmesi sürpriz olmayacaktır. Ayrıca, dünya örnekleri incelendiğinde de toplam kredi hacminde alınacak daha çok mesafe olduğu görülmektedir." Açıklamada, bu geçiş döneminde, Merkez Bankası’nın hızlı kredi genişlemesini gerek fiyat istikrarı gerekse finansal istikrar konusunda oluşturabileceği riskler açısından dikkatle takip edilmesi gereken bir gelişme olarak değerlendirdiği belirtildi. 
     Açıklamada, şöyle denildi 
     "Özetle, mevcut arz-talep koşulları enflasyon üzerinde baskı yaratacak nitelikte olmasa da, söz konusu faktörler petrol fiyat artışlarının ikincil etkileri konusundaki kaygıları tamamıyla ortadan kaldıracak düzeyde de değildir. 
     Ancak yine de, verimlilik artışları, kapasite kullanım oranlarının düzeyi ve işgücü piyasasının mevcut durumu göz önüne alındığında, önümüzdeki dönemde önemli bir şok gerçekleşmediği taktirde enflasyonun ana eğiliminin yönünün aşağı olma olasılığı daha ağır basmaktadır." 
     
</TEXT>
</DOC>
