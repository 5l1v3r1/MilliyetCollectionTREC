<DOC>
<DOCNO> 362443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy16.html </URL>
<DATE> 2005/07/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Dışişleri Ek Protokol'ün yakın bir zamanda imzalanması söz konusu 
</HEADLINE>
<TEXT>

     Dışişleri Bakanlığı Sözcüsü Namık Tan, Gümrük Birliği Ek Protokolü’nün imzasıyla ilgili Türkiye ile AB arasında bir sorun olmadığını söyleyerek, protokolün yakın zamanda imzalanmasının söz konusu olduğunu kaydetti. 
     Sözcü Tan, Dışişleri Bakanlığı’nın haftalık basın toplantısında, Ek Protokol’ün ne zaman imzalanacağı ile Türkiye’nin bu imzanın Kıbrıs Rum kesimini tanıma anlamına gelmeyeceği yönünde yapmayı öngördüğü açıklamaya ilişkin soruları yanıtladı. 
     Protokolle ilgili sürecin yakın zamanda sonuçlanmasının beklendiğini belirten Tan, konuyu gerek AB Dönem Başkanı İngiltere ve gerekse AB Komisyonu ile ele almakta olduklarını bildirdi. Tan, protokolün imzasıyla ilgili bir sorun bulunmadığını, Türkiye’nin bu konuda taahhüdü bulunduğunu söyleyerek, protokolün yakın bir zamanda imzalanacağını ifade etti. 
     Tan, protokolün imzasıyla birlikte yapılması planlanan açıklamaya ilişkin Türkiye ile AB arasında anlaşmazlık yaşandığına ilişkin haberlerin hatırlatılması üzerine de bu haberlerin doğru olmadığını söyledi. Tan, bunun bir süreç olduğunu ve bir sorun bulunmadığını ifade ederek, gerekli düzenlemeler yapıldıktan sonra kamuoyuna imza tarihine ilişkin bilgi verileceğini kaydetti. 
     
     ÇERÇEVE BELGESİ 
     AB Komisyonu tarafından onaylanarak, AB Konseyi’ne gönderilen Türkiye’ye ilişkin müzakere çerçeve belgesi hakkındaki soruya karşılık da Sözcü Tan, belgenin müzakerelere başlanmasından önce onaylanacağını öngördüklerini belirtti. 
     Tan, çerçeve belgesinin dünkü Genel İşler Konseyi’nde onaylanması ya da tartışılmasının zaten beklenmediğini söyleyerek, AB Komisyonu’nun Genişlemeden Sorumlu Üyesi Olli Rehn’in bir sunuş yaparak takdim ettiği belgenin şimdi üye ülkelerce inceleneceğini bildirdi. 
     Sözcü Tan, Türkiye’nin belgeye ilişkin dönem başkanlığı ve AB Komisyonu ile temaslarının süreceğini belirterek, bu temasların özellikle Eylül ayında yoğunlaşacağını kaydetti. 
     
</TEXT>
</DOC>
