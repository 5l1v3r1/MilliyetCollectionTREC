<DOC>
<DOCNO> 388546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/soneko24.html </URL>
<DATE> 2005/10/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bakan Tüzmen Vergiye karşıyım... 
</HEADLINE>
<TEXT>

     Devlet Bakanı Kürşad Tüzmen, yüksek vergi oranlarının yasadışı yolları teşvik ettiğini belirterek, ''Ben vergiye karşıyım'' dedi. 
     Antalya Ticaret ve Sanayi Odası'nın ATSO aylık Olağan Meclis Toplantısı'na katılan Tüzmen, ekonomide ayağa kalkış süreci yaşandığını söyledi. Türkiye'nin, yüzde 5'in de üzerinde bir büyüme hızıyla sürdürülebilirliği yakaladığını ifade eden Tüzmen, ''enflasyon canavarının sesinin kesildiğini'' belirtti. 
     Faiz oranlarının aşağı çekilmesiyle girdi maliyeti açısından bir inişin sağlandığını, ancak diğer girdi maliyetlerinin halen dünya standartlarının üzerinde olduğunu anlatan Tüzmen, şöyle konuştu 
     ''Bu da bizim cesaretimizi oldukça zorlamaktadır. Bu kadar aşırı değerli Türk Lirası'yla bu kadar aşırı cari açık olması normaldir. 2 sene evvel aşağı düşerken döviz kurunu 1600 seviyesinde tutmayı başarabilseydik ihracatımız 75 milyar dolar ithalatımız 80 milyar dolar olacaktı. 
     Türk Lirası'nın her yüzde 10 değerlenmesi ithalatı yüzde 5 artırıyor. Türk Lirası'nın yüzde 10 değer artışıyla 5 milyar, hatta 6 milyar dolara yakın yükleniyor. 2002'den bu yana yüzde 40'lara varan bir değerlenme var. Böylesine büyük ithalat baskısı olduğu zaman turizmde yatağı satmak zorlaşıyor, son derece ucuz hale geliyor. Girdi maliyetlerinin dezavantajını avantaja çevirmek için çevre ve komşu ülkeler stratejisini ortaya koyduk. 
     Toplam ticaretimizin yüzde 3'ü komşu ülkelerdeyken, 2002'de yaptığımız çalışmalarla bu, yüzde 28'e ulaştı.'' 
     
     SERBEST BÖLGELERDEKİ VERGİ KONUSU 
     Bundan 15 yıl önce, ilgili genel müdürken Antalya'da serbest bölgeye alıveriş ve ticaret merkezleri getirdiklerini ancak kent içi ticareti engelleyeceği gerekçesiyle büyük tepki aldıklarını anlatan Tüzmen, şöyle devam etti 
     ''Deneme-yanılma en çok tercih ettiğimiz metot. Doğru uyguluyoruz ama 15-20 yıl sonra. O da çok maliyetli oluyor. Serbest bölge konusunda Antalya'da çok zorluklar çektik. O da bizi genç yaşlarda pişirmedi ama yaktı. Yandı bazı yerlerim. Pişerek gelmek istiyordum ama yanarak geldim. 
     Biz serbest bölgelerle o dönem dış ticaret hacmini 3 milyar dolardan, 70 milyar dolarlara çıkarttık. Korkunç bir rakamdı. Büyük iş yapmaya çalışıyorduk. Sonra geldik kendi ellerimizle serbest bölgeleri vergilendirerek oraları kısıtlamaya soktuk. Türkiye serbest bölgelerini bir gecedeki kararlarla değiştirdiğimizde, çekmek istediğimiz yabancı sermayeye çok iyi örnek olmuyor. Bunların tekrar gözden geçirilmesi gerektiğini ısrarla söylüyoruz. Bu konuda elimizden gelen çalışmayı yapacağız. Ama tabi Türkiye'nin kısıtları belli, IMF ve diğer organizasyonlarla yaptığımız çalışmalar.'' 
     
     ANTALYA'NIN ÖNEMİ 
     Tüzmen, Türkiye'yi tercih eden her üç turistten birinin Antalya'ya geldiğine dikkati çekti. Antalya'nın bu nedenle Türkiye'nin cari işlemler açığını kapatmaya çalışan en önemli illerden biri olduğunu dile getiren Tüzmen, kentin, yılın sekiz aylık bölümünde 4 milyar dolar turizm geliri elde ettiğini söyledi. 
     Antalya'nın tarım ürünleri açısından da önemli bir ticaret üssü olduğunu anlatan Tüzmen, kentin ihracatının yüzde 40'ını tarım ürünlerinin oluşturduğuna dikkati çekti. 
     Tarım, ticaret, turizm ve teknolojinin yönlendirilmesiyle Antalya'nın çok ileriye taşınabileceğine işaret eden Tüzmen, uyumlu makro ve mikro düzeyde turizm dışındaki alanlarda da çalışma yapmak gerektiğini kaydetti. 
     
     VERGİ ARTIŞLARI 
     Konuşmasının ardından Tüzmen, ATSO üyelerinin sorularını yanıtladı. Üyelerin, içkideki ÖTV ve akaryakıt pompalarına yazar kasa takılmasının maliyetleri artırdığı yönündeki eleştirileri üzerine Tüzmen, vergi artışlarının, alternatif üretimleri ve denetim mekanizmasını dışarıda bıraktığını söyledi. Tüzmen, sözlerini şöyle tamamladı 
     ''Yüksek vergiler maalesef yasadışı yollara daha fazla teşvik etmektedir. Benim genel görüşüm budur. Bu çerçevede gerekli girişimleri yaptım. Söyleyeceklerimi söyledim. Bu serbest bölgelerde de aynı şekildedir. Benim yapım ben vergiye karşıyım. Vergi azaldıkça daha fazla yatırım yapılacağına, beyinlerden vergi alınmadıkça daha fazla elektronik ürün ihracatı yapabileceğimize, kapasitelerimizin artacağına, özellikle girdi olarak sürekli kullandığımız ürünlerdeki vergi payının azaltılmasının da yasadışı yolları kapatacağına inanıyorum. 
     Ben döviz kurunun da yüksek olması gerektiğini söylemiştim ama söylediklerim her zaman gerçekleşmiyor.'' 
     
     ATSO BAŞKANI ÖZGEN 
     ATSO Başkanı Kemal Özgen de, AB takviminin hızlanmasının ekonomide güveni artırdığını söyledi. Buna karşın döviz kurunun seyrinden ve cari açık seviyesinden sıkıntı duyduklarını vurgulayan Özgen, bu nedenle ihracatçının yanı sıra turizmcinin de kur baskısı altında olduğunu ifade etti. 
     Cari açık seviyesinin kaygı yarattığına dikkati çeken Özgen, 8 aylık yatırım teşviklerinin 2003 yılında 20 katrilyon lirayken bu yıl 14 katrilyon lirada kaldığını dile getirdi. 
     Döviz kurunun ekonomik programın sonucu olduğunu ifade eden Özgen, ''Fakat sıcak para olayı da bir gerçektir. Bankaların açık pozisyonları 3 milyar dolara ulaşmıştır. Dolayısıyla bu konuyu kontrol altına almak konusunda daha fazla tedbir bekliyoruz'' dedi. 
     Toplantının sonunda Tüzmen'e, ATSO Başkanı Kemal Özgen tarafından plaket sunuldu. Antalya Valisi Alaaddin Yüksel ile birlikte yürüyerek Paşa Camii'ne giden Tüzmen, burada cuma namazı kıldı. 
     
</TEXT>
</DOC>
