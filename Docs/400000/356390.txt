<DOC>
<DOCNO> 356390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur47.html </URL>
<DATE> 2005/06/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
"Palu ve Sincik arasında önemli bir sismik boşluk var" 
</HEADLINE>
<TEXT>

     Fırat Üniversitesi Mühendislik Fakültesi Jeoloji Bölümü Öğretim Üyesi Yrd. Doç. Dr. Murat İnceöz, Palu ile Sincik arasında önemli bir sismik boşluk olduğunu söyledi. 
     Yrd. Doç. Dr. İnceöz, Türkiye Hazır Beton Birliği ve Elazığ Altınova Çimento Fabrikası tarafından Akgün Hotel’de düzenlenen "Deprem ve Beton Sempozyumu"nda, Elazığ çevresinin tektonik özellikleri ve depremselliği konusunda bilgi verdi. 
     Türkiye’de bulunan fayların hareketleri nedeniyle ülkenin yılda 3 santimetre batıya kaydığını ifade eden Yrd. Doç. Dr. İnceöz, "Elazığ’ın da dahil olduğu Doğu Anadolu Fay Hattı Sistemi’nde, Bingöl, Adıyaman’ın Çelikhan İlçesi ve Kahramanmaraş, önemli kavşak noktalarıdır. Bu kavşakların sismik potansiyeli yüksek ve içinde çok sayıda aktif fay bulunduruyor" dedi. 
     Son 2 yılda meydana gelen Pülümür, Sivrice, Bingöl ve Karlıova depremlerini değerlendiren Yrd. Doç. Dr. İnceöz, "Bu blok içinde, önümüzdeki süreçte şiddetleri bunlara yakın depremlere hazır olmalıyız" diye konuştu. 
     Doğu Anadolu Fay Hattı üzerinde geçmişte meydana gelen depremleri değerlendiren Yrd. Doç. Dr. İnceöz, şunları kaydetti 
     "Palu-Sincik hattında son 220 yıldır önemli depremler görüyoruz. 
     Bölgede önemli bir sismik boşluk var. Bu bölgede etkinlik bekliyoruz. 
     Kahramanmaraş bölgesinde, 1512 yılında 7.8 büyüklüğünde kabul edilen depremden sonra, yaklaşık 5 yüzyıldır deprem yaşanmadı. Elazığ’da ise bu büyüklükteki depremlerin oluşması için daha zaman var. Ancak her an 5.5-6 şiddetinde depremler yaşanabilir." 
     Kentte imarın yoğunlukla dolgu zeminde yapıldığına dikkat çeken Yrd. Doç. Dr. İnceöz, sözlerini şöyle sürdürdü 
     "Geçmişte derenin üzerini kapattığımız yerlerde bugün 8 katlı binalar var. Fırat Üniversitesi Fırat Tıp Merkezi’nin de bulunduğu alan, çok gevşek bir zemin. Ayrıca Sürsürü, Dörtyol Kavşağı, Çevre Yolu altı, Çimento Fabrikası ve Askerlik Şubesi’nin bulunduğu alanlar zayıf ve riskli alanlar." 
     
</TEXT>
</DOC>
