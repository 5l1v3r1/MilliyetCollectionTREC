<DOC>
<DOCNO> 351877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo07.html </URL>
<DATE> 2005/06/14/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Alex Sao Paolo'yu reddetti... 
</HEADLINE>
<TEXT>

     Alex, ülkesinin ünlü kulübü Sao Paolo’nun cazip teklifini, burada mutluyum ve Fenerbahçe forması altında hedeflerim var diyerek reddetti. 
     
     Herkes ona talip 

     Fenerbahçe yabancı transferi için büyük bir uğraş verirken, kadrosundaki yıldızlara da ciddi teklifler geliyor. Bunlardan biri de Alex de Souza... Sambacı, her Brezilyalı oyuncu için önemli bir hedef sayılan Sao Paulo’nun teklifini reddetti. Sarı-Lacivertli takımla iki yıllık daha sözleşmesi bulunan yıldız futbolcu, Sao Paulo yönetiminin kendisine yaptığı transfer teklifine olumsuz karşılık verirken, buna gerekçe olarak Fenerbahçe ile olan resmi sözleşmesini gösterdi. 
     
     Devler Ligi sevdası 

     Daha önce İspanya’nın Real Madrid Kulübü’nden de transfer teklifi alan ancak Fenerbahçe ile olan sözleşmesi nedeniyle bu teklifi geri çevirmek zorunda kalan Sambacı, Şampiyonlar Ligi’nde oynamayı dört gözle bekliyor. Alex’in Sao Paulo’ya verdiği olumsuz yanıt da yönetimi fazlasıyla memnun etti. Gelecek sezona sorunsuz girmeyi hedefleyen yönetim, transferlerin dışında oluşması muhtemel bir Alex krizinden de kurtulmuş oldu. 

     
</TEXT>
</DOC>
