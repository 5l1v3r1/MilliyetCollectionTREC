<DOC>
<DOCNO> 352028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/guncel/gun02.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Orhan Kemal'i anmadı' 
</HEADLINE>
<TEXT>


Bakan'ın içki eleştirisine ve Orhan Kemal örneğine içerleyen oğlu Işık Öğütçü, Atilla Koç'un davet edilmesine rağmen "anma günü ve ödül törenine" gelmediğini söyledi 

GÜRKAN AKGÜNEŞ İstanbul 

Asıl adı Mehmet Raşit Öğütçü olan Orhan Kemal'in oğlu Işık Öğütçü, babasının cezaevinde olduğu günlerde öğünleri kıvırcık salatası yiyerek geçirdiklerini belirterek, "Sabit geliri olmadığı için zorluk çektik. Babamın ayakkabılarının delik olduğunu ve altına karton koyduğunu çok iyi biliyorum. Adamcağız böyle dolaşırdı. Çok meşakkatli bir hayat" dedi. Öğütçü, okuyan çok sayıda entelektüel olduğunu, okumamanın içkiyle ilgisi olmadığını söyledi. 
Kültür Bakanı Atilla Koç'un, alkollü içkilere konulan ÖTV ile ilgili soruya verdiği "Bu ülkenin entelektüellerinde içki içme alışkanlığı kadar okuma alışkanlığı olsaydı, Orhan Kemal fakir ölmezdi" yanıtını Cihangir'deki Orhan Kemal Müzesi'ni işleten Işık Öğütçü değerlendirdi. 
Babasının haftanın belli günlerinde arkadaşlarıyla rakı sofrasında saatlerce oturduğunu belirten Öğütçü, "Kulüp rakısını çok severdi. Cebinde parası varsa, yeni rakı yerine kulüp rakısı içerdi. Sirkeci'deki Adana Kebap Evi'ne arkadaşlarıyla gider, sohbet eder, neşelenirlerdi. Evde içtiği zaman da buzdolabımız olmadığı için bizi bakkaldan buz almaya gönderirdi" dedi. 

En büyük ilgi Talay'dan 
Orhan Kemal'e karşı en büyük ilgiyi İstemihan Talay'ın bakanlığı döneminde gördüklerini belirten Öğütçü, müzenin açılışını Talay'ın yaptığı ve yazarın kitaplarının bakanlığın katkılarıyla yabancı dillere çevrildiğini söyledi. 
Bu projenin Talay'ın ardından durduğunu ve ABD Başkanı George Bush'un eşi Laura Bush'a da yazarın kitaplarının gönderildiğini ifade eden Öğütçü, Koç'un davet etmelerine karşın "Orhan Kemal anma günü ve ödül törenine" gelmediğini kaydetti. Öğütçü, "Gelseydi iyi bir diyalog kurardık" dedi. 
Koç'un da söylediği gibi parasızlık içinde büyüdüklerini anlatan Öğütçü, o günleri şöyle anlattı 
"35 gün cezaevine girdiğinde annemin 'Yemeğimiz yok, ekmekle geçiştirin' dediğini hatırlarım. Babam öyküsünü satacak, kitabını bastıracak ki para gelsin. Gelenler de kiraya, mutfak giderlerine gidiyor. Kardeşler olarak büyük olanının eskilerini giyerdik. Tek işi yazarlık olduğu için sigortası hiç olmadı." 


</TEXT>
</DOC>
