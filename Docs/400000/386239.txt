<DOC>
<DOCNO> 386239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/siyaset/axsiy01.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den dönüş yok 
</HEADLINE>
<TEXT>


AB Genel Sekreterliği görevine Oğuz Demiralp'in getirileceğini açıklayan Babacan, "Çok zor ama tadını çıkaracağımız bir sürece giriyoruz. Türkiye değişimi hissedecek" dedi 

ANKARA Milliyet 


Devlet Bakanı ve Başmüzakereci Ali Babacan, AB ile tam üyelik görüşmelerini yürütecek müzakere heyetinin yapısını açıkladı. Murat Sungar'ın 30 Eylül'de emekli olmasıyla boşalan AB Genel Sekreterliği görevine, AB Komisyonu nezdindeki Daimi Temsilci Oğuz Demiralp'in getirileceğini belirten Babacan, "Dönüşü olmayan, çok zor ama tadını çıkaracağımız bir sürece giriyoruz. Türkiye her an değişimi hissedecek" dedi. 
Demiralp'in görevlendirilmesi için Başbakan Erdoğan'la görüştüğünü belirten Babacan, atamanın üçlü kararnameyle yapıldığını ve Cumhurbaşkanı Sezer'in onayına da sunulacağını kaydetti. Demiralp'ten boşalan göreve Dışişleri Bakanlığı Müsteşar Yardımcısı Volkan Bozkır'ın getirileceğini bildiren Babacan, şöyle devam etti 
ÜÇ AYAKLI SEHPA Sürecin 3 temel ayağı olacak Birincisi Kopenhag Kriterleri'nin istisnasız uygulanıyor olması ve siyasi reformların derinleşmesi, ikincisi Türkiye'nin kural ve kurumlarının AB kural ve kurumlarıyla uyumlu hale gelmesi, üçüncüsü de sivil toplum diyaloğu. Bu ayaklardan birindeki eksiklik tüm süreci olumsuz etkiler. REFORM ve İLETİŞİM GRUPLARI Dışişleri, Adalet, İçişleri ve benim yer aldığımız Reform İzleme Grubu siyasi kriterlere uyumu izleyecek. En önemli yapılanma Dışişleri Bakanı başkanlığında Devlet Bakanı Beşir Atalay ve benim katılımımla oluşturulan AB İletişim Grubu olacak. Burada Ahmet Sever ve bağlı ekip icradan sorumlu olacak. BEŞLİ YAPI Devasa bir bürokratik örgüt asla kurulmayacak. 35 faslın tümünü takip edecek kurumlar, AB Genel Sekreterliği ABGS , Dışişleri'nin, Başbakanlık Müsteşarlığı'nın ilgili birimleri ve Brüksel'deki AB Daimi Temsilciliği olacak. Çalışmaların yürütülmesi için ABGS, Dışişleri, DPT ve Başbakanlık Müsteşar Yardımcıları ve AB Daimi Temsilcisi'nin yer alacağı "İzleme ve Yönlendirme Komitesi" kurulacak. Bunların tamamının yürütmesinden sorumlu benim.DİNAMO OLACAĞIZ Biz artık statüsü değişmiş bir ülkeyiz. Sürecin sonunda Türkiye Avrupa'nın dinamosu olacak. Daha şimdiden Maastricht kriterlerinin birincisi olan bütçe açığının yüzde 3'ün altına çekilmesi hedefine ulaştık. Pek çok Avrupa ülkesinde bu tutturulamadı. Müzakerelerde al - ver süreci yaşanmayacak. Bazı konularda üyelik gerçekleşmeden tam uyum sağlanamayabilir. 10 yıla kadar yüz binlerce Avrupalı genç Türkiye'ye gelecek, Türk gençleri de Avrupa'ya gidecek. 

AB sürecinde bir general 

Babacan, AB'ye katılım sürecinde görev alacak kamu yöneticilerinin isimlerinin yer aldığı listeyi basın mensuplarına dağıttı. 53 bakanlık ve kamu kurumunun yer aldığı listede AB'nin günlük siyasete karıştıklarını öne sürerek eleştirdiği Genelkurmay ve Milli Güvenlik Kurulu Genel Sekreterliği yer almadı. Listedeki tek asker Milli Savunma Bakanlığı Müsteşar Yardımcısı Tümgeneral Muharrem Karaduman oldu. Karaduman, 52 bürokratla birlikte Babacan tarafından AB katılım sürecinde bakanlığının "daimi irtibat noktası" olarak ilan edildi. 

Ekonomiden vazgeçemiyor 

Kabinede revizyona ilişkin soruya bu kararın Başbakan'a ait olduğu yanıtını veren Babacan'ın müzakere konularının ekonomik ağırlıklı olduğunu vurgulaması dikkat çekti. Müzakerelerle ekonomi alanında yapılanların birbirinden ayrı çalışmalar olmadığını belirten Babacan'ın sözleri, "gönlü iki görevi de yürütmekten yana" diye yorumlandı. Babacan Cumhurbaşkanı, Genelkurmay Başkanı, Yargıtay ve Danıştay başkanlarından tam destek aldığını da kaydetti. 


</TEXT>
</DOC>
