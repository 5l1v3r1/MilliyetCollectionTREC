<DOC>
<DOCNO> 362386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko09.html </URL>
<DATE> 2005/07/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
TMSF, Garipoğlu'nun limanına 4.5 milyon avroluk yatırım yapıyor 
</HEADLINE>
<TEXT>

     Tasarruf Mevduat Sigorta Fonu TMSF , Antalya Limanı'na 4.5 milyon Avro tutarında yatırım yapmaya başladı. 
     Yönetimi TMSF'nin elinde bulunan Hayyam Garipoğlu'na ait Ortadoğu Antalya Liman İşletmeleri A.Ş Genel Müdürü Rasim Şinel, denizcilik sektörü tarafından Antalya Limanı hakkında, çevreyi kirlettiği, yolcu ve yük terminallerinin ihtiyaca cevap vermediği şeklinde yakınmaların olduğunu belirtti. 
     Yönetimi TMSF'de bulunan Ortadoğu Antalya Liman İşletmeciliği A.Ş'nin Antalya'ya daha iyi hizmet vermek için çalıştığını kaydeden Şinel, TMSF'nin liman için 4.5 milyon Avro'luk yatırım kararı aldığını söyledi. Kararın uygulanmasına başlandığını anlatan Şinel, Almanya'dan 2 milyon 175 bin Avro'ya 100 ton kapasiteli vinç satın aldıklarını ve bunu da hafta içinde monte ettiklerini bildirdi. Ay sonunda da 640 bin Avro'ya malolan konteyner terminal ekipmanlarının geleceğini ifade eden Şinel, liman dibinin taranacağını, böylece büyük tonajlı gemilerin de limana girebileceğini, yükleme ve boşaltma alanlarının betonlanacağını belirtti. Şinel, şöyle konuştu 
     ''Monte edilen vinç ayrıca, kapalı kepçesiyle kilinker ve gübre yükleme ve boşaltımında da kullanılacak. Vinç, yükleme ve boşaltmada kolaylık sağlayacak. Çevre kirliğine yol açmayacak. Yeni yatırımlarla birlikte elleçleme kapasitesi de artacak. TMSF'nin yatırımlarıyla, yıllık 25 bin konteyner yük kapasitesine sahip Antalya Limanı'nda bu kapasite yüzde 50 artacak. TMSF Antalya Limanı'nda yatırımlara devam edecek. Böylece Antalya Limanı, çağdaş bir hizmet anlayışına kavuşacak. Sorunların bir kısmı da böylece giderilmiş olacak.'' 
     
     AMERİKAN ''AŞK GEMİLERİ'' GELECEK YIL ANTALYA LİMANI'NDA 

     Antalya Limanı'na yılbaşından bu yana 20 kruvaziyer geldiğini ve 14 bin 500 zengin Avrupalı turistin kenti ziyaret ettiğini anlatan Şinel, Antalya Limanı'na demirleyecek kruvaziyer gemi sayısının Eylül ayından itibaren artacağını söyledi. Şinel, bu yıl 50 binden fazla Avrupalı zengin turistin Antalya Limanı'nı ziyaret etmiş olacağını kaydetti. 
     ABD'li zengin turistlerin Antalya Limanı'na gelmesi için görüşmelerin devam ettiğini de kaydeden Şinel, ''2006 ve sonraki yıllar için Antalya Limanı, zengin Amerikalı turistlerin de uğrak limanı olacak. Bu konudaki görüşmelerimiz sürüyor. Önümüzdeki yıl, Antalya limanı'na en az 20 bin civarında zengin Amerikalı turist bekliyoruz'' dedi. 
     
</TEXT>
</DOC>
