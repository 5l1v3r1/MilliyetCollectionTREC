<DOC>
<DOCNO> 391965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko10.html </URL>
<DATE> 2005/11/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ak Emeklilik Mortgage'in olmazsa olmaz parçası hayat sigortası 
</HEADLINE>
<TEXT>

     Hülya Çorakçı AA 

Ak Emeklilik Genel Müdürü Meral Ak Egemen, mortgage'ın olmazsa olmaz parçasının hayat sigortası olduğunu belirterek, ''Bizim açımızdan önümüzdeki yıl bireysel emeklilik ve hayat sigortacılığı yılı olacak'' dedi. 
     Egemen, sosyal güvenlik sistemindeki sorunlar ve ihtiyaçlar da göz önüne alındığında Türkiye'de bireysel emekliliğin büyük önem kazandığını söyledi. 
     Bu yıl için 900 milyon YTL ile 1 milyar YTL arasında bir fon büyüklüğü, 800 bin de katılımcı tahmininde bulunduklarını hatırlatan Egemen, ''24 Ekim tarihli verilerde 641 bin sözleşme sayısı var. Toplam fon büyüklüğü de 960 milyon YTL'ye ulaştı'' dedi. 
     Egemen, sisteme bireysel katılım açısından çok fazla sorun olmadığını, ancak kurumların katılımında beklenen ilgiyi göremediklerini kaydetti. 
     Bunun için beklenen birkaç tane kanun ve yönetmelik değişikliği bulunduğunu, bunların önümüzdeki yıl başında gerçekleşeceğine dair ışık verildiğini, bu nedenle gelecek yıl için daha umutlu olduklarını anlatan Egemen, şunları söyledi 
     ''Gelecek yıla özellikle daha ümitli bakabiliyoruz. Bunun da önemli bir nedeni bu yıl sonunda devreye girecek olan yatırım ürünlerine uygulanacak olan yeni vergi sistemi. Zira bireysel emeklilik bu vergi sisteminde şu anda istisna gibi görünüyor. Vergi istisnası şu anda herhangi bir yatırım aracında olmayan bir avantaj.'' Türkiye'de insanların gelecek kaygısı, çocuklarıyla ilgili beklentileri nedeniyle sistem hakkında bilgi aldıklarında, geliri ölçüsünde bu sisteme girmek istediğini anlatan Egemen, ''Dolayısıyla bunun hem yatırım enstrümanı olarak, hem de gelecek planlamasında önemli bir enstrüman olduğunu görüyoruz'' dedi. 
     
     HAYAT SİGORTALARI 
     Önümüzdeki dönemlerde geçmişten farklı olarak hayat sigortalarının da Türkiye'de önemli bir ürün olarak konuşulacağını dile getiren Egemen, şunları söyledi 
     ''Hele ki mortgage'ın çok konuşulacağı bir yıldan bahsediyorsak, mortgage'ın olmazsa olmaz parçası hayat sigortası. Hayat sigortaları dünyanın birçok ülkesinde bireysel emeklilikle birlikte anılan bir ürün. Türkiye'de ne yazık ki kadercilik geleneğinden dolayı geçmişte gerçek olması gerektiği yere henüz ulaşamamış. Geçtiğimiz iki yıl bireysel emeklilik yılı ise bizim açımızdan önümüzdeki yıl bireysel emeklilik ve hayat sigortacılığı yılı olacak denebilir.'' Önümüzdeki döneme çok pozitif baktıklarını belirten Egemen, ''Bundan sonra Türkiye artık geri dönülmez bir iyileşmeye girdi. Bundan da en karlı çıkacak olan sektörlerin başında bireysel emeklilik geliyor'' dedi. 
     Ekonominin çok daha olumsuz olduğu günlerde yabancı yorumcuların bireysel emeklilik sisteminin 10. yılında 15-20 milyar dolar arasında bir fon büyüklüğü öngörüsünde bulunduğunu ifade eden Egemen, ''Ben bunun yakalanmasının hiç zor olmadığını düşünüyorum. Hatta bu rakamları geçebilir'' diye konuştu. 
     BES'in geri dönüşünün sermaye piyasalarına, devlet tahvili, hazine bonosu vadelerinin uzaması ve faizlerinin düşmesine neden olacağını anlatan Egemen, kendilerinin önemli bir alıcı olduklarını kaydetti. 
     Egemen, ''Kurumlar 10-15 yıl vadeli kağıt çıkardıklarında, bunları alma konusunda en öndeki adaylardan biri olacağız'' dedi. 
     
     AK EMEKLİLİK 3. YILA LİDER GİRDİ 
     Ak Emeklilik'in, sistemin 3. yılına fon büyüklüğü ve kurum katkılı katılımlarda pazar lideri olarak girdiğini belirten Egemen, şirketin bireysel sözleşmelerde 65 bin 692 adede, grup sözleşmelerinde 24 bin 341 adede ulaştığını, fon büyüklüğünün ise 162 milyon 664 bin 395 YTL olduğunu bildirdi. 
     Egemen, yıl sonunda 10 bin katılımcı ve 200 milyon YTL fon büyüklüğü hedeflediklerini söyledi. 
     Ürün tarafında bazı değişiklikler planladıklarını anlatan Egemen, başarılarında Akbank'ın da önemli rol oynadığını, Ak Emeklilik'in beş yılda alacağı yolu iki yılda almasını sağladığını kaydetti. 
     
</TEXT>
</DOC>
