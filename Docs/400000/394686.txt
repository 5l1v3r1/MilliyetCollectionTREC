<DOC>
<DOCNO> 394686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/yazar/altan.html </URL>
<DATE> 2005/11/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Paris'te bir kadın 
</HEADLINE>
<TEXT>


Saçları salkım saçaktı. Dudakları kuru ve hafif çatlak, yüksek ateşli hastalarınki gibi... Bakışları saplanıp kalmış sulu bir mavilikte, anlamsız... 
Uzun, pasaklı bir entari vardı üstünde. Entarinin üstünde kolsuz, uzunca, önü açık yün bir hırka. Altınlı gümüşlü ince zincirler sallanıyordu boynunda. Zincirlerin ucunda da bir büyükçe madalyon küçük parmak uzunluğunda bir saçaklı süs, birkaç halka... 
Ve parmaklarda bol yüzük. 
- Kocam dün telefon etti, diyordu. 
Konuşurken dudak uçlarında tükürük köpükleri beliriyordu. 
- Kocamdan ayrıldım... 

Düzenli bir apartman katında tek başına oturuyordu. Kitapları vardı beyaz raflarda. Stereosu vardı. Plakları vardı. İçki dolabı vardı. Yumuşak koltukları, nar çiçeği renginde halısı ve duvarlarda modern, iyi seçilmiş resimleri vardı. 
- Kocam çok zengin bir mühendisti, diyordu. 

Yaşı otuz iki kadardı. Musevi kökenliydi. Amerikalıydı, Fransa'da oturuyordu. 
- Kocamın ailesinden, geleneksel düzenlerden, derinliği olmayan sözlerden, biteviyelik ve ruhsuzluktan sıkılıverdim birden, diyordu. 

Sosyoloji fakültesini bitirdiğini söylemişti. 
- Bu katı kocam aldı, diyordu. 
İyi ve rahat bir Fransızca konuşuyordu. Ama şivesinden Fransız olmadığı anlaşılıyordu. 
- Kocama daha değişik, daha renkli yaşamlar yaşayalım dedim, diyordu. 

Annesi babası yoktu. Yakınları yetiştirmişti kendisini. 
- Kocam, neyin eksik daha değişik, daha renkli yaşamlardan kastın ne, diye sordu, diyordu. 

Sekiz ay psikiyatri kliniğinde kalmıştı. 
- Kocama bana yardım et, dedim, diyordu. 
Pikapta bir Brezilya melodisi çalıyordu. 
- Kocam bana yardım etmedi. Vaktim yok seninle uğraşmaya, dedi. Beni bir kliniğe yatırdı, diyordu. 
Dudak uçlarındaki tükürük köpükleri ve kuru dudaklarıyla sulu, mavi, saplanmış bakışları, insana ruhsal sağlığının çok dengeli olmadığını anlatıyordu. 
- Kocamı bırakıp Mısır'a gittim. O zaman henüz evliydik, diyordu. 
Mısır'ı, Mısır sanatını, Doğu yaşamını ve çölleri çok sevdiğini söylüyordu. 
- Kocam ses çıkarmadı, diyordu. 

Mısır'da bir sivil polise şık olmuştu. 
- Dönünce kocama söyledim, diyordu. 
Kocası pek aldırmamıştı. Sadece şöyle bir yüzüne kırık bakmıştı. 
- Kocamın çok işi vardı, beni anlamaya çalışacak vakti yoktu, diyordu. 

Gittikleri yerlerde skandallar çıkarmaya başlamıştı. Lokantalarda bardak ve şişe kırarak bağırıp çağırmış, yahut alabildiğine içerek sızmıştı. 
- Kocam bir süre dayandı bunlara, diyordu. 
Sonunda intihar etmeye kalkmıştı. 
- Kocam kliniğe yatırdı, diyordu. 
Klinikte çok zor koşullar altında yaşamıştı. 
- Kocama ne olur bana azıcık yardım et, tut elimden benim, dedim, diyordu. 
Kocası artık yardım edecek ne gücünün, ne de vaktinin olduğunu söylemişti. 

- Kocam her zaman telefonla arar, diyordu. 
Mısırlı polisi h l hatırladığını söylüyordu. 
- Kocam burayı bana verdi, çıktı gitti, ayrıldık, diyordu. 

Sonra Uzakdoğu'ya gitmişti. 
- Gelince kocama söyledim, diyordu. 
Sık sık evinin anahtarlarını kaybediyordu. Musluklar bozulunca kime başvuracağını bilmiyordu. Gaz ocağını bazen açık unutuyordu. 
- Kapıda kalınca kocama telefon ediyorum gelip yardım ediyor, diyordu. 

Sonra yine intihar etmeye kalkmıştı. Yine kliniğe kaldırmışlardı. 
- Kocam elimden tutsa iyileşirdim, diyordu. 
Yalnızlıktan yakınıyordu. Kimse kendisiyle uzun süre arkadaşlık etmek istemiyordu. 
- Kocam hem güzelsin, hem akıllısın neden kendini yoruyorsun, sıkılıyorsun o kadar, derdi,diyordu. 
Akıllı ve güzel olmadığı için, kimsenin kendisiyle arkadaşlık etmediğine inanıyordu. 

Son kez Güney Amerika'ya gitmişti. Güney Amerika'da da bir gence şık olmuştu. 
- Kocama söyledim o gence şık olduğumu, diyordu. 
Kocası aldırmamıştı. Mısırlı polis de, artık eskisi kadar aramıyordu. 
- Evin bakım masrafını da kocam veriyor, diyordu. 
Kitap yazmak, ünlü olmak, film işlerinde çalışmak istiyordu. Başaramıyordu. 
- Kocam böyle işlerle uğraşacağına, evinle uğraşsana canım, derdi, diyordu. 

Plak bitince kaldırıyor, yeni bir Brezilya şarkısı koyuyordu. 
- Kocam beni sevdi mi, sevmedi mi, hiç anlayamadım. Belki de sevdi. Ama o kadar düzenli, o kadar her şeyi usulünceydi ki hele ailesi, hele o hep aynı sözcüklerle konuşmaları, beni çok yordu, diyordu... 
Bütün benliği yalnızlık asidinde eriyordu. 
- Kocam hep hatayı bende buluyordu, diyordu. 

Her gün gittiği bir ruh doktoru vardı. 
- Kocamla tekrar birleşmek istesem bile, o artık kabul etmez ki, diyordu. 
Birkaç kez de sokakta düşüp bayılmıştı. 
- Kocam belki başkasıyla evlenecek, diyordu. 
Yılda iki üç kez intihara başvuruyor, yılda iki üç kez hastanelerde yatıyordu. 
- Kocam hastaneye gelmiyor hiç, diyordu. 

Telefon etmem gerekiyordu. Kendisinden telefonun yerini sordum. Telefonu yatak odasında, yatağının baş ucundaydı. Kapıyı açtı, telefon etmek için içeri girdim. 
Gözüm yatağın karşısında, kapatılmış şöminenin üstündeki aynaya takıldı. 
Aynaya bir şey fırlatılmış ve merkezden kıyılara doğru bir çatlak uzanmıştı. 
Ortasında dudak rujuyla kocaman yazılmış bir kelime okunuyordu "Ölüm"... 

Telefon ettim, salona geçtim. 
Brezilya müziği h l çalıyordu. Ve o saplanmış gözleriyle kucağındaki kedisini okşuyordu. Yaşamındaki tek dostu, tek arkadaşı, tek can yoldaşı olan kedisini... 

Not 30 yıl önce yazılmış bir yazı... "Kadın, Işık ve Ateş"ten... 



</TEXT>
</DOC>
