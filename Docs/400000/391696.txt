<DOC>
<DOCNO> 391696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun38.html </URL>
<DATE> 2005/11/02/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
İngiliz hükümeti, terörle mücadele yasa tasarısını geri çekti 
</HEADLINE>
<TEXT>

     İngiliz hükümeti, hem iktidar partisinin hem de muhalefetin büyük tepkisini çeken terörle mücadele yasa tasarısını geri çekti. 
     İngiltere İçişleri Bakanı Charles Clarke, parlamentoda yapılan tartışmalardan sonra terörle mücadele yasa tasarısının reddedilme olasılığı belirmesi üzerine, partiler arasında uzlaşı sağlanması için yeni tur görüşmeler yapacağını söyleyerek tasarıyı geri çekti. 
     Başbakan Tony Blair'in İşçi Partisi'nin bazı üyeleri dahil İngiliz milletvekilleri, zanlılara hiçbir suçlama getirmeden polise 90 güne kadar gözaltı süresi vermeyi öngören tasarıya red oyu vereceklerini söylüyor. 
     Yeni yasa tasarısı, muhalefetin olduğu gibi adalet sisteminde görev yapan yargıç ve avukatların da tepkisini çekiyor. 
     Blair ise tasarıyla ilgili olarak, sadece polisin terörle mücadele konusunda yeni bazı yetkilere ihtiyaç duyduğunu, hükümet olarak toplumu terörün yıkıcı etkisinden korumak için bu yetkileri vermek durumunda olduklarını belirtiyor. 
     Terörün doğası gereği zanlının gözaltında uzun süre tutulması gerekebildiğini savunan Blair, polisin böylece bu kişileri yargıya sevk edebilmek için gerekli delilleri toplayacak zamanı kazandığını söylüyor. 
     İngiltere'de halen yürürlükte bulunan terörle mücadele yasası, polise, zanlıları mahkemeye sevk etmeden en fazla 14 gün gözaltında tutma hakkı tanıyor. 
     
</TEXT>
</DOC>
