<DOC>
<DOCNO> 352522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun43.html </URL>
<DATE> 2005/06/16/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Almanya Türkiye'de insan hakları son 2 yılda düzeldi 
</HEADLINE>
<TEXT>

     Alman hükümetinin İnsan Hakları Dairesi tarafından yayımlanan 7. İnsan Hakları Raporu'nda, Türkiye'deki insan hakları durumunun AB'ye yakınlaşma çabaları çerçevesinde son iki yılda yapılan reform politikasıyla düzelme gösterdiği bildirildi. 
     1 Nisan 2002-28 Şubat 2005 tarihleri arasındaki dönemi kapsayan raporda, AB Komisyonu'nun 6 Ekim 2004 tarihinde Türkiye ile ilgili olarak sunduğu İzleme Raporu'nda da Türkiye'nin insan haklarının savunulmasını ve azınlıkların korunmasını yeterli düzeyde dikkate aldığına işaret edildiği hatırlatıldı. 
     Federal hükümetin de Türkiye'de Şubat 2002'den Temmuz 2004'e kadar parlamentoda kabul edilen 8 yasa paketiyle insan hakları alanında önemli değişiklikler yapıldığına ilişkin komisyon görüşüne katıldığı, bazı eksikliklere rağmen insanların temel özgürlüklerinin güvence altına alındığı belirtildi. 
     Türk hükümetinin, reformların uygulamaya konulması için yoğun çaba harcadığı, bu reformların daha da geliştirilmesi ve köklü hale getirilmesi gerektiği kaydedildi. 
     Türk hükümetinin işkence olaylarının üzerine de ''sıfır toleransla'' gitme kararı almasından sonra ülkedeki işkence iddialarının da büyük ölçüde azaldığına dikkat çekilen raporda, işkence yapan polislerin yargılanmalarının, ayrıca kadın, sendika ve azınlık haklarının uygulanmasının önemine değinildi. 
     Türkiye'de Müslüman olmayan dini azınlıkların haklarının düzeltilmesi konusunda daha fazla çaba harcanması istenen raporda, AB Komisyonu'nun Türkiye'deki reformların uygulanması ve köklü hale getirilmesi yönündeki çabaları izlemeye devam ettiği, federal hükümetin de AB'nin bu tutumuyla Türkiye'deki insan hakları durumunun daha da düzeltilmesi yönünde önemli katkı sağlayacağına inandığı ifade edildi. 
     Raporda, Alman hükümetinin, iyi ikili ilişkiler kapsamında insan hakları alanındaki eksikliklere işaret edeceği, Türk hükümetini özellikle ''sıfır tolerans'' politikasında, ayrıca azınlık hakları ve din özgürlüğü konularında desteklemeye devam edeceği kaydedildi. 
     Alman hükümetinin bunun yanı sıra Türk ve uluslararası insan hakları dernekleriyle Türk hükümeti arasındaki işbirliğinin de geliştirilmesi yönünde çaba harcayacağı belirtildi. 
     
</TEXT>
</DOC>
