<DOC>
<DOCNO> 399119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/gun01.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğa tutuklama kararı 
</HEADLINE>
<TEXT>


Hırsızlıktan gözaltına alınan 13 yaşındaki T.S., yerleştirildiği çocuk yuvasından kaçınca, savcılık tarafından çıkarılan tutuklama emriyle aranmaya başlandı 

Elvan Ezber 

Şişli 1. Sulh Ceza Mahkemesi, geçtiğimiz cuma günü hırsızlıktan gözaltına alınan 13 yaşındaki T.S.'nin korunması amacıyla yerleştirildiği Sosyal Hizmetler Çocuk Esirgeme Kurumu'ndan SHÇEK kaçması durumunda tutuklanabilmesi yönünde karar aldı. T.S.'nin teslim edildiği yuvadan bir gün sonra kaçması üzerine polis, karar uyarınca T.S.'yi tutuklayıp cezaevine göndermek için aramaya başladı. 
Havalimanından takip ettikleri Abdi Atikoğlu'nun içinde 20 bin dolar olan çantasını çaldığı iddiasıyla gözaltına alınan T.S.'nin benzer suçlardan 16 kez poliste kaydı bulunuyordu. T.S.'nin 25 Kasım'da çıkarıldığı Şişli 1. Sulh Ceza Mahkemesi, ilginç bir karar aldı. 

'Kaçma ve hırsızlık tehlikesi' 
Mahkeme, 'Şüphelinin CMK 109 2 maddesi atfıyla yaşı itibariyle hırsızlık suçundan tutuklanması şimdilik mümkün olmadığından isnat edilen suçların mahiyeti, kaçma ve tekrar hırsızlık yapma tehlikesi gibi sebepler bir bütün halinde değerlendirildiğinde 5395 SY 20 maddesi ve CMK 109 maddesi uyarınca Bahçelievler Şeyh Zayed Yuvası'nda korunma altına alınmasına, şüpheli çocuk yuvasından izinsiz olarak kaçtığı takdirde CMK 112 maddesi gereğince durumunun değerlendirilerek tutuklanması hususunun gereğinin yapılabilmesi amacıyla yuvaca bildirimde bulunulmasının istenilmesine' karar verdi. 

Baba için suç duyurusu 
Mahkeme ayrıca azmettirici olarak anne ve baba hakkında suç duyurusu kararı aldı. Mahkemenin ardından T.S. yerleştirildiği yuvadan bir gün sonra kaçtı. Polis yetkilileri, ilk kez böyle bir karar verildiğini, bu kararla çocukların kullanılmasının önüne geçmenin daha kolaylaşacağını söyledi. 



</TEXT>
</DOC>
