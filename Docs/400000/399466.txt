<DOC>
<DOCNO> 399466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/ekonomi/eko08.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret açığı 35.6 milyar dolar 
</HEADLINE>
<TEXT>


ANKARA Anka 

Türkiye'nin bu yılın ilk 10 aylık dönemindeki toplam ihracatı yüzde 16.9 artarak 59.4 milyar doları bulurken, ithalat yüzde 21 büyüdü ve 95 milyar dolara çıktı. 35.6 milyar dolara ulaşan 10 aylık dış ticaret açığı ise 2004 yılı da dahil önceki yıllardaki yıllık dış ticaret açığının da üzerine çıktı. 
Türkiye İstatistik Kurumu'na göre ekimde ihracat geçen yıla göre yüzde 9 artarak 6 milyar 392 milyon dolar, ithalat yüzde 22.3 artarak 9 milyar 893 milyon dolar oldu. Dış ticaret açığı yüzde 57.4 büyüyerek 3 milyar 501 milyon dolara çıktı. 

Tüketimde yüzde 34 artış 
Ekim'de dış ticaret açığı geçen yılın aynı ayına göre önemli ölçüde artarken, bu yıl, mayıs ayından bu yana ki en düşük açığı oluşturdu. 2 milyar 225 milyon dolarlık açık verilen geçen yıl ekimde yüzde 72.5 olan ihracatın ithalatı karşılama oranı ise bu yıl yüzde 64.6'ya kadar geriledi. 
Dış ticaret açığının artmasında ekimde tüketim malları ithalatının yüzde 34, Ocak-Ekim döneminde ise yüzde 12.5 yükselmesi etkili oldu. Geçen yıl ekimde 951.3 milyon dolar olan tüketim malları ithalatı, bu yıl 1 milyar 283.2 milyon dolara çıktı. 


</TEXT>
</DOC>
