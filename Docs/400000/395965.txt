<DOC>
<DOCNO> 395965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/spor/spo05.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizmeyi çok aştılar 
</HEADLINE>
<TEXT>


Avrupa basını İsviçre maçı sonrası yaşanan olayları fırsat bilerek Türkiye'ye yüklendi. Fransızlar, Fatih Terim'i provokatörlükle suçlarken, İngilizler, "Türkler, Osmanlılar gibi kavga etmeden durulmuyor" ifadesini kullandı 


İSVİÇRE BASINI 

Blick Gazetesi 
Almanya biz geliyoruz. Kavgacı Türkler dinleniyorlar. Boğaz'da cennet ve cehennem. Türkler şeytan. İsviçreli taraftarlar da cehennemdeydi. Havada bozuk para, saat ve yoğurt kapları uçuşuyordu. Türk dışişleri Bakanı Abdullah Gül'ün söz vermesine rağmen oyuncularımız maalesef korunmadılar. 

Tribüne de Geneve 
Koridorlar skandaldı. Birçok oyuncumuza saldırıldı. İsviçre, İstanbul cehenneminden cennete çıktı. İsviçre bütün zorlukları aştı. İsviçre Dışişleri Bakanı Micheline Calmy-Rey "Bu yaşananlar kabul edilemez. Durumu meslekdaşım Gül'e bir mektupla bildirdim, yazık." 

24 Heres Gazetesi 
Cehennemden sonra cennete. Kahraman İsviçre ekibi şirret Türkler'e dayandı. Dostluk, yakınlık böyle mi olur Türkiye'deki Türkler buradaki Türklere pek benzemiyorlar, sanki onlar başka dünyanın insanları. 

Le Matin Gazetesi 
Deli gibi bir maç. Dünya kupasına katılmak için son biletlerden birini alırken, koridorlardaki kavga muazzamdı, galiba cehennem burasıydı. Grichting, Vogel, Huggel ve antrenörümüz Burgener tekmelerden ve yumruklardan nasibini aldı. Sevincimiz koridorda gölgelendi. Kin, nefret ve cevap. Terim, Belçikalı hakeme kin kustu. Yüksek tansiyonlu maç Hitchcock filmi gibiydi. 

İNGİLİZ BASINI 

The Times gazetesi 
İsviçre Milli Takımı, İstanbul'daki cehennemi cennete çevirmeyi başardı. Son dakika düdüğünde sahaya maytaplar yağdı. Tünelde yaşanan çirkin olaylar İsviçreli oyuncu Stephane Grichting'in kasığına yediği tekme sonucu hastaneye kaldırılmasıyla sonuçlandı. Birinci Dünya Savaşı sonrasında darbe alan 600 yıllık Osmanlılar gibi, Türk taraftarların da kavga etmeden durulmaya niyeti yok. Maç gecesi bir Türk lokumu değildi ama lezzetli bir İsviçre çikolatası tadındaydı. 

FRANSIZ BASINI 

L'Equipe gazetesi 
Kaybettiği zaman her zamankinden daha provokatör olan Fatih Terim tarafından koşullandırılan Türkler, hesaplaşmak için koridora girdi. Bazı polisler İsviçreli oyunculara saldırdı. Bu saldırı ilk değildi. Alpay daha önce Beckham'a da aynı hareketleri yapmıştı. Herkes sıcak olayların yaşanacağını tahmin ediyordu ama bu olanları kimse düşünememişti. 


</TEXT>
</DOC>
