<DOC>
<DOCNO> 355291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/guncel/gun02.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Subaylarımızı birlikte eğitelim' 
</HEADLINE>
<TEXT>


Org. Büyükanıt, Yunanistan gezisinin son gününde Selanik Kara Harp Akademisi'nde 100 genç subaya seslendi. Kara Kuvvetleri Komutanı Atina'ya tarihi çağrı yaparak, 'Gelin, askerlerimizi buluşturalım ' dedi 

Taki Berberakis - Atina 

Kara Kuvvetleri Komutanı Orgeneral Yaşar Büyükanıt, Türkiye ve Yunanistan'daki genç kuşakların iki ülke arasında gerçek dostluk için umut olduğunu belirterek, Yunan tarafına "Gelin, subaylarımızı birlikte eğitelim gelin, askerlerimizi buluşturalım" çağrısında bulundu. 
Yunanistan Kara Kuvvetleri Komutanı Korgeneral Nikolaos Duvas'ın davetlisi olarak Yunanistan'da bulunan Kara Kuvvetleri Komutanı Orgeneral Yaşar Büyükanıt, Selanik Kara Harp Akademisi'ni ziyaretinde Yunanlı subaylara seslendi. Büyükanıt, 100 genç Yunan subaya yaptığı konuşmasının büyük bölümünü "genç kuşakların eğitimine" ayırdı. Büyükanıt, özetle şunları kaydetti 

Bizim kuşağın elinde 
"Her iki halkın zihinlerinde ve kalplerinde birbirlerine karşı önyargılar ve şüpheler olduğu bir gerçektir. Bu önyargılar ve şüphelerden kurtulmak belki de bizim kuşağımızın elinde değildir. Ancak, bizim elimizde olan bir şey var ki, o da, bu duygu ve düşünceleri gençlerimize aktarmamaktır. Artık savaşlardan değil, dostluktan söz etmeliyiz. Bugün biliyoruz ki, gençlerimize başka halklardan korkmayı ve nefret etmeyi öğretirsek, bu nefret ve korku bir bumerang gibi bize dönerek kendi toplumumuza da zarar verecektir. 
Çocuklarımızın zihinlerinde korku ve nefretin yeşermesini önlemeliyiz. Gelin, subaylarımızı birlikte eğitelim gelin, askerlerimizi buluşturalım, eğitim imk nlarımızı birleştirelim, tarihte uzun yıllar yaşanmış olan güzellikleri öğretelim, NATO ve AB şemsiyesi altında yeni dostluklar ve kardeşlikler yaratalım. Gelin, iki ülkenin halkını göstermelik değil, gerçek anlamda dost yapalım." 

'Ilımlı İslam temelsiz' 
Büyükanıt, konuşmasında bazı Müslüman ülkelerin demokratikleşmesiyle ilgili de şunları kaydetti 
"Radikalizmin egemen olduğu bazı Müslüman ülkelerin demokratikleşmesi için 'ılımlı İslam' gibi temelden yoksun kavramlar ortaya atmak, tehlikeli sonuçlar doğurabilir. Altını çizerek vurgulamak isterim ki Bize göre, laik devlet ile, ılımlı olsun ya da olmasın, dini temel alan siyasi yaklaşımlar bir arada bulunamaz ve laik bir devlete dini bir sıfat eklenemez." 

'Mutlu ayrılıyorum' 

Selanik Kara Harp Akademisi, Büyükanıt'a okulun simgesi olan, üzerinde Büyük İskender'in portresi işli, altında "Strateji zafer kazandırır" yazılı bir şilt takdim etti. Büyükanıt da akademiye, üzerinde Türk Kara Kuvvetleri'nin arması olan bir şilt hediye etti. Akademinin kütüphanesinde Atatürk'le ilgili kitapları inceleyen Büyükanıt, gezisinin son durağında, Türkiye'nin Selanik Başkonsolosluğu'nu ve Atatürk'ün Selanik'teki evini de ziyaret etti. Büyükanıt, Atatürk'ün evini ziyaretinde yaptığı açıklamada, "Fazlasıyla tatmin edici bir ziyaret oldu. 3 günde dünyayı değiştirecek değiliz kuşkusuz, ama ilk önemli adımı attık. Yunan tarafı da bu ziyaretin olumlu ve başarılı geçmesi için ellerinden gelen tüm çabayı gösterdi. Dolayısıyla ben, Yunanistan'dan mutlu ayrılıyorum" diye konuştu. 


</TEXT>
</DOC>
