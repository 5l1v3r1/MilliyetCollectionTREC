<DOC>
<DOCNO> 356121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/yguven.html </URL>
<DATE> 2005/06/28/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Usta'm seslendi uzaktan 
</HEADLINE>
<TEXT>



Hasan Pulur ustamız, o her zamanki derin sadeliği ile bir cümlede iflasını ilan etti "Fatih Terim spekülatörlerinin" 
"Türkiye'de çalışmamak başka, Türkiye için çalışmamak başka"... 
Bu kadar işte 
Spor medyasının da gerçek ustalara ihtiyacı oluyor zaman zaman. 
Aklımız karıştığında, aklımızı karıştırmak isteyenler çoğaldığında ve durumdan reyting çıkarmak için "mikserliğe soyunanlar" ortaya çıktığında. 
Yönlüyüz, taraflıyız, angajeyiz demiyorum ama, olayların o kadar yakınındayız ki, dışardan bir duayenin, "racon kesmesine" ihtiyaç duyuluyor bazen. 
Hele, medya dünyasında düşen reytinglerini spor üstünden tamamlamaya çalışan ve futbola "stat helalarını yıkıp giden holiganlar kadar zalimce yaklaşanlar" varken. 
Tam bu sırada Pulur Usta'm seslendi uzaktan... 

Hasan ağabeyime minnetlerimizi ifade ederken, kendisinden bir de ricada bulunmak istiyorum 
Avrupa başarılarında uçaklara sığmayan, ciddi kaoslarda "hükümet sözcülüğü" ile "otoreklam"cılık arasında salınan, medyanın diğer uzmanlıklarında nefesi tükendikten sonra futbol yazıları yazmaya başlayan köşe sahiplerine bir çift söz edebilir mi acaba 
Spor yazarlığının tam gün mesai gerektiren bir meslek olduğunu, Türkiye'de hakkıyla yapıldığını, her fırsatta horlanan, yağcılık, taraftarlık, kelle avcılığı ile suçlanan spor yazarlarının "Türkiye çıtası"nın çok üzerindeki futbolda tuzu bulunduğunu ve diğer kalem sahiplerinden futbol dışındaki ülke sorunlarına aynı özen, dikkat ve katkıları beklediğimizi hatırlatabilir mi Hasan ağabeyimiz 
Lütfen... Biz söylersek kalpler kırılır belki. 

Şükür'ün sorunu zeka 

Alman spor bilimci Prof. Oliver Höner'in iddiasını okuyunca Hakan Şükür meselesini çözdüm ben... Neden gündemden düşmüyor bu ulusal golcümüz, neden milli takıma alsan da olay almasan da hepsi Prof. Höner'in açıklamasında 
"Golcü futbolcunun zeki olmasına gerek yok" diyor Alman spor bilimci. 
İşte sorun burada. Hakan Şükür hem zeki hem golcü. 
Ayakları dursa kafası çalışıyor. Hesap kitap yapıyor. Tam zamanında gündeme oturuyor. Parmağında oynatıyor Milli Takım'ı. Keşke biraz aptal olsaydı. 

Protestonun böylesi 

Galatasaray'ın sezon açılışı sadece bir protesto pankartı ile idrak edilmişse, bizim elimiz o taraftarı kutlar... 
"Kaptan devam, yönetim jübile"... Bu kadar 
Örnek olsun diğer kulüplere. 
Eski yönetici, sayın Canaydın için "karşısına odunu koysanız seçilir" gibi veciz cümleler kurarken, Ribery olayı skandal boyutlarını aşarken, yürekleri yumuşatacak bir transferden ümit kesilmişken, üstelik yüzüncü yıl yüze göze bulaşmışken, bu kadar protesto kadı kızının senetlerinde bile olur yani. 
Şaka bir yana, Galatasaray taraftarı üzülse de, kızsa da hayatın gerçeklerini biliyor 
Para olmadan saadet olmuyor. 
Elinde hiç olmazsa borçları ödemeye çalışan iyi niyetli bir yönetim var taraftarın. Yeni kaynaklarla ortaya çıkmayıp, eleştiri ile puan toplamayı tercih edenlere itibar göstermiyor. 
O eleştirileri herkes yapıyor zaten. Paran varsa onu söyle... 
Üzülüyor, kızıyor ama beterin beterinden korkuyor. Protestonun bu kadarına can kurban. 

Atatürk'ün kızları 

Necla, Ebru, Zülfiye ve Müjgan... Türkiye'ye ilişkin en anlamlı ve açıklayıcı röportajı vermişler yabancı medyaya. 
Kısa, kesin ve ders niteliğinde. 
Kendileri Akdeniz Oyunlarında Türkiye'yi temsil eden plaj voleybolu sporcularımız, ama verdikleri ders, Türkiye'nin temel ilkeleri üzerine. 
Sormuş ABD'li gazeteci 
"Siz plaj voleyboluna katılan tek Müslüman ülkesiniz, bu giysilerle oynamak inançlarınıza ters değil mi " 
Necla, Ebru, Zülfiye ve Müjgan mayolu... ABD'li gazeteci kendi ülkesindeki önyargı ile Müslüman ülkelerdeki müstebit tavrı harmanlayıp hayretini dile getirmiş besbelli. Belki de "aman fotoğraf çekmeyin bizi ülkemizde keserler" falan gibi bir bomba bekliyor... ABD'li gazetecilerin cahili de cahildir hani. 
Necla, Ebru Zülfiye ve Müjgan, "biz Atatürk'ün kızlarıyız" demişler... 
Anlaşılan o ki, ABD'linin boş bakışlarını hissetmişler ve konuyu açmışlar 
"Türkiye laik bir ülke. Kimse kimsenin inancıyla uğraşmaz. Spor hangi kıyafetle yapılıyorsa onu giyeriz". 
Haberin yanında Necla, Ebru, Zülfiye ve Müjgan'ın fotoğrafı... Dördü de dünya güzeli. Şimdi soruyorum size, şu cümleleri eden bu güzellerde mayonun örtmediği yerlere bakan varsa, ruh hastası değil mi 
Ruh hastalarına karşı ne kadar örtünseniz faydasız. Tek çıkar yol Atatürk'ü anlamanız ve anlatmanız. 



</TEXT>
</DOC>
