<DOC>
<DOCNO> 368633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko28.html </URL>
<DATE> 2005/08/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tarım Bakanı Eker Rusya ile ciddi bir ihracat sorunu yok 
</HEADLINE>
<TEXT>

     ''Ulusal Yakıt Biyodizel'' konulu toplantıya katılan Tarım ve Köyişleri Bakanı Mehdi Eker, çıkışta basın mensuplarının, Rusya'ya yaş sebze-meyve ihracatıyla ilgili sorularını yanıtladı. Rusya'ya ihracatta ciddi bir sorun olmadığını söyleyen Eker, 1 Temmuz-7 Ağustos 2005 tarihleri arasında bu ülkeye 12 bin 500 ton meyve gönderildiğini, gönderilmeye de devam edildiğini bildirdi. 
     Bakan Eker, ''Gönderilen birkaç parti meyve, kalite sebebiyle geri gönderilmiş. Bu ticarette olabilecek bir şey. Biz da başka ülkeden mal aldığımız zaman kendi standartlarımıza uymayan ürünleri geri gönderiyoruz. Rusya ile ilgili herhangi bir sorun yok, ihracatımız devam ediyor. Ayrıca bu tür şeyleri lüzumundan fazla büyüttüğümüz zaman üreticilerimizin aleyhine iş yapmış oluyoruz. Bunu yapmayalım, üretici ve ihracatçılarımızı tedirgin edecek herhangi bir şey yok'' dedi. 
     ''Çek makamlarının, aflatoksin bulunduğu gerekçesiyle Türk fındığının Avrupa piyasasına girişini engellemek istediği'' yönündeki iddiaların sorulması üzerine de Bakan Eker, ''Bu ne kadar bir ürün, geçen yılın ürünü mü, detayını bilmiyorum. Bu tür ürünlerin kontrollerinde bazı partilerde sorun çıkabilir. Önemli olan mekanizmanın sağlam olması'' diye konuştu. 

     
</TEXT>
</DOC>
