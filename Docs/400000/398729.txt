<DOC>
<DOCNO> 398729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo32.html </URL>
<DATE> 2005/11/28/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Herren Basında yer alan açıklama, tam anlamı ile doğru değil 
</HEADLINE>
<TEXT>

     FIFA Sözcüsü Andreas Herren, ''Türkiye-İsviçre maçında yaşanan olayların, FIFA tarihindeki son 20 yılın en büyük olayı olduğu'' şeklinde medyada yer alan açıklamalarının ardından, Futbol Federasyonu'na bir yazı göndererek, kendisine atfedilen bu açıklamanın tam anlamıyla doğru olmadığını bildirdi. 
     Futbol Federasyonu'nun yazılı açıklamasına göre, Herren bilgilendirme yazısında, kendisine, ''FIFA için bu davaların olağan olup olmadığının'' sorulduğunu belirterek, ''Bunun olağan olmadığını söyledim. Türkiye-İsviçre maçıyla ilgili soruşturma, FIFA tarihinin en derin ve en büyük soruşturmasıdır'' dedi. 
     Yaşanan olayların değil, soruşturmanın büyüklüğüne dikkat çeken Herren, ''Bu olayla aynı önemde sadece bir olay daha vardır. O da 1989 yılında Brezilya ve Şili arasında oynanan Dünya Kupası eleme maçıdır. Rio de Janeiro'da oynanan maçta, Şili kalecisi Roberto Rochas bir meşaleyle yaralanmış taklidi yapmıştı. Ayrıca Türkiye-İsviçre karşılaşmasına ilişki dava daha kapsamlı. Çünkü olaylara karışan kişi sayısı çok fazla'' açıklamasını yaptı. 
     
</TEXT>
</DOC>
