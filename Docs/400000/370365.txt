<DOC>
<DOCNO> 370365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur23.html </URL>
<DATE> 2005/08/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İstanbul Valiliği'ne yıkım karşıtı miting başvurusu... 
</HEADLINE>
<TEXT>

     Kendilerini "Yıkımlara Karşı Emekçi Halk Koordinasyonu" olarak nitelendiren bir grup, Kadıköy Meydanı’nda yıkım karşıtı miting düzenlemek için İstanbul Valiliği’ne başvurdu. 
     Miting izin dilekçesini valiliğe veren grup adına basın açıklaması yapan Mehmet Leylek, yaklaşık 1 yıl önce "Kentsel Dönüşüm Projesi" adıyla bir çalışma başlatıldığını söyledi. 
     İstanbul Büyükşehir Belediye Başkanı Kadir Topbaş’ın yaptığı açıklamada, proje kapsamında 250 bin konutun yıkılacağını, 3 milyon insanın yer değiştireceğini ifade ettiğini belirten Leylek, "Projenin uygulama alanlarına baktığımızda bir kentsel yenilenmeyi öngörmediği, aksine uluslararası sermayenin yeniden dolaşımını sağlamak ve emlak sektörüne yeni rantsal bölüşüm alanları açmak olduğu görülmektedir" dedi. 
     Leylek, koordinasyon olarak 28 Ağustos Pazar günü Kadıköy Meydanı’nda yıkımların durdurulması ve herkese parasız konut hakkı tanınması amacıyla yapmayı planladıkları miting için İstanbul Valiliği’ne başvurduklarını bildirdi. 
     
</TEXT>
</DOC>
