<DOC>
<DOCNO> 371712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur23.html </URL>
<DATE> 2005/08/21/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Rize'de şiddetli yağış... Dereler taştı... 
</HEADLINE>
<TEXT>

     Rize'nin Çamlıhemşin ve Çayeli ilçelerinde etkili olan sağanak yağış nedeniyle Fırtına, Şairler ve Aşıklar dereleri taştı. Çamlıhemşin-Ardeşen yolu ulaşıma kapanırken, Çayeli İlçesi'nde bazı binaları su bastı. 
     Çamlıhemşin Kaymakamı Tarkan Keskin, Fırtına Deresi'nin sağanak yağış sonrası taştığını belirtti. 
     Yağışın devam ettiğini ifade eden Keskin, ''İlçe merkezinde sel tehdidi altındaki binaları tahliye ettik. Vatandaşlar, dere seviyesinden oldukça yüksekteki Atatürk İlköğretim Okulu'na götürüldü'' dedi. 
     Keskin, heyelanlar nedeniyle Çamlıhemşin-Ardeşen yolunun ulaşıma kapandığını kaydetti. 
     Çayeli Belediye Başkanı Rıza Çakır ise yaklaşık 3 saat etkili olan sağanak yağış sonucu ilçe merkezinden geçen Şairler ve Aşıklar derelerinin taştığını bildirdi. 
     Şairler Deresi'nin taşması sonucu Eskipazar Mahallesi'ndeki Fatih Sultan Çarşıbaşı Camii, Çaykur'a ait çay alım yeriyle 10 marangoz atölyesini su bastığını ifade eden Çakır, Çayeli ilçe merkeziyle 12 köyün ulaşımını sağlayan Şairler Grup Yolu'nun 3. kilometresinde meydana gelen heyelan nedeniyle ulaşımın tek şeritten kontrollü sağlandığını, Yamaç Köyü mevkiinde çay bahçesiyle mısır tarlalarının bulunduğu 3 dönümlük arazinin de su altında kaldığını kaydetti. 
     Can kaybının olmamasının sevindirici olduğunu ifade eden Çakır, belediye ekipleriyle vatandaşların suların tahliyesi için çalıştığını bildirdi. 
     
     ARDEŞEN'DE TRAFİK KAZASI 2 CAN ALDI 

     Öte yandan Ardeşen İlçesi'nde meydana gelen trafik kazasında 2 kişi öldü, 3 kişi yaralandı. 
     Alınan bilgiye göre, ilçenin Yukarı Durak Köyü Çatak mevkiinde, Alican Navdar yönetimindeki plakası belirlenemeyen kamyonet şarampole yuvarlandı. 
     Kazada, Alican 60 ve Bayram Navdar 14 olay yerinde öldü. Sinem 7 ve Sinan Navdar 7 ile Zehra Sandıkçı 13 yaralandı. 
     Ardeşen Devlet Hastanesi'ne kaldırılan yaralılar, burada yapılan ilk müdahalenin ardından Rize'deki çeşitli hastanelere sevk edildi. 
     
</TEXT>
</DOC>
