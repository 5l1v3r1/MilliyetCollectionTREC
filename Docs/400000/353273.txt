<DOC>
<DOCNO> 353273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonsiy10.html </URL>
<DATE> 2005/06/18/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Çevre ve Orman Bakanı Pepe, Kocaeli'nde... 
</HEADLINE>
<TEXT>

     Çevre ve Orman Bakanı Osman Pepe, Eğitime Yüzde 100 Destek Kampanyası’nda en büyük başarıya Kocaeli’nde ulaşıldığını söyledi. 
     Bakan Osman Pepe, Kocaeli’nin Gebze İlçesi’nde, Alışan Uluslararası Taşımacılık ve Ticaret Anonim Şirketi’nce yaptırılacak olan Ayşe Sıdıka Alışan İlköğretim Okulu’nun temel atma törenine katıldı. 
     Bakan Pepe, törende yaptığı konuşmada, Gebze’nin hızla büyüdüğünü ve büyümenin birçok sorunu beraberinde getirdiğini belirterek, bunların başında da eğitim alanındaki sorunların geldiğini ifade etti. 
     Sorunların, devletin yatırımları ve Eğitime Yüzde 100 Destek Kampanyası ile çözülmeye çalışıldığını anlatan Bakan Pepe, şunları kaydetti 
     "Böylesi bir ilçede sorunları çözmek de kolay olmuyor. Sadece derslik üzerinden hesapta bulunduğumuzda karşımıza her yıl ortaöğretim için 700 dersliğe ihtiyaç olduğu ortaya çıkıyor. Bu ihtiyaçlar, işadamlarımız öncülüğünde gerçekleşen bu yatırımlarla karşılanıyor. 
     Onların her biriyle gurur duyuyoruz. Eğitime Yüzde 100 Destek Kampanyası’nın başlangıcından bugüne kadar en büyük başarıya Kocaeli’nde ulaşıldı." Daha sonra Büyükşehir Belediyesi’nin Tatlıkuyu Mahallesi’ndeki hizmet binasının açılış törenine katılan Bakan Pepe, İzmit’te de Elginkan Vakfı’nca yaptırılacak Mesleki ve Teknik Eğitim Merkezi’nin temelini attı. 
     
     YETİŞMİŞ İŞGÜCÜNÜN ÖNEMİ 
     Bakan Pepe, buradaki konuşmasında da ara eleman, vasıflı, eğitilmiş, yetişmiş işgücü olmayışının, sanayinin en temel sorunu olduğunu söyledi. 
     Öğrencilerin, okullardan yeterli donanıma sahip olmadan mezun olduklarını ifade eden Pepe, şöyle dedi 
     "Meslek okullarının dışındaki okullardan mezun olan çocukların, hayata daha kolay adapte olması, üretimin içinde olması için bu tür tesisler son derece önemli. Çünkü, en kıymetli ve en anlamlı yatırım, insana yapılandır. Elginkan Vakfı’nın bunun farkına varması, bu tablo, ülkemizin geleceği açısından takdire layıktır. Ülkenin neresinde olursa olsun, taş üstüne taş koyan, insanımıza hizmet edeni ayakta alkışlarım." Körfez İlçesi’ndeki Mödül Çelik Parkı ile Gençlik Parkı’nın açılışını da yapan Bakan Pepe, akşam da işadamı Ahmet Tabanlı’nın kızının düğün, Hüseyin Kodet’in oğullarının da sünnet törenlerine katılacak. 
     
     YATIRIMLAR 
     Gebze’de temeli atılan Ayşe Sıdıka Alışan İlköğretim Okulu, 24 derslikli ve 720 öğrenci kapasiteli olacak. 4 bin 142 metrekare arazi üzerinde 5 kat yaptırılacak okul, 3 milyon 500 bin YTL’ye mal olacak ve önümüzdeki eğitim öğretim dönemine kadar tamamlanacak. 
     İzmit’te, SEKA arazindeki eski Klor Fabrikası’nın arazisinde temeli atılan Ahmet Elginkan Mesleki ve Teknik Eğitim Merkezi, 2 bin 300 metrekare alana inşa edilecek ve Aralık ayında hizmete girecek. 
     Bedeli 2 milyon 750 bin YTL olarak belirlenen proje, laboratuarlar, tefrişat ve çevre düzenlemesi dahil yaklaşık 4 milyon YTL’ye tamamlanacak. 
     
</TEXT>
</DOC>
