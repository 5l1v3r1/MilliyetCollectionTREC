<DOC>
<DOCNO> 377821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo29.html </URL>
<DATE> 2005/09/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İşte İtalyan basınının tahminlerine göre Milan'ın muhtemel 11'i 
</HEADLINE>
<TEXT>

     Lütfullah Göktaş bildiriyor 

- Avrupa Şampiyonlar Ligi E Grubu'nda yarın Fenerbançe'yi ağırlayacak olan AC Milan, kendi sahasında Fenerbahçe'yi yenerek iyi bir başlangıç yapmayı hedefliyor. 
     Karşılaşmada AC Milan'ın FC İnter'den transfer ettiği İtalyan forvet Vieri'nin de, kırmızı-siyahlı formayla resmi bir maçta ilk kez sahaya çıkması bekleniyor. 
     İtalya Birinci Futbol Ligi'nde Serie A iki haftanın geride kalmasının ardından, 4 puanla dördüncü sırada bulunan AC Milan, Şampiyonlar Ligi E Grubu'ndaki ilk maçına, geçtiğimiz Cumartesi günü Siena karşısında elde ettiği 3-1'lik galibiyetle çıkacak. 
     İtalya’nın önde gelen spor gazetesi La Gazzetta Dello Sport, Milan’ın Fenerbahçe karşısında değişik bir 11 ile sahaya çıkacağını belirtti. Gazeteye açıklamalarda bulunan teknik direktör Carlo Ancelotti, Siena maçında forma giyen Gilardino, Rui Costa, Serginho, Nesta ve Seedorf'un yerine Cafu, Kaladze, Gattuso, Kaka ve Vieri’yi oynatacağını söyledi. Gazete bu arada Ancelloti ve bazı oyuncuların Fenerbahçe'yle ilgili görüşlerine de yer verdi. Ancelotti, gazeteye maç konusunda şöyle dedi 
     Geçen sezon takımda oynayan isimler fazla değişmiyordu. Bazı oyuncular ilerleyen haftalarda bu ağır maç temposunu kaldıramıyor. Biz de bunu önlemek için maçlarda diğer oyuncularımıza da şans tanıyacağız. Zamanla takım içinde bazı değişiklikler olabilir. Bunlar gayet doğal karşılanmalı. Fenerbahçe karşısına Siena maçından farklı bir 11'le çıkacağım. Vieri, gazeteye, İki haftadır bu maçı bekliyorum. Çok iyi hazırlandık. Formda olduğumu düşünüyorum derken Kaka, Siena maçında, sonradan oyuna girdim. Buna rağmen güzel bir gol attım. Aynısını Fenerbahçe maçında da tekrarlamak istiyorum diye konuştu. Gattuso ise, Şampiyonlar Ligi gibi büyük turnuvalarda ilk maçlar her zaman çok önemli. Biz de Fenerbahçe maçına çok önem veriyoruz. İlk maçlarda alınacak sonuçlar grubun kaderini etkiler dedi. 
     Zengin bir kadroya sahip olan ve teknik direktör Carlo Ancelotti'nin lig maçlarında şu ana kadar izlediği taktik, kırmızı-siyahlıların bu sezon ilk 11'i belirleme konusunda dönüşümlü oynama ilkesinin esas alındığını gösteriyor. 
     Bu ilke doğrultusunda, AC Siena karşısında forma giymiş Nesta ve Serginho'nun Fenerbahçe maçında dinlenmeleri bekleniyor. AC Siena maçında ilk 11'de sahaya çıkmış olan Seedorf'un yerini Gattuso'ya, Rui Costa'nın ise yerini Kaka'ya bırakacağına kesin gözüyle bakılıyor. İleri ikilide ise Ukraynalı yıldız Shevchenko'ya, Vieri'nin eşlik etmesi bekleniyor. 
     Kart cezası nedeniyle Serie A'daki ilk iki maçta forma giyemeyen Christian Vieri, Fenerbahçe maçında yeni takımı AC Milan formasıyla sahalara merhaba deme imkanı bulacak. 
     Tuttosport gazetesi ise Portekizli Rui Costa’nın Fenerbahçe’nin Milan'la oynayacağı maçla ilgili görüşlerini açıkladı. Rui Costa, açıklamasında, Siena galibiyeti, Fenerbahçe maçına daha rahat çıkmamızı sağlayacak. Maça her açıdan hazırız. Fenerbahçe, hafife alınacak bir takım değil. Önemli futbolcuları var. Bu maçı kazanacağımızı düşünüyorum dedi. 
     Gazete bu arada Appiah’la Daum'un Fenerbahçe için çok önemli 2 isim olduğunu belirtti. Appiah’ın İtalya’yı tanıdığını da hatırlatan gazete, Ganalı futbolcunun Milan’a karşı birçok kez forma giydiğini yazdı. Gazete, Appiah’ın Daum’a Milan maçında büyük faydası olacağını yazdı. 
     Öte yandan teknik direktör Ancelotti, Tuttosport’a yaptığı açıklamada, Vieri’nin Fenerbahçe maçına hazır olduğunu belirterek, Gilardino oynamak için daha iyi olmak zorunda. Vieri ise hazır. Kendisine güveniyorum dedi. 
     Corriera Dello Sport gazetesi ise Vieri’nin Fenerbahçe maçında oynayacağını manşetinden verdi. Gazete, geçen yıl Parma’da harikalar yaratan Gilardino’nun sezonun ilk 2 maçında bekleneni verememesinin Vieri’ye şans yarattığını yazdı. Vieri'nin Fenerbahçe maçında forma giymesi durumunda bu sezon ilk resmi maçına çıkacağı bildirildi. 
     Gazeteler Jankulovski ve Inzaghi’nin sakatlıkları nedeniyle Fenerbahçe maçında forma giyemeyeceğini de açıkladılar. 
     Teknik direktör Carlo Ancelotti, Fenerbahçe karşısında sahaya kimleri süreceğini henüz belirlemedi. Ancak İtalyan spor gazetelerindeki tahminlere göre, AC Milan'ın muhtemel 11'i şu oyunculardan oluşacak Dida, Cafu, Stam, Maldini, Kaladze, Gattuso Pirlo, Amrosini, Kaka, Shevchenko ve Vieri. 
     Öte yandan Milan’ın Fenerbahçe karşısında 4-3-1-2 taktiğiyle mücadele edeceği öğrenildi. 

     
</TEXT>
</DOC>
