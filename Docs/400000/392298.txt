<DOC>
<DOCNO> 392298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/siyaset/siy02.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bayram gündemi 
</HEADLINE>
<TEXT>


ANKARA Milliyet 


Bayramın ikinci gününde siyasi partilerin Ankara'daki bayramlaşmalarına Şırnak'ta girdiği çatışmada şehit düşmeden önce ailesini cep telefonuyla arayan jandarma er Oğuz Parpaloğlu damgasını vurdu. Siyasiler, terörü lanetlerken, aileye başsağlığı ve sabır diledi. 
CHP lideri Deniz Baykal, yaşanan olayların çok üzüntü verici olduğunu belirterek, "Bütün bayram beni en çok etkileyen olay, askerde vurulan oğlunun telefonuyla ölmek üzere olduğunu öğrenen babanın dramıydı. H l etki altındayım" dedi. 
DYP lideri Mehmet Ağar da Türkiye'nin, şehit er Parpaloğlu'na ilişkin haberlerle terörün zalim yüzünü bir kez daha gördüğünü kaydederek, "Hükümetin sıfırdan aldığı terörü getirdiği nokta ortada" diye konuştu. 

MHP'den AKP'ye 
MHP Genel Başkanı Devlet Bahçeli de bayram kutlamasının şehitlerin acısıyla yapıldığını ifade ederek, "Bölücü terörün kesin olarak önünün alınmadığı gözleniyor. AKP yönetiminin teslimiyetçi dış politikası ve vurdumduymazlığı ile cesaretlenen bölücü terör, bayram demeden güvenlik güçlerimizi ve halkımızı şehit etmekten bir türlü vazgeçmemektedir" dedi. 
Bahçeli, MHP Genel Merkezi'nde bayramlaşma töreninde Erdoğan'ın "çok konuştuğunu" belirterek, "Bunda fayda görmüyorum. Konuşması siyasi kültürümüze argo deyimlerden başka şey kazandırmıyor" dedi. Bahçeli, Başbakan Erdoğan'ın "Türkiye'yi pazarlamakla mükellefim" sözlerini de hatırlatarak, "Biz de halka karşı sizi Yüce Divan'a göndermekle mükellefiz" diye konuştu. 
Genel Başkan Yardımcısı Melda Bayer başkanlığındaki DSP heyetinin ziyaretinde de konu Malatya Çocuk Yuvası oldu. Bayer, Malatya'ya gittiğini ve kurumların 3 yılda nasıl çöktüğünü gördüğünü söyledi. CHP'li Selvi de "Çocuklar ve yurtlar olmasa SHÇEK'i çok iyi idare edecekler" diye konuştu. 


</TEXT>
</DOC>
