<DOC>
<DOCNO> 389663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/guncel/agun.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hz. Muhammed'e saygı gösterin 
</HEADLINE>
<TEXT>


Danimarka'da Hz. Muhammed'in karikatürlerinin yayımlanmasına tepki gösteren Diyanet İşleri'nden Sorumlu Devlet Bakanı Aydın, 'İslamda Hıristiyanları incitecek bir tek unsur bulamazsınız' dedi 

ÖNDER YILMAZ Ankara 

Diyanet İşleri'nden Sorumlu Devlet Bakanı Mehmet Aydın, Danimarka'da Hz. Muhammed'in karikatürlerinin yayımlanarak İslamın küçük düşürülmesine ve Danimarka Başbakanı Anders Fogh Rasmussen'in "Rahatsız olan yargıya gitsin" açıklamalarına "İslamda Hıristiyanları incitecek bir tek unsur bulamazsınız. Kuran, İsa'ya övgüler düzer" diye tepki gösterdi. 
Danimarka Büyükelçisi Fügen Ok'un kendisini arayarak konuyla ilgili bilgilendirdiğini dile getiren Aydın, "Karikatür yanlış anlaşılacak öğeler içeriyor. Büyükelçimiz, oradaki Müslüman halk ve kamuoyu önderlerinin bu durumdan çok rahatsız olduğunu, tepkilerini bir mektupla dile getirdiklerini anlattı. Mektubu ben okumadım" dedi. 

Tolerans zorunlu 
Rasmussen'in sözlerini anımsatan Aydın, "Batı'yı çokkültürlü olduğu için istiyoruz. Her kültür, içinde bulunduğu toplumda kendini ifade etmelidir. Bunun için 'açık toplum' ve "tolerans' gibi iki önemli olgu zorunludur. Bunlar olmayınca çokkültürlü toplumdan bahsedilmesi söz konusu olamaz" diye konuştu. 
BM'nin Medeniyetler İttifakı Projesi'nin Türkiye Eşbaşkanı olan Aydın, Kopenhag kriterlerinin oluşturulduğu Danimarka'da son günlerde yaşananların kültürler arası uzlaşma ve medeniyetler ittifakına katkı sağlamayacağını söylerken şunları kaydetti 

Kuran, İsa'yı över 
"Bizim kültürümüz, inancımız Hz. İsa'yı, Hz. Musa'yı büyük peygamberler olarak kabul eder. Hıristiyanları incitecek tek bir şey yoktur. Kuran bu konularda önyargılı olmayı önler. Kuran'da Hz. İsa için övgü üstüne övgü vardır. Karşı kültürde böyle bir şey yok. Hz. Muhammed'e ilişkin görüşler, tarihi hazineleri önyargılarla dolu. Pek çoğunda Hz. Muhammed'e saygı var ama olmayanlar için söylüyorum en azından bizim Hz. İsa'ya gösterdiğimiz saygı gibi Hz. Muhammed'e saygı göstermelidirler. Kültürler arası çatışma ancak bu şekilde giderilebilir." 
Danimarka, daha önce Türkiye'nin PKK yanlısı Roj TV'nin yayın iznini iptal talebini geri çevirmiş, gerekçe olarak da Roj TV'nin Danimarka yasalarını ihlal etmemesini göstermişti. 



</TEXT>
</DOC>
