<DOC>
<DOCNO> 379814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/guncel/gun04.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsel derneğine valilikten yasak 
</HEADLINE>
<TEXT>


Ankara Valiliği, eşcinsel hakları için mücadele veren KAOS Gay Lezbiyen Derneği'ni fesh ettirmek için savcılığa başvurdu 

YILDIZ YAZICIOĞLU Ankara 

Avrupa Birliği AB ile müzakerelere başlanmasına birkaç hafta kala Türkiye'de yasakçı zihniyet yeniden ortaya çıktı. Ankara Valiliği, Türkiye'de uzun yıllardır eşcinsel hakları için mücadele veren KAOS Gay Lezbiyen Derneği'ni fesh ettirmek için Cumhuriyet Savcılığı'na başvuruda bulundu. 

Tüzük hazırlanmıştı 
Milliyet'e konuşan KAOS GL Derneği Başkan Yardımcısı Umut Güner, 15 Temmuz'da İçişleri Bakanlığı'na yaptıkları başvuruyla KAOS GL dergisi çatısı altındaki örgütlenmeyi bir derneğe dönüştürdüklerini söyledi. 
Tüzük çalışmalarını da tamamladıklarını belirten Güner, hukuki tüm adımları eksiksiz yerine getirdiklerini vurguladı. Güner, buna karşın Ankara Valiliği'nin geçen hafta Cumhuriyet Savcılığı'na derneklerini feshetmek için başvuruda bulunduğunu ifade etti. 

'İsmi ahlaka aykırı' 
"KAOS Gay Lezbiyen Derneği" adının "Genel ahlaka ve hukuka aykırı olduğunu" savunan valiliğin ayrıca, dernek tüzüğünde belirtilen amaçların da Türkiye'nin genel ahlak yapısına ters düştüğüne itiraz ettiği belirtildi. Derneğin tüzüğünde eşcinsel haklarını savunmak, Türkiye'de bu yönde hukuki mücadele yürütmek ve örgütlenmek ile kitle iletişim araçlarıyla kamuoyu oluşturmak gibi ilkeler yer alıyor. 


</TEXT>
</DOC>
