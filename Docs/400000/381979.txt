<DOC>
<DOCNO> 381979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo33.html </URL>
<DATE> 2005/09/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Fenerbahçe, PSV'yi yenerek ilk galibiyetini almak istiyor... 
</HEADLINE>
<TEXT>

     Futbolda Avrupa Şampiyonlar Ligi E Grubu'nda yarın Hollanda'nın PSV Eindhoven takımıyla karşılaşacak olan Fenerbahçe, gruptaki ilk galibiyetini almak istiyor. 
     Avrupa Şampiyonlar Ligi'nde ilk maçında deplasmanda son dakikalarda yediği gollerle Milan'a mağlup olarak, lige puansız başlayan sarı-lacivertliler, kendi saha ve seyircisi önünde geçen sezon yarı final oynadığı kadrosundan önemli oyuncularını yitiren Hollanda ekibini yenip, 3 puanla tanışmayı hedefliyor. 
     
     TUNCAY'IN YERİNE NOBRE 

     Fenerbahçe'de sakatlığı bulunan Tuncay, yarınki maçta forma giyemeyecek. 
     Milli futbolcunun yerine PSV Eindhoven karşısında Nobre'nin ilk 11'de oynaması bekleniyor. 
     Fenerbahçe'nin muhtemel 11'i şöyle 
     Volkan, Serkan, Önder, Luciano, Ümit, Appiah, Selçuk, Aurelio, Alex, Nobre, Anelka. 
     FB Şükrü Saracoğlu Stadı'nda saat 21.45'te başlayacak ve Star TV'den naklen yayınlanacak maçı İspanyol hakem Manuel Enrique Mejuto Gonzales yönetecek. 
     
     "PSV MAÇINDA SAHAYA KAZANMAK İÇİN ÇIKACAĞIZ" 

     Sakatlığı nedeniyle uzun süredir forma giyemeyen Fenerbahçe'nin savunma oyuncusu Servet Çetin, Avrupa Şampiyonlar Ligi'nde yarın yapacakları PSV Eindhoven maçına kazanmak için çıkacaklarını söyledi. 
     Servet, kulübün resmi internet sitesinde yaptığı açıklamada, kendi sahalarında taraftarlarının önünde yapacakları PSV Eindhoven maçının büyük önem taşıdığını belirterek, "Taraftarımızın her zaman olduğu gibi bizi destekleyeceğini ve yalnız bırakmayacağını biliyoruz. Galibiyet için taraftarlara ihtiyacımız var. Yarın sahaya kazanmak için çıkacağız" dedi. 
     Bu arada, Servet'in yeni saç modelinin, antrenmanlarda takım arkadaşları ve teknik kadrodan büyük ilgi gördüğü bildirildi. 

     
</TEXT>
</DOC>
