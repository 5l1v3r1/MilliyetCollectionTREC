<DOC>
<DOCNO> 388760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/yazar/toruner.html </URL>
<DATE> 2005/10/22/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Borsada bir şeyler oluyor 
</HEADLINE>
<TEXT>


İzmir'de idim. Perşembe günkü yazımla ilgili olarak İMKB Başkanı Osman Birsen aradı. Panik halinde idi. Eski bir borsa başkanının, SPK'yı tutan bir yazı yazmaması gerektiğini söyledi. Konuşması sırasında beni tehdit etmeye bile kalktı. Bütün borsa çalışanlarının bana karşı bir infial içinde olduklarını ve bundan sonra benim borsaya adım atmamam gerektiğini söyledi. 
Yazdığım yazıyı tekrar okudum. Aslında, borsanın aleyhinde bir şey yoktu. Sorunun yasadan kaynaklandığını ve yasanın değişmesi gerektiğini söylemiştim. Birsen, SPK'nın art niyetli davrandığını, tasarruf tedbirlerinin kendisinden önceki dönemlerde de uygulanmadığını söylüyor bu durumda, eski dönemler de sorgulanmalı demeye getiriyordu. 
Telefonun sesi açıktı ve İzmir Ekonomi Üniversitesi'nden bazı hocalar da konuşmaya istemeyerek şahit oldular. Birsen, çok gereksiz kelimeler kullandı. Kendisini uzun süredir tanır ve severim ama onu hiç bu kadar tedirgin ve psikolojik feveran halinde görmedim. Kendisine bazı şeyleri izah etmeye, paniğin işe yaramayacağını anlatmaya çalıştım. Dinletemedim. Bir basın toplantısı yaparak, açıklama yapacağından bahsetti. İsterse, bunu yapabileceğini söyledim. 
Açıklanması gereken önemli hususlar var 
a- Çok önemli bir durum yoksa, borsa başkanı neden panik halindedir 
b- SPK'nın raporunda neler vardır Raporu ben görmedim, borsa aracı kurumları ve çalışanları da görmemiş. Acaba, borsa başkanını sıkıntıya sokacak ve başkanın cevap veremeyeceği konular mı vardır 
c- Bir borsa yönetim kurulu üyesi hangi gerekçelerle istifa etmiştir 
Bilinmesi gereken hususlar da şunlardır 
- SPK Raporu ne derse desin, borsa savunmasını yapmalı ve gereğinde bunu kamuoyu ile paylaşmalıdır. 
- Borsa, tasarruf genelgesine tabi olamaz. Aksi halde işlevini yerine getiremez. Bu konuda, SPK ile ortak bir çalışma yapılmalı, harcamaların ve gelirlerin üst sınırları belirlenmeli ve acilen yasa değiştirilmelidir. Borsa ''kamu kurumu'' olmaktan çıkarılmalıdır. 
- Borsa üyelerinin ve çalışanlarının kazanılmış hakları ve ödentileri korunmalıdır. 
- Borsa kendi üyelerinden tahsil ettiği gelirlerle yaşamalı ve vergi vermelidir. 
- Bu denetimler, borsa başkanının demek istediği gibi, onu yıldırarak istifa ettirmek için yapılıyorsa, kamuoyunun bunu bilmeye hakkı vardır. 
- Öncelikle SPK raporu açıklanmalıdır ki, bu konuda bilgisizce yazılar yazılmasın ve haklı ortaya çıksın. 



</TEXT>
</DOC>
