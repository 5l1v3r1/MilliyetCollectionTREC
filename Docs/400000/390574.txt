<DOC>
<DOCNO> 390574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/ekonomi/aeko.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'a af getiren torba yasa askıya alındı 
</HEADLINE>
<TEXT>


Hükümet, 2006 bütçesini riske sokmamak için, Anayasa değişikliği konusunda CHP ile uzlaşmaya vardı. Maliye Bakanı Unakıtan'a af getireceği yorumu yapılan 'torba yasa' gündemin 31. sırasına atıldı 

EZELHAN ÜSTÜNKAYA Ankara 

AKP ile CHP, Anayasa değişikliği konusunda uzlaştı. 2006 bütçesinin Anayasa'ya aykırı olmaması için bütçeyle ilgili ibarelerin yer aldığı beş maddenin değiştirilmesi gerekiyordu. Bu değişikliğin gerçekleştirilmesi için CHP ile iki gündür süren pazarlıktaki kriz, Başbakan Vekili Abdullah Gül'ün, CHP Genel Başkanı Deniz Baykal'ı CHP Genel Merkezi'nde ziyareti ile aşıldı. 
Görüşmede, Anayasa değişikliği ve Kamu Mali Yönetimi ve Kontrol Yasa Tasarısı konusunda mutabakat sağlanırken, torba yasanın askıya alınarak, "orta vadede" TBMM gündemine getirilmesine karar verildi. Varılan mutabakata göre, CHP'nin talepleri doğrultusunda, "naylon fatura affı ile 28 Şubat sürecinde irticai faaliyetleri nedeniyle yurtdışına giden öğrencilerin geri dönüşüne" ilişkin maddeler torba yasadan çıkarıldı. 

Zina gibi olmasın 
Alınan bilgiye göre, Baykal, baş başa görüşmede, Gül'e, AB uyum yasaları çerçevesinde çıkarılan Türk Ceza Kanunu Tasarısı'na AKP'nin zina maddesi eklemek istemesi ile başlayan tartışmaları anımsatarak, "O zaman da Başbakan Vekili sıfatı ile sizinle görüşmüş, zinanın rafa kaldırılması konusunda uzlaşma sağlamıştık. Ama Başbakan yurtdışından dönünce mutabakatı bozmuştu. Ben sizi Türkiye Cumhuriyeti Başbakanı olarak kabul ediyorum. Yine zinaya benzemesin" dedi. Gül ise, "Mutabakatın bozulması halinde gereğini yaparım" yanıtını verdi. 

Siyasette oluyor 
Gül, görüşmenin ardından yaptığı açıklamada ise, siyasette zaman zaman tıkanıklıklar yaşandığını belirterek, torba yasanın askıya alındığını, daha sonra "yakın istişare ve işbirliği içinde Meclis'ten geçirileceğini kaydetti. 
Baykal da, "TBMM'de sıkışıklık ortaya çıkmıştı. Sorumlu, yapıcı, iyi niyetli muhalefet kimliği ile görüştük. Ortak çizgi yakaladık" dedi. 
CHP ile AKP arasında uzlaşmaya varılması üzerine önceki günden bu yana 7 maddesi kabul edilen ve torba yasa olarak bilinen tasarı gündemin 31'inci sırasına atıldı. Maliye Bakanı Kemal Unakıtan'a af getireceği yorumlarıyla anılan ve torba yasa olarak bilinen 'bazı kamu alacaklarının tahsil ve terkinine ilişkin yasa tasarısı' Meclis'te de tartışmalara neden olmuştu. 

Kameralar önünde 'Malatya atışması' Başbakan Vekili Abdullah Gül ve CHP Genel Başkanı Deniz Baykal arasında Malatya'da yaşananlar nedeniyle kısa bir "atışma" yaşandı. Gül "Olay üzücü. Çocuklar bize emanet." dedi. Baykal da "Bir daha AKP milletvekilleri yurda yönetici atamayacaklar, AKP Kadın Kolları çocuklara bakacak kişi diye görevlendirme yapmayacak" dedi. Gül'ün "AKP'li milletvekilleri bunu hiç yapmaz" sözleri üzerine Baykal, "Yok yok üzülmüş. İyi kalpli ama arkadaşınız" dedi. Gül de "Devletteki kadrolaşmayı CHP daha iyi bilir" karşılığını verdi. 


</TEXT>
</DOC>
