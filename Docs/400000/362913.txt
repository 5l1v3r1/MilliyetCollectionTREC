<DOC>
<DOCNO> 362913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/guncel/gun05.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
700 dosyaya el konuldu 
</HEADLINE>
<TEXT>


Rektör Aşkın'ın evindeki eserlerle ihaledeki yolsuzluk iddiaları arasında bir bağ olup olmadığı araştırılıyor 

AYDIN HASAN Van, ANKARA Milliyet 

Van Cumhuriyet Savcılığı, Yüzüncü Yıl Üniversitesi Rektörü Prof. Dr. Yücel Aşkın'ın konutuna yönelik baskında bulunan bine yakın tarihi eserle, tıbbi cihaz alımı ihalesindeki yolsuzluk iddiaları arasında bağ bulunup bulunmadığını araştırıyor. Aşkın'ın, kaydı olmadığı belirtilen 800 tarihi eseri kimlerden aldığı da soruşturmaya dahil edildi. 
Van polisi, Aşkın'ın lojmanıyla üniversite içinde kullandığı makam odalarında yaptığı aramada, yolsuzluk iddiaları çerçevesinde 700 dosyaya el koydu. Yetkililer, şunları kaydetti 
"Rektörün evindeki arama, tıbbi cihaz alımıyla ilgili iddialar nedeniyle saklandığı ihbar edilen belgeleri bulmak için yapıldı. Çok sayıda tarihi esere rastlanınca bu 2 konu arasında bağ olabileceği düşünüldü. Tarihi eserlerin ihaleden edilen haksız kazançlarla alınmış olabileceği şüphesi üzerine, konu soruşturmaya dahil edildi. Değer tespiti yapmak zor. Ancak 5 milyon doların üstünde olduğunu tahmin ediyoruz." 
CHP Ankara Milletvekili Mehmet Tomanbay, Aşkın'ın evinin ve odasının aranması konusunu soru önergesiyle TBMM gündemine getirdi. 


</TEXT>
</DOC>
