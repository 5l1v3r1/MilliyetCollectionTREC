<DOC>
<DOCNO> 358363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko43.html </URL>
<DATE> 2005/07/05/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
THY'de anlaşma sağlandı... 
</HEADLINE>
<TEXT>

     Türk Hava Yolları THY ile Türkiye Sivil Havacılık Sendikası Hava-İş arasında yaklaşık 11 bin çalışanı ilgilendiren toplu sözleşme görüşmelerinde anlaşma sağlandı. 
     Grev ilamının asılacağı son günde, taraflar arasında, THY Genel Müdürlüğü’nde gün boyu devam eden görüşmeler, akşam saatlerinde sonuçlandı. 
     Anlaşmanın sağlanmasından sonra THY Genel Müdürü Temel Kotil ve Hava-iş Genel Başkanı Atilay Ayçin ortak bir açıklama yaptı. 
     Anlaşmanın THY çalışanlarına ve ülkeye hayırlı olmasını dileyen Kotil, şunları söyledi 
     "Uzun bir süreç olmuş olabilir. Ama yönetim ve sendika olarak bu konuda hep olumlu düşündük. Öyle sanıyorum ki geldiğimiz nokta ülkemiz için hayırlı olacaktır. Ücret zammı, Hükümet ile Türk-İş arasında varılan oranda gerçekleştirildi. Tabii ki çalışanımızın şartlarını iyileştirdik. Her zaman bunu yapacağız. Yarın yeni bir sayfa ile yolumuza devam edeceğiz. Yükselen THY trendini hep beraber çok daha yukarılara çalışanımızla, sendikamızla çekmiş olacağız. Beyaz bir sayfa açılmıştır. THY yükselen çıtasını daha da yukarıya çıkaracaktır." Görüşmeler sırasında kendilerine dışarıdan bir telkinin gelmediğini ifade eden Kotil, olayın kendi tabiatıyla geliştiğini ve sonuçlandığını söyledi. 
     
     HAVA-İŞ GENEL BAŞKANI AYÇİN 

     Hava-İş Genel Başkanı Atilay Ayçin de 5 aydır devam eden 20. dönem toplu sözleşmenin her iki taraf için de hayırlı olmasını diledi. 
     Hiçbir sözleşme döneminde bütün taleplerin tamamıyla karşılanmadığını ifade eden Ayçin, şöyle konuştu 
     "Bir toplu sözleşme döneminde sorunların tümünü çözmenin mümkün olmadığını biliyoruz. Bu nedenle THY çalışanlarına, göstermiş oldukları sabır ve dayanışmalarından dolayı yürekten teşekkür etmek istiyorum. Burada kamuoyunun zaman zaman yanlış bilgilendirilmesi sonucunda hak etmediği işlemlere tabi olan üyelerimiz oldu. Bu konuda bir hak arama mücadelesinin dışında hiç kimsenin farklı bir amacı yoktu. Çünkü biz çalışanlar olarak nasıl bir şirkette çalıştığımızı gerçekten biliyoruz." Ayçin, ülkenin de içinde bulunduğu şartlar göz önünde bulundurulduğunda, yapılabileceğin bu kadar olduğunu vurgulayarak, "Gönlümüzde çok daha fazla arzular, istekler vardı ama mevcut şartlarda bunun daha ötesinin gerçekleşemeyeceğini gördüğümüz için sendika olarak imzalama kararı aldık. THY çalışanlarına ve şirkete hayırlı olmasını diliyorum" diye konuştu. 
     
     KAMU KESİMİ TOPLU İŞ SÖZLEŞMESİ 

     Kamu kesiminde Hükümet ile Türk-İş arasında imzalanan toplu iş sözleşmesinde, birinci yıl yüzde 10, ikinci yılın birinci ve ikinci altı aylık dönemlerinde ise yüzde 3’er ücret artışı üzerinde anlaşma sağlanmıştı. 
     Sözleşmede ayrıca, Devlet İstatistik Enstitüsü’nün 2003 100 Temel Tüketici Fiyatları Türkiye Geneli Haziran 2006 indeks sayısının, Aralık 2005 indeks sayısına göre değişim oranının yüzde 3’ü aşması halinde, aşan kısmın 0,80’i, ikinci yıl ikinci altı ay ücret zammı oranında ilave edilmesi karara bağlanmıştı. 
     


     
</TEXT>
</DOC>
