<DOC>
<DOCNO> 388440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/siyaset/siy03.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fair play 'lafta' kaldı 
</HEADLINE>
<TEXT>


Futbolcu Yılmaz'a su şişesi fırlatan CHP'li Haşim Oral'ın 2 Mart 2004'te TBMM'de sporda şiddetin önlenmesi için konuşma yaptığı ortaya çıktı 

SALİHA ÇOLAK Ankara 


Denizlispor'la karşılaşan Vestel Manisaspor oyuncusu Yılmaz'a şeref tribününden pet şişe fırlatan CHP Denizli Milletvekili Haşim Oral'ın "holigan karşıtlığı ve fair play savunuculuğunun" tutanaklarda kaldığı ortaya çıktı. 
TBMM'de, sporda şiddetin önlenmesi için herkesin üzerine düşeni yapması gerektiğini anlatan Oral'ın, Spor Müsabakalarında Şiddet ve Düzensizliğin Önlenmesine Dair Yasa'nın 2 Mart 2004'te TBMM'deki görüşmeleri sırasındaki sözleri şöyle "Yasanın çıkması Türkiye için çok gerekli. TBMM'nin çıkardığı yasaların esas takipçileri, spor kamuoyunu oluşturanlardır. Bunun içine yöneticiler de, seyirciler de girer. 
Türkiye'de tel örgülerin ilk kalktığı saha olan Denizli Stadı'nda nahoş tek olay olmamıştır. Bizim stadımızın girişinde 'fair play ilkemiz' yazar. Koordineli çalışma, yaşanan bu holiganizmi ortadan kaldıracaktır." 


</TEXT>
</DOC>
