<DOC>
<DOCNO> 391784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur13.html </URL>
<DATE> 2005/11/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Uzan, Bilgin ve Balkaner'in silahları satılıyor 
</HEADLINE>
<TEXT>

     Tasarruf Mevduatı Sigorta Fonu, Uzan, Bilgin ve Balkaner ailelerinden haczedilen çeşitli tabanca, bıçak, tüfek ve mermiyi 2 Aralık’ta yapılacak ihaleyle satacak. 
     Çoğunluğu Ali Avni Balkaner’den haczedilen silah, tüfek ve bıçakların toplam muhammen bedeli ise 142 bin 32 YTL olarak belirlendi. 
     TMSF’den yapılan açıklamada, ihaleye katılmak isteyenlerin söz konusu tabanca, bıçak, tüfek ve mermileri 1 Aralık 2005 tarihinde saat 10 00-17 00, 2 Aralık 2005 tarihinde ise saat 10 00-12 00 arasında görebilecekleri bildirildi. Ayrıca ihaleye katılmak için 500 YTL tutarındaki teminatın TMSF’nin Ziraat Bankası Gayrettepe Şubesindeki hesabına yatırılması gerektiği de bildirildi. 
     Silah ruhsatı almasına engel hali bulunmayan ve yirmi bir yaşını doldurmuş kişilerin katılabileceği ve açık artırma yoluyla gerçekleşecek ihalede satışa çıkarılan silahlar, muhammen değerin yüze 75’inden az olmamak üzere en çok artırana verilecek. Verilen bedel, muhammen değerin yüzde 75’inden az olur ya da hiç alıcı çıkmazsa, ikinci satış 6 Aralık 2005 tarihinde yapılacak. İki ihalede de satılamayan mal olursa 6 ay içinde pazarlıkla satılacak. 
     İhalede satılacak silahlar arasında en yüksek bedel 12 bin YTL ile Hakan Uzan’a Colt marka yivli av tüfeği için belirlendi. İhalede ayrıca 9 bin 438 adet 9 milimetrelik mermi de alıcı arayacak. 9 bin 438 YTL muhammen bedele sahip mermiler 189 kutudan oluşuyor. 
     İhalede, Smith Wesson, Browning, Walter, Beratta, Sig Sauer, Maverick marka birbirinden değerli tabanca ve tüfekler alıcı arayacak. 
     
</TEXT>
</DOC>
