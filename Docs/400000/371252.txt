<DOC>
<DOCNO> 371252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo35.html </URL>
<DATE> 2005/08/19/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Rüştü Çaykur Rizespor karşılaşmasında oynamayacak... 
</HEADLINE>
<TEXT>

     Fenerbahçe, Çaykur Rizespor ile deplasmanda oynayacağı maç için hazırlıklarını bugün yaptığı tek idmanla sürdürdü. Milli takımda sakatlanan Rüştü’nün, Çaykur Rizespor ve Samsunspor maçında oynayamayacağı açıklandı. 
     Teknik Direktör Christoph Daum yönetiminde Samandıra Tesisleri’nde basına kapalı olarak gerçekleştirilen ve 1 saat 45 dakika süren idmanda futbolcuların koşunun ardından kültür fizik hareketleri yaptıkları bildirildi. 
     Fenerbahçe Kulübü’nün resmi internet sitesinden yapılan açıklamada, futbolcular üst sahada yapılan antrenmanda koordinasyon çalışmasının ardından alt sahaya geçerek geniş alanda top tekniği çalıştı. Antrenman, dar ve geniş alanlarda yapılan taktik ağırlıklı maçlarla tamamlandı. 
     
     RÜŞTÜ İKİ MAÇ YOK 

     Antrenmana katılmayan Rüştü’nün durumu ile ilgili açıklama yapan kulüp doktoru Ethem Kavukçu, bu futbolcunun Bulgaristan ile yapılan milli maç sırasında sol omuzuna aldığı darbeden dolayı kapsül çevresindeki kaslardan birinde yırtık tespit edildiğini söyledi. 
     Kavukçu, Rüştü’nün bu hafta oynanacak Çaykur Rizespor maçı ile önümüzdeki hafta yapılacak Samsunspor maçında görev alamayacağını açıkladı. 
     Antrenmana, sakatlıkları bulunan Servet, Anelka, Tuncay ile izinli olan Recep de katılmadı. 
     Bu arada, Fenerbahçe Kulübü Başkanı Aziz Yıldırım, Faruk Ilgaz Tesisleri’nde antrenman sonrasında futbolculara bir yemek verdi. 
     
</TEXT>
</DOC>
