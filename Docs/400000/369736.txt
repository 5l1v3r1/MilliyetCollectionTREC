<DOC>
<DOCNO> 369736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/soneko07.html </URL>
<DATE> 2005/08/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Babacan Cari açık fazlasıyla finanse ediliyor 
</HEADLINE>
<TEXT>

     Devlet Bakanı ve Başmüzakereci Ali Babacan, Türkiye'de Cari İşlemler Açığı'nın bulunduğunu ama bu açığın fazlasıyla finanse edildiğini söyledi. 
     Babacan, Ziraat Bankası sosyal tesislerinde düzenlediği basınla sohbet toplantısında, cari açığın finanse edildiğini kaydetti. 
     Bakan Babacan, cari açık konusundaki soruya verdiği yanıtta, Türkiye gibi AB'ye yeni üye olan büyük ekonomiye sahip diğer ülkelerin de benzer açıklar yaşadıklarına dikkat çekerek, bunun yatırım ürünleri ithalatından kaynaklandığını söyledi. 
     Babacan, şunları söyledi 
     ''AB'ye en son üye olan 10 ülke arasında bulunan ve büyük ölçekli ekonomiye sahip Polonya, Çek Cumhuriyeti, Slovenya ve Macaristan'a bakacak olursak, bu dört ülke de müzakere süreci boyunca, arka arkaya 8-10 yıl boyunca, yüzde 5.5-6 ve 6.5 gibi cari açık vermişler. 
     Bunun sebebi, bu ülkeler gelişirken, bu ülkeler yatırım ürünleri girmesi, yatırım ürünlerinin ithal edilmesidir, Türkiye'de de bu yaşanıyor. 
     
     YATIRIM ÜRÜNLERİ İTHALATINDAKİ ARTIŞ... 

     Türkiye geçen yıl 17.5 milyar dolarlık yatırım ürünü ithal etmiş, cari açığımız 15.5 milyar dolar iken, yatırım ürünleri ithalatı 17.5 olmuş. 
     Bunun yarısı kadar yatırım ürünü ithal edilseydi, cari açığımız bir o kadar azalacaktı ve kimse de bunu sormayacaktı. 
     Bu yılın ilk altı ayındaki rakamlara bakacak olursak, ilk altı aydaki cari açığımız 13.7 milyar dolar, yine aynı dönemdeki yatırım ürünleri ithalatı 9.3 milyar dolar. Yatırım ürünleri ithalatında, geçen yılın aynı dönemine göre yüzde 13.5'luk artış var. İlk altı ayda tüketim ürünleri ithalatındaki artış ise yüzde 2.7 düzeyinde. 
     Cari dengede bir başka konu bu dengenin finansmanıdır. İlk altı aylık dönemde, 14.4 milyar dolarlık bir finansman görüyoruz, bunun 8.3 milyar doları bankacılık dışı özel kesimden geliyor.'' 
     
     NET HATA VE NOKSAN KALEMİNDEKİ ARTIŞ... 

     Öte yandan, yine ilk altı aylık dönemde 6 milyar dolar düzeyinde, neredeyse cari açığın yarısı kadar bir Net Hata Noksan kalemi olduğunu belirten Babacan, bu Net Hata ve Noksan'ın artı yönde yani cari açığı azaltacak yönde çalıştığını vurgulayarak, şöyle devam etti 
     ''Yine aynı dönemde rezervler 6.7 milyar dolar artmış. Yani cari açık var. Ama bu cari açık fazlasıyla finanse ediliyor. 
     6 milyar dolarlık finansmanın nereden geldiği yakalanamadığı için bu Net Hata ve Noksan içinde görülüyor. Bu finansmanın kaynağı konusunda farklı yorumlar var. Bu eğer ihracatsa ağırlıklı olarak o zaman endişe etmeye gerek yok. 
     Gerek Merkez Bankası, gerekse DİE ile birlikte bu Net Hata ve Noksan kaleminin detayları konusunda bu ay sonunda daha ayrıntılı bir çalışma yapacağız. 
     Sadece Haziran ayına baktığımızda, Cari İşlemler Açığı 2.3 milyar dolar olurken, Net Hata ve Noksan'da artı 2.7 milyar dolar düzeyindeyiz. Cari açıktan daha büyük bir Net Hata ve Noksan var. Bunu biraz daha derinlemesine analiz etmemiz gerekli. 
     Net Hata ve Noksan'ı biraz daha detaylı izlememiz gerekecek, ancak, Ödemeler Dengesi'nin tümünde Türkiye'de bir döviz bolluğu varsa, kurun da fiyatı aşağıya iner. Türkiye gibi değişimi yaşamış ülkelerdeki ortak karakteristik değişimler bunlar. 
     2001 ile mukayese ediliyor yani o zaman da cari açık yüksekti ve krize neden oldu deniliyor ancak, çok önemli farklar var. Bir kere serbest kur rejimi var. Ne zaman dövizi çıkışı olsa kur da bir hareketlilik görüyorsunuz. Bu geçen hafta da görüldü. 2001'de böyle bir mekanizma yoktu.'' 
     Babacan, Türkiye'de işler iyi gittiği sürece YTL'nin değerlenmeye devam edeceğini belirtirken, önemli olanın bu değerlenmenin hızı olduğunu vurguladı. 
     
     ''TÜRKİYE EKONOMİSİ SAĞLAM...'' 

     Hükümetleri dönemi içinde Türkiye ekonomisinde önemli ilerlemeler sağlandığını, halen dünyanın en yüksek enflasyon oranına sahip ülkelerinden biri olmalarına karşın, Türkiye'nin en kronik sorunu olan enflasyonu, bir kuşağın göremediği oranda düşürdüklerini belirten Babacan, seçimler öncesinde yüzde 66 düzeyinde olan reel faizleri de, yüzde 10'ların altına çektiklerini söyledi. 
     Özel sektör odaklı, verimlilik artışına dayalı bir ekonomik büyüme sağladıklarının altını çizen Babacan, Maastricht kriterleri açısından bütçe açığı hedefini 2006'da yakalayacaklarını, borç stokuna ilişkin Maastricht kriterini de 2007'de yakalayacaklarını tahmin ettiklerini kaydetti. 
     Türkiye'nin toplam dış ticaret hacminin, Gayri Safi Milli Hasıla'ya GSMH oranının yüzde 50'yi geçtiğini vurgulayan Babacan, birçok gelişmiş ülkede bu oranın yüzde 50'nin altında bulunduğunu anlattı. 
     Doğrudan Yabancı Sermaye girişinin artmaya devam ettiğini, Yeni Türk Lirası'na çabuk alışıldığını, yatırım ortamının iyileştirildiğinin altını çizen Babacan, uzun vadede başarının sırrının açık bir toplum ve açık bir ekonomiye sahip olmaktan geçtiğini bildirdi. 
     Üç yıllık süreçte, başarılarının arkasındaki temel nedeninin ve reçetenin ''güven'' olduğunu belirten Babacan, politikalardaki süreklilik, öngörülebilirlik, şeffaflık sayesinde, Türk toplumu ve iş dünyasının, Türkiye'nin geleceğine olan güveninin arttığına dikkat çekti. 
     Babacan, makro ekonomik ve siyasi istikrar sağladıklarını belirterek, ''Türkiye ekonomisi, tarihindeki hiçbir dönemle mukayese edilmeyecek kadar sağlam bir yapıya sahip'' dedi. 
     Türkiye'nin, petrol fiyatlarının 2003'e göre neredeyse üç kat arttığı, terörizmin küresel boyutlara ulaştığı ve ABD Merkez Bankası'nın başını çektiği faiz artışlarının yaşandığı bir ortamda ekonomik başarı sağladığına dikkat çeken Babacan, bütün bu olumsuzluklara rağmen, özellikle 17 Aralık'tan sonra Türkiye ekonomisinin normalleştiğini kaydetti. 
     Türkiye ekonomisinin yeni bir aşamada olduğunu belirten Babacan, bundan böyle Türkiye ekonomisinin, AB'ye yeni üye olan 10 ülke ile Bulgaristan ve Romanya gibi ülkelerle mukayese edilebileceğini ifade etti. 
     Reel faizlerin gerilemeye devam edeceğinin altını çizen Babacan, bankaların, düşük faizlerle uzun vadeli tüketici kredisi kullandırmalarının, reel faizlerin düşeceği beklentisinden kaynaklandığını bildirdi. 
     Babacan bir soru üzerine, Türkiye'nin, AB süreciyle birlikte yeni bir dönemde girdiğini vurgularken, bu yeni dönemle birlikte insan hakları ve demokratikleşme alanında önemli ilerlemeler kaydedildiğini ifade etti. 
     
     17 ARALIK'IN VERDİĞİ SİNYAL... 

     Türkiye'nin açık bir toplum olma hedefinde olduğunu belirten Babacan, AB sürecinde gerçekleştirdiği demokratik reformların değerinin ölçülemeyecek kadar önemli olduğunun altını çizdi. 
     Babacan, özellikle 17 Aralık sonrasında, demokratik reformların sonuçlarının görülmeye başlandığını belirterek, ''17 Aralık'ın en önemli sinyali, Türkiye'nin demokratikleşme açısından kritik eşik noktasını geçmiş bir ülke konumuna geldiğini göstermesidir'' dedi. Reformlardaki gelişmelere rağmen, demokratikleşme alanında çıkarılan yasa ve düzenlemelerin tam olarak uygulandığını söylemenin de çok doğru olmadığının altını çizen Babacan, bütün bunların uygulamalara yansıması açısından zaman alacağını, uygulama için zihinsel bir değişimin de gerekli olduğunu ifade etti. 
     İnsanların bu değişime uymasının zaman alacağına dikkat çeken Babacan, diğer ülkelerde de bu sürecin yaşandığını belirterek, ''önemli olan bu reformların arkasındaki siyasi irade ve toplumsal destektir'' dedi. 
     Türk halkının, daha önceleri AB'den beklentisinin ekonomiyle sınırlı olduğunun altını çizen Babacan, son zamanlardaki anketlerin, Türk halkının AB'den beklentisinin ekonomiyle sınırlı kalmadığını, AB'yi uzun vadeli siyasi istikrar açısından da istediklerini vurguladı. 
     Türkiye'de özgürlüklerin genişlediğini ve toplumsal dinamizmin arttığına dikkat çeken Babacan, birçok AB ülkesinin ise hızla dinamizmlerini kaybettiklerini ifade etti. 
     
     AB İLE MÜZAKERELER... 

     Bakan Babacan, AB ile müzakereler öncesindeki çalışmaların aynen planlandığı gibi devam ettiğini vurguladı. 
     AB ile müzakereler çerçevesinde, 35 müzakere başlığı altında faaliyette bulunacak olan sekiz komitenin en son 5. tur çalışmalarını, 15 Temmuz'da tamamladığını belirten Babacan, bu komitelerin, 3 Ekim'de başlayacak olan ''Tarama'' süreciyle birlikte çalışmalarına aynı hızla devam edeceğini kaydetti. 

     
</TEXT>
</DOC>
