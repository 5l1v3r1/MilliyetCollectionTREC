<DOC>
<DOCNO> 395457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko37.html </URL>
<DATE> 2005/11/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Balkaner Grubu'na ait 20 dairenin satışı 7 Aralık'ta... 
</HEADLINE>
<TEXT>

     Tasarruf Mevduatı Sigorta Fonu TMSF , Balkaner Grubu'ndan borçlarına karşılık haczettiği Çamlıca Konakları'nda bulunan 103 daireyi satışa çıkaracak. 
     Konuyla ilgili Çamlıca Konakları'nın sosyal tesislerinde düzenlenen basın toplantısında bilgi veren TMSF Gayrimenkuller Dairesi Başkan Vekili Nebil Dinçer, Yurtbank'ın 600 milyon dolarlık borcuna karşılık TMSF'ye geçen Ali Balkaner'in Asyapı ve 3M şirketine ait Çamlıca Konakları'ndaki 103 dairenin satışının yapılacağını ifade ederek, borç tahsilatında maksimum gelir sağlamak istediklerini söyledi. 
     İşlemleri tamamlanan 20 dairenin 7 Aralık tarihinde TMSF Merkez binasında satışa sunulacağını belirten Dinçer, diğer 83 dairenin de işlemlerinin tamamlanmasının ardından satışa çıkarılacağını kaydetti. 
     Dinçer, 20 dairenin toplam muhammen bedelinin 13 milyon 335 bin YTL olduğunu dile getirerek, dairelerin içlerinin natamam olarak teslim edileceğini belirtti. 
     Satışların icra satışı olarak öngörüldüğünü anlatan Dinçer, Çamlıca Konakları'nın bölgedeki nadide yerleşim yerlerinden olduğunu ve gayrimenkul alıcılarının gözdesi durumunda bulunduğunu kaydetti. 
     Dinçer, sosyal tesis ve spor alanları hariç 47 bin 456 metrekarelik alanda 28 adet bloktan ve toplam 280 daireden oluşan Çamlıca Konakları'nın ilk 4 katının standart, 5. katların ise çatı dubleksi olarak inşa edildiklerini anlattı. 
     Merkezi doğalgaz sistemine ve kapalı otoparka sahip olan dairelerden standart olanlarının 257 metrekare, dubleks olanlarının ise 436 metrekare olduğunu ifade eden Dinçer, ayrıca açık ve kapalı yüzme havuzu, tenis kortları, lokal, lokanta, sauna, masaj, solaryum, bilardo salonu, çocuk oyun odası gibi birçok alanların bulunduğunu anlattı. 
     En ucuzu 500 bin YTL, en pahalısı 920 bin YTL olan daireler için gerçekleştirilecek ihaleye katılmak isteyen alıcıların satışına katılmak istedikleri her gayrimenkul için tespit edilen muhammen bedelin yüzde 7.5'i tutarındaki teminatı Ziraat Bankası'nın Gayrettepe Şubesi'ndeki 14061804-5002 numaralı hesaba yatırmaları gerekiyor. 
     Dairelerin satışını üstlenen TURYAP Yönetim Kurulu Başkanı Azmi Sarıbay da Çamlıca Konakları'nın İstanbul'un en gözde semtlerinden birinde bulunduğunu ifade etti. 
     
     ARSA SAHİBİNİN İTİRAZI 

     Basın toplantısının sonlarına doğru dinleyici olarak salonda bulunan ve arsa sahibi olduğunu ifade eden Yaşar Naiboğlu, ''TMSF'nin el koyduğu ve satılacak olan daireler arasında inşaat teminat ipoteği olan 2 dairem var Bu daireler nasıl satılacak '' şeklinde bir soru sordu. 
     Bunun üzerine Dinçer, satışların icra satışları olduğunu hatırlatarak, ipotek alacaklılarının alacaklarının satış bedeli üzerinden ödeneceğini söyledi. 
     Alacaklıların Asyapı ve 3M şirketleri ile olan sorunlarıyla ilgili görüşmelerin halen devam etmekte olduğunu ifade eden Dinçer, burada fon olarak icra kanalıyla satılan dairelerin bedelleri üzerinden ipotek ve diğer alacaklılarına da ödeme yapılacağını kaydetti. 
     Dinçer, TMSF'nin Asyapı ve 3M'in hem alacağına hem de borçlarına el koymuş durumda olduğunu kaydetti. 
     Naiboğlu'nun ''Satışlarınıza neden sorunlu olan dairelerden başladınız '' sorusu üzerine de Dinçer, 6183 icra biriminin ve hukukçuların bunları değerlendirdiğini ve satışlarının uygun bulunduğunu söyledi. 
     Basın toplantısından sonra gazetecilere açıklama yapan Yaşar Naiboğlu, kat karşılığı inşaat olarak arsasını verdiğini ve 1999 sonunda TMSF'nin Yurtbank'a el koyması üzerine yarım kaldığını anlattı. 
     Haklarının korunması için yapılan kat karşılığı inşaat ipoteği olduğunu belirten Naiboğlu, 2 dairesinden 900 bin dolar alacağı olduğunu belirtti. 
     Naiboğlu, TMSF'nin satışa çıkardığı 103 daireden 56'sının halen ipotekli olduğunu ve bu satışların yeni mağdurlar yaratacağını savundu. 
     Mahkeme kararıyla, ilgili şirketin yapması gereken işlerle ilgili eksikliklerin tespitlerini yaptırdıklarını ve mahkemenin kendilerini alacaklandırdığını belirten Naiboğlu, şöyle devam etti 
     ''Ortak mahalle ilgili çalışmaları ağaçlarına varana kadar biz yaptık. Arsa sahibi olarak toplam 10 kişiyiz. Sadece benim 1 milyon dolara yakın alacağım var. Onların da sanırım 15-16 milyon dolar alacağı vardır. Haklarımın korunması için kat karşılığı inşaat sözleşmesi var. 2 dairem üzerinde ipotek var. İpotekli daireleri nasıl satacaklar Bu daireleri alanlara nasıl tapu verecekler TMSF yeni mağdurlar yaratacak.'' 
     
     DİNÇER'İN AÇIKLAMASI 

     Nebil Dinçer de, Naiboğlu'nun iddiaları üzerine gazetecilere yaptığı açıklamada, 6183 icra satışlarında daireler üzerindeki ipoteklerin satışa engel olmadığını söyledi. 
     Uzan grubu şirketlerinde de bu tür itirazların olduğunu hatırlatan Dinçer, şunları kaydetti 
     ''Bu arkadaşların bir alacağı olduğu belli ama bu satış bedelinden bunu mahsup ederek kendilerine ipotek bedeli aktarılacak. Ama burada alıcıları ilgilendiren bir durum yok. Alıcı, normal, icra kanalıyla 6183 satışımızla aldığı dairesine yerleşecek. İpotekler ve iddia ettikleri rakamlar kendilerine ödenecek. Arsa sahiplerinin alacaklarını hukuksal çerçevede değerlendiriyoruz. Hukukun elverdiği ölçüde adil olmaya çalışıyoruz ama 1 milyon dolarlık dairede oturup da kamunun çoluk çocuğunun, yetimin parası üzerine, 'Beni mağduriyetim var' demek pek şık değil. Bunlar Asyapı ve 3 M'den olan alacaklar. 6183 icra satışı yaptığımız için satışları ilgilendiren bir husus yok. Alanlarla ilgili bir problem yok. Alıcılar, 15 gün sonra bedellerini ödedikleri takdirde tapularını alacaklar.'' 
     
</TEXT>
</DOC>
