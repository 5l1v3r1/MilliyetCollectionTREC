<DOC>
<DOCNO> 366111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonsiy11.html </URL>
<DATE> 2005/08/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Erdoğan TSK, ulusça gücümüze güç katmaktadır 
</HEADLINE>
<TEXT>

     Yüksek Askeri Şura YAŞ üyeleri, Başbakan Recep Tayyip Erdoğan’ın başkanlığında Anıtkabir’i ziyaret ettiler. 
     Şura üyeleri, üzerinde "YAŞ Üyeleri" yazan kırmızı ve beyaz karanfillerden oluşan çelenk eşliğinde, Aslanlı Yol’dan yürüyerek, Atatürk’ün kabrine geldiler. 
     Başbakan Erdoğan’ın, kabre çelenk koymasından sonra, şura üyeleri, saygı duruşunda bulundular. 
     Daha sonra Misak-ı Milli Kulesi’ne geçen Erdoğan, Anıtkabir Özel Defteri’ne şunları yazdı 
     "Ulusal güvenlik ve huzurumuzun teminatı olan kahraman Türk Silahlı Kuvvetleri’nin görev bilinci ve disiplini, Yüksek Askeri Şura’da en açık ifadesini bulmaktadır. 
     Cumhuriyetimizin kurucusu Mustafa Kemal Atatürk’ün gösterdiği yolda ulusumuzun bağımsızlığının ve Cumhuriyetimizin bekasının güçlü güvencelerinden olan Türk Silahlı Kuvvetleri, üstün kabiliyet ve dinamizmiyle değişen güvenlik koşullarına uyum sağlamakta, ulusça gücümüze güç katmaktadır. 
     Bu inançla, Ağustos 2005 Yüksek Askeri Şura çalışmalarının ülkemizin esenliğine, demokratik hayatımıza ve kahraman Türk Silahlı Kuvvetleri’ne başarılar getirmesini dilerim." Tören süresince, Anıtkabir üzerinde bir polis helikopterinin güvenlik uçuşu yaptığı görüldü. 
     
     ORAMİRAL ÖRNEK’TEN YEMEK 
     Şura üyeleri, Anıtkabir ziyaretinin ardından Deniz Kuvvetleri Komutanı Oramiral Özden Örnek’in ev sahipliğini yaptığı öğle yemeği için Deniz Kuvvetleri karargahına geçtiler. 
     Yüksek Askeri Şura toplantısı, yemeğin ardından, Genelkurmay Başkanlığı Karargahı’nda, Başbakan Erdoğan başkanlığında devam edecek. 
     Toplantının bugünkü bölümünün akşam saatlerinde bitmesi bekleniyor. 
     
</TEXT>
</DOC>
