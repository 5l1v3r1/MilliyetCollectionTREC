<DOC>
<DOCNO> 395929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/guncel/gun03.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik'ten Rektör'e suçlama 
</HEADLINE>
<TEXT>


Yücel Aşkın'ın kendisini izlettiğine dair evrak bulunduğunu belirten Milli Eğitim Bakanı Hüseyin Çelik, "Düşmüş insanı itmemek uğruna konuşmuyorum" dedi 

ANKARA Milliyet 

Milli Eğitim Bakanı Hüseyin Çelik, Van Yüzüncü Yıl Üniversitesi Rektörü Prof. Dr. Yücel Aşkın'ın kendisini izlettiğine dair evrak bulunduğunu belirterek, "Üniversitenin görevi jurnallik, hafiyelik değildir" dedi. "Düşmüş insanı itmemek uğruna" konuşmadığını söyleyen Çelik, "Söylenecek çok şey var, ileride bunları konuşuruz" diye konuştu. 
TBMM Genel Kurulu'nda CHP Ankara Milletvekili Mehmet Tomanbay'ın Yüzüncü Yıl Üniversitesi'ndeki soruşturma ve terör olaylarıyla ilgili konuşması üzerine tartışma yaşandı. 
Tomanbay, "İddianamenin hazırlanması için Enver Arpalı'nın ölümü bekleniyormuş" dedi. Tomanbay'ı yanıtlayan Çelik, rektörü kastederek, "Düşmüş insanı itmemek uğruna..." deyince, CHP'lilerin tepkisiyle karşılaştı. Sözünü "Yere düşmüş olabilir" diye değiştiren Çelik, şunları söyledi 

'Şahsımla ilgili' 
"Ben Van'a gidiyorum Sayın Rektör'ün kasadaki evrakları arasında çıkıyor Milli Eğitim Bakanı Van'a geldi, Ş.Ş.'nin evine gitti, Ş.A.'nın evinde kahvaltı yaptı, şunlarla buluştu, şuraya gitti. Üniversiteler, jurnallik ve hafiyelik sisteminin kurulduğu yerler değildir, bilimsel araştırmaların yapıldığı yerlerdir. Şahsımla ilgili olduğu için bunları söylüyorum." 
Çelik'e tepki gösteren CHP Grup Başkan Vekili Haluk Koç, "Milli Eğitim Bakanı mı, yoksa Van'dan sorumlu bakan mı O kadar sığ değerlendirmeler yapıyor ki" dedi. 
Koç, Çelik'in karşısındakini "taciz etme" konusunda usta bir kişi olduğunu öne sürerek, Aşkın hakkında "Düşmüş bir kişi hakkında yorum yapmam" şeklinde açıklama yapmasını "gaf" olarak değerlendirdi. 

'Mahçup oldular' 
ATV'de Fatih Altaylı'nın sorularını yanıtlayan Çelik, Yücel Aşkın'ın tutuklanmasıyla ilgili soru üzerine şunları söyledi "Ben milletvekili olduktan sonra kendisi rektör oldu. Üniversite araştırma hastanesinin açılması için Başbakan da dahil olmak üzere Yüksek Planlama Kurulu üyeleri evrakı elden imzaladı. Aşkın, dünya görüşüyle uyuşmadığım bir insan. Karşısında olsaydım rektörlük yapamazdı. Ağabeyim Ramazan Çelik'in isminin anılarak iktidarı işin içine sokmak istediler. YÖK söylediğinin yanlış olduğunu anladı. Mahçup oldular." 



</TEXT>
</DOC>
