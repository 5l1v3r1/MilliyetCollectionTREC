<DOC>
<DOCNO> 371436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sondun18.html </URL>
<DATE> 2005/08/20/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Almanya'da Neonazilerin 2 yürüyüşü yasaklandı... 
</HEADLINE>
<TEXT>

     Almanya'nın Saksonya-Anhalt eyaletinde Neonazilerin düzenlemek istedikleri 2 yürüyüş polis tarafından yasaklandı. 
     Magdeburg polisi, yürüyüşlerin, Adolf Hitler'in sağ kolu olan Rudolf Hess'i anmak amacıyla düzenleneceğinin belirlendiğini, bunun da ağırlaştırılan yürüyüş yasasına aykırı olduğunu bildirdi. 
     Polis, bu nedenle Magdeburg ve Halle kentlerinde daha önce izin verilen yürüyüşlerin yasaklandığını belirtti. 
     Öte yandan, Hess'in mezarının bulunduğu Bavyera eyaletindeki Wunsiedel kentinde yaklaşık 2 bin kişi aşırı sağcılara karşı bir gösteri düzenledi. Bu kentte Neonazilere yürüyüş yapmaları için izin verilmedi. 
     Gösteri sırasında, üzerlerinde silah bulunan 4 kişinin gözaltına alındığı bildirildi. 
     Nürnberg kentinde ise mahkeme kararıyla yasaklanan bir aşırı sağcı yürüyüşün bugün yapılmasına Bavyera İdare Mahkemesi izin verdi. Bunun üzerine Nürnberg Büyükşehir Belediye Başkanı Ulrich Maly SPD , halkı aşırı sağcılara karşı gösteri yapmaya çağırdı. 
     
</TEXT>
</DOC>
