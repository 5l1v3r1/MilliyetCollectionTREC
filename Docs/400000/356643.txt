<DOC>
<DOCNO> 356643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy06.html </URL>
<DATE> 2005/06/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
CHP'nin dokunulmazlık kampanyasına AKP'li imzası 
</HEADLINE>
<TEXT>

     CHP, dokunulmazlıkların kaldırılması talebiyle Kadın Kolları tarafından gerçekleştirilen kampanyaya imza veren 1 milyon 860 bin kişi içinde AKP Kadın Kolları üyelerinin de bulunduğunu bildirdi. 
     CHP Kadın Kolları’nca bir ay süresince yürütülen dokunulmazlıkların kaldırılmasına yönelik kampanya kapsamında toplanan imzalar CHP Genel Başkanı Deniz Baykal’a iletildikten sonra kampanyaya ilişkin bir sonuç bildirgesi yayımlandı. 
     Bildirgede, "Her görüşten yurttaşımız, AKP’ye oy verenler hatta AKP kadın Kolları’nın bazı üyeleri de kampanyamıza destek verdi" denilerek, doğrudan AKP’yi hedef alan kampanyaya AKP Kadın Kolları üyelerinin de imza verdiklerinin açıklanması dikkat çekti. 
     Bildirgede kampanyaya kimi yerlerde valilikler ve kaymakamlıkların kimi yerlerde de belediyelerin engel çıkardıkları, bazı yerlerde Atatürk anıtlarına çiçek konulmasına bile izin verilmediği belirtildi. TBMM Başkanı Bülent Arınç’ın da imzaları iletmek için istenen randevu talebine yanıt vermediği için "Meclis Başkanı’nın halkına kulak verecek zamanı yoktu" diye eleştirildiği bildirgede, "1 milyon 860 bin ses olarak haykırıyoruz. Bu Meclis bu yükü taşıyamaz. taşımamalıdır. Dokunulmazlık adi suçlara kalkan yapılmamalıdır. Dokunulmazlık kaldırılmalıdır" denildi. 
     
</TEXT>
</DOC>
