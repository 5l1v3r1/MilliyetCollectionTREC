<DOC>
<DOCNO> 381134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun28.html </URL>
<DATE> 2005/09/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Şener Kıbrıs Türkü'nün refah düzeyinde belirgin bir artış vardır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, yıllardır uygulanan haksız ambargoların, Kıbrıs Türklerinin refah düzeyinin artmasını engellemediğini ifade ederek, ''Ambargolara rağmen KKTC'de önemli bir gelişme vardır. Kıbrıs Türkünün refah düzeyinde belirgin bir artış vardır'' dedi. 
     Şener, Orta Doğu Teknik Üniversitesi'nin ODTÜ Kuzey Kıbrıs Kampüsü'nün açılış törenine katılmak üzere dün geldiği KKTC'den, İstanbul'a gitmek üzere THY uçağıyla ayrıldı. 
     Şener, Ercan Havaalanı'nda gazetecilere yaptığı açıklamada, Türkiye ile KKTC arasındaki mali ve ekonomik işbirliğinin süreceğini belirterek, KKTC'de son 3 yılda milli gelirin ikiye katlandığını, 2002'de 4400 dolar olan kişi başına düşen milli gelirin de 2005 yılında 10 bin dolara yaklaştığını belirtti. 
     
     İKİ KİŞİYE BİR OTOMOBİL DÜŞÜYOR 
     Şener, ''Bu KKTC'de yaşayan Kıbrıs Türkünün refah düzeyinin artmakta olduğunu açıkça göstermektedir. Nitekim son verilere göre de 1000 kişiye düşen otomobil sayısı 500 civarındandır. Yani her iki kişiden biri otomobil sahibidir'' dedi. 
     KKTC'de banka mevduatlarında da artış olduğunu, kişi başına düşen mevduat miktarının 2002'de 5400 dolar iken, 2005 yılında 12500 dolara yükseldiğine işaret eden Şener, ''Dolayısıyla hangi göstergeyi değerlendirmeye alırsak alalım ortaya net bir tablo çıkmaktadır. Bu da şudur KKTC'ye yönelik haksız ambargolar Kıbrıs Türkünün refah düzeyinin gelişmesini engellememiştir'' diye konuştu. 
     Türkiye ile KKTC arasında kurulan işbirliği ve dayanışmanın meyvelerini verdiğini ve vermeye devam edeceğini ifade eden Şener, güçlü işbirliği ve dayanışmanın devam edeceğini vurguladı. Şener, Kıbrıs'tan da sorumlu Devlet Bakanı olarak KKTC'deki gelişmeleri yakından izlediklerini ve çeşitli vesilelerle adayı ziyaret ettiğini belirterek, olumlu gelişmelerden de mutlu olduklarını dile getirdi. 
     
     AB KARŞI DEKLARASYONU 
     Devlet Bakanı ve Başbakan Yardımcısı Şener, bir gazetecinin, ''Türk limanlarının Güney Kıbrıs gemi ve uçaklarına açılması konusunda Türk hükümetinin bundan sonra nasıl bir tutum izleyeceğini'' sorması üzerine, ''Türkiye'nin bu konuda daha önce yaptığı açıklama ve deklarasyonun ortada olduğunu'' ifade ederek, şöyle konuştu 
     ''Ek protokolün imzalanmış olması demek, limanların Güney Kıbrıs Rum yönetimine açılması anlamını taşımaz. Bunu Türkiye açık, net, kararlı bir şekilde ifade etmiştir. Biz aynı görüşü sürdürüyoruz.'' AB'nin 21 Eylül'de yayımladığı karşı deklarasyonun hukuki bir niteliğinin olmadığını kaydeden Şener, '' Deklarasyon Türkiye ile AB arasında yarım asra yakın bir süredir devam eden ilişkilerin üslubuyla bağdaşmayacak bir niteliktedir'' dedi. 
     Şener, AB karşı deklarasyonunun ayrıca, Kıbrıs Türk halkının, varlığını, sıfatını, haklarını ve beklentilerini dikkate almayan ve göz ardı eden bir yaklaşıma sahip olduğunu belirterek, şunları söyledi 
     ''Yanlış ve haksız bir içeriğe sahiptir. Bu bakımdan Türkiye ile AB arasındaki ilişkilerin yarım asra yakın bir süredir devam eden çerçeve içerisinde sürdürülmesini arzu etmekteyiz. Ve buna büyük hassasiyet gösteriyoruz. KKTC ve Türkiye Cumhuriyeti arasındaki ilişkilerin niteliği de herkes tarafından bilinmektedir ve kabul edilmektedir. Bu nitelikleri değiştirecek bir şey olmaz.'' 
     
     BÜYÜKELÇİ KARAHAN ''TÜRKİYE GÖZDEN GEÇİRİR'' 
     Bu arada söz alan Türkiye'nin Lefkoşa Büyükelçisi Aydan Karahan, Dışişleri Bakanı ve Başbakan Yardımcısı Abdullah Gül'ün, ''karşılıklı olarak bütün kısıtlamaların kaldırılmasını'' önerdiğini anımsatarak, ''Fevkalade olumlu bir yaklaşımdı bu. Sürekli olarak biz bunu sürdürüyoruz. Buradaki KKTC'deki kısıtlamaların kalkması halinde elbette Türkiye de uyguladığı kısıtlamaları kaldırmayı gözden geçirecektir'' dedi. 
     
     ''KIBRIS MİLLİ BİR DAVADIR'' 
     Devlet Bakanı ve Başbakan Yardımcısı Şener, ''Bundan sonra Türk hükümetinin Kıbrıs politikasında bir değişiklik olup olmayacağı'' yönündeki soru üzerine de ''Türkiye açısından Kıbrıs milli bir davadır. Şu ana kadar Kıbrıs konusundaki hassasiyeti bütün Türkiye Cumhuriyeti hükümetleri korumuşlardır ve bu geleneksel bakış açımız bundan sonra da devam edecektir'' dedi. 
     ''Daha önce Annan planı çerçevesinde Kıbrıs sorununun çözümü için gerekli adımların Kıbrıs Türkleri tarafından atıldığını'' kaydeden Şener, KTTC'nin plana ''evet'' dediğini, ancak uzlaşma istemeyenin Güney Kıbrıs olduğunu vurguladı. 
     Şener, Rumların, yöneticilerinin ve politikacılarının yönlendirmeleri sonucu Annan planına ''ret'' oyu verdiklerini belirterek, ''Dolayısıyla dünya açık ve net bir şekilde görmüştür ki sorunun çözümünden yana adım atan, yaklaşım sergileyen taraf Türk tarafıdır. Ama uzlaşma istemeyen, bir arada olmayı arzu etmeyen taraf da Rum tarafıdır'' dedi. 
     
</TEXT>
</DOC>
