<DOC>
<DOCNO> 358269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun07.html </URL>
<DATE> 2005/07/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
100 günlük aşk reçetesi 
</HEADLINE>
<TEXT>

     Daily Telegraph 

      Fransız siyasiler, '100 güne ayarlı' yaşıyor. Başbakan Dominique de Villepin'in ülkenin en büyük sorunu işsizliği yenmek için 100 gün istemesinin ardından müstakbel cumhurbaşkanı gözüyle bakılan İçişleri Bakanı Nicolas Sarkozy, sallantıdaki evliliğini kurtarmak için 100 gün süre tanıdı. Villepin-Sarkozy kıyaslaması yapan Paris Match'a göre, Cecilia-Nicolas Sarkozy evliliğinin geleceği 100 gün içinde belli olacak. Fransızların yüzde 39'unun, Sarkozy'yi cumhurbaşkanı görmek istediğini gösteren bir anket yayımlayan dergi, 'Halkın kalbini çoktan kazandı. Şimdi Cecilia'yı geri kazanmak istiyor. Evliliğini kurtarmak için 100 gün süre tanıdı' diye yazdı. Paris Match, boşanma dedikoduları yalanlansa da çiftin avukatlarıyla görüştüğünü aktardı. Sarkozy, eşi ile sorunlarını önce yalanlayıp, sonra "Milyonlarca aile gibi, benimkinde de sorunlar var. Aşmaya çalışıyoruz" demişti. Çift, AB Anayasası referandumundan beri bir arada görünmezken, Cecilia, tatile oğlu Louis'yle çıktı. 
     
</TEXT>
</DOC>
