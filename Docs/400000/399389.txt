<DOC>
<DOCNO> 399389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur10.html </URL>
<DATE> 2005/11/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Nikah memuruna rüşvet baskını 
</HEADLINE>
<TEXT>

     
     Fatih KARAÇALI ADANA, DHA 
     
ADANA’nın AKP’li Merkez Seyhan İlçe Belediye Başkanı Azim Öztürk, hakkında rüşvet istediği yönünde şikayet olan, evlendirme memurunu, suçüstü yakalattı. 
     Adlarının açıklanmasını istemeyen bir çift, Evlilik işlemleri yaptırırken nikah harcı olan 100 YTL’nin dışında, nikah memuru İlyas Çakmak da 100 YTL istedi'' diyerek belediyede başvuruların yapıldığı Ak Masa’ya şikayette bulundu. Gelen ihbarı değerlendiren Seyhan İlçe Belediye Başkanı Azim Öztürk, evlendirme memuru hakkında işlem yapılması için Emniyet Müdürlüğü’ne ihbarda bulundu. 
     Cumhuriyet Savcılığı’ndan alınan izinle 10 adet 10 YTL’nin fotokopisini çeken Gasp Bürosu ekipleri, düğün hazırlığı yapan çifte vererek operasyonu başlattı. Nikah Memuru İlyas Çakmak’ın yanına giden çift parayı verip dışarı çıktıktan sonra baskın yapan polis ekibi, Çakmak’ı gözaltına aldı. Çakmak’ın üzerini arayan polisler, fotokopisi çekilmiş olan paraları cebinde ele geçirdi. 
     Susma hakkını kullanmak isteyen İlyas Çakmak, Emniyet Müdürlüğü’nde ifade vermeyi kabul etmedi. İlyas Çakmak görevi kötüye kullanmak ve rüşvet almak’ suçlarından adliyeye çıkartıldı. 
     Belediye hizmetlerinde görevini kötüye kullananlara izin vermeyeceklerini açıklayan Başkan Azim Öztürk, olayın polise kendileri tarafından yansıtıldığını belirterek, Biz gelen ihbarlar doğrultusunda olayın ilgili makamlar tarafından takip edilmesini ve gereğinin yapılmasını istedik. Onlar da gereğini yerine getirdiler'' dedi. 
     
</TEXT>
</DOC>
