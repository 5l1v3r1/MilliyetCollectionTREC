<DOC>
<DOCNO> 383753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/spor/spo04.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mondi hatalı değil miydi ' 
</HEADLINE>
<TEXT>



Galatasaray karşısında hatalı goller yiyen Trabzonspor kalecisi Tolga, devre arasında ve karşılaşma sonrasında gözyaşlarını tutamadı. Takım arkadaşları ve antrenörler tarafından güçlükle teskin edilen Bordo - Mavili genç file bekçisi, "Yediğim ilk goldeki hatayla adeta yıkıldım. Sanki üzerime tonlarca yük bindi. Ondan sonra da bir türlü toparlanamadım. Tüm camiadan, benden çok şey bekleyenlerden özür diliyorum" dedi. 
Kaleci antrenörü Bilal Çetinkaya, Brezilyalı kale Jefferson'un formsuz olması nedeniyle Tolga'yı oynatmaya karar verdiklerini belirterek, "Devre arasında çıkmak istedi, bunu kabul etseydik kaleciliği biterdi. Tecrübesizliğinin kurbanı olarak yediği gol onun ve bizlerin suçlanmasına neden oldu. Mondragon'un yediği gol hatalı değil miydi Bu mantıkla nasıl kaleci yetiştireceğiz " diye konuştu. 

6 kişiyle döndüler 

Bordo - Mavililer, Galatasaray yenilgisinin ardından dün sabah tarifeli uçakla Trabzon'a geldi. Takımın izinli olması nedeniyle oyuncuların çoğunluğu İstanbul'da kalırken, 6 kişilik futbolcu grubu, 30 kişilik çevik kuvvet gözetiminde tesislere götürüldü. Vestel Manisaspor ve Sivasspor yenilgileri nedeniyle futbolcularına ceza veren yönetimin, Galatasaray maçından dolayı da 10'ar milyar lira ceza vereceği ifade edildi. 

Halilhodziç 700 bin Euro alacak 

Trabzonspor ile bir yılı opsiyonlu olmak üzere 1.5 sezonluk sözleşme imzalayan Vahid Halilhodzic, Fransa'ya döndü. Sezon sonuna kadar 700 bin Euro alacağı açıklanan Boşnak teknik adamın perşembe günü iş başı yapacağı açıklandı. Halilhodziç'e bir ev ve otomobil tahsis edilecek, yılda 3 kez Fransa'ya gidiş gelişi karşılanacak. PSG'nin, bu imzayla görevine son vermesi nedeniyle her ay Halilhodziç'e ödediği 175 bin Euro'dan da kurtulacağı öğrenildi. 



</TEXT>
</DOC>
