<DOC>
<DOCNO> 359162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/ekonomi/eko05.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'İspatlasınlar kendimi Kızılay'da asarım' 
</HEADLINE>
<TEXT>


AYDIN HASAN Ankara 

Eski Devlet Bakanı Salih Yıldırım, Meclis Akaryakıt Kaçakçılığı Araştırma Komisyonu'nun raporunda, kendisine iftira atıldığını söyledi. 20 yıldır da İngiltere'ye gitmediğini belirten Yıldırım, "Akaryakıtla bir ilgimi ispat ederlerse kendimi Kızılay'da asarım" dedi. 
Akaryakıt Kaçakçılığı Araştırma Komisyonu'nun raporunda, eski ANAP'lı Bakan Yıldırım'ın HSBC Bank Yıldız Şubesi'ndeki hesabına 2004'te Londra'dan 663 milyar lira havale ettiği ve Çiğdem Yıldırım'ın hesabından yurt dışına 51 milyar 849 milyon lira transfer yapıldığı bilgileri yer aldı. 
Yıldırım, "2004 yılının Ekim ayında kızım Çiğdem'e Almanya'nın Nürnberg şehrinden araba aldım. Oraya eşim ve kızımla gittik. Bu araba için 28 bin euro karşılığı olarak 52 milyar lira gümrük kanalıyla ödeme yaptım. Gümrük belgesi elimde" dedi. 

'Hukuka aykırı' 
Eski Maliye bakanlarından Zekeriya Temizel de akaryakıt kaçakçılığıyla hiç bir ilişkisi olmadığını bildirerek, 'suç belirtilmeden suçlu ilan edildiğini' dile getirdi. Temizel, TBMM Araştırma Komisyonu Başkanı'nın kendisi hakkında böyle bir açıklamada bulunmasının da hukuka aykırı olduğunu söyledi. 

Suçlanan eski bakanların savunması bile alınmamış Yıldırım, açıklamasında, "Bu ihbar üzerine yapılmış yanlış bir değerlendirmedir. Beni komisyona bilgime başvurmak için çağırmadılar bile. Komisyon bu kadar ciddi bir ithamda bulunuyor da, niye bu konuda bana hiç bir şey sorma gereğini duymuyor "dedi. Temizel de suç ortaya konmadan suçlu ilanının, hem hukuka hem de insan haklarına aykırı bir davranış olduğunu ifade etti. 


</TEXT>
</DOC>
