<DOC>
<DOCNO> 392183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/soneko06.html </URL>
<DATE> 2005/11/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
4 ihaleden 1'i yabancıya açık... 
</HEADLINE>
<TEXT>

     Zeynep Akyıl - Gökçen Çamlıyurt 

Avrupa Birliği'nin AB Türkiye'deki kamu alımlarına ilişkin temel eleştirilerinden olan ''eşik değer'', her 4 ihaleden 3'ünde kendini gösteriyor. 
     Kamu İhale Kurumu'nun bu yılın 9 aylık ihale istatistiklerine göre, bu dönem içinde yapılan 66 bin 427 ihaleden 51 bin 428'i ''eşik değer''e takıldı. 
     AB'nin yüksek bulduğu, uluslararası ihaleye çıkma limitinin üzerinde kalan 14 bin 999 ihalede yabancılar da yarıştı. Bu ihalelerin yüzde 81'ini mal, yüzde 16'sını hizmet alımları, yüzde 3'ünü de yapım işleri oluşturdu. 
     Toplam 18.4 milyar YTL tutarındaki kamu alımının, 7.6 milyar YTL'lik diliminde yerli firmalarla birlikte yarışan yabancı şirketler, verdikleri teklif ile bunun da ancak 347 milyon YTL'sini kazanabildi. 
     Kamu ihalelerinin yüzde 98.1'ini meydana getiren 18.1 YTL'lik ihalede ise ipi yerli firmalar göğüsledi. 
     Yabancıların kazandığı yüzde 1.9'luk dilimin dağılımına bakıldığında, ihalelerin 5 milyon YTL'si ABD, 169 milyon YTL'si AB üyesi, 173 milyon YTL'si de diğer ülkelerin firmalarına gitti. 
     Sayısal açıdan değerlendirildiğinde de kamu alımlarının yüzde 99.6'sı yerli, yüzde 0.4'ü yabancı şirketlere ihale edildi. 
     Buna göre, 66 bin 427 ihaleden 66 bin 130'unu yerli, 297'sini de yabancı istekliler kazandı. Yabancıların da 31'ini AB, 3'ünü ABD, 263'ünü de diğer ülke katılımcıları oluşturdu. 
     
     YERLİ AVANTAJI UYGULANAN İHALELER 
     AB'nin bir diğer eleştiri konusu olan ve uluslararası ihalelerde yerli firmalara yüzde 15'e kadar fiyat avantajı uygulamasına da her 100 ihaleden sadece 1'inde başvuruldu. 
     9 ayda gerçekleştirilen 66.4 bin adet kamu ihalesinden 490'ında yerli istekliye fiyat avantajı kullanıldı. 
     Bu şekilde, 18.4 milyar YTL tutarındaki ihalenin 1.1 milyar YTL'lik kısmında, yerli istekli lehine tablo oluştu. 
     
     AB, NE İSTİYOR 
     Avrupa Birliği, uyum sürecinde Türkiye'nin kamu ihalelerinde yabancı şirketler önündeki engelleri kaldırmasını istiyor. 
     AB, yerli istekliye sağlanan avantajı ''ayrımcılık'' olarak nitelendirerek, öncelikle bunun kaldırılmasını talep ediyor. 
     Uluslararası ihaleye çıkma limitini de yüksek bulan AB, bunun Birlik normlarına çekilmesi için ısrarlı davranıyor. 
     Halen uygulamada olan düzenlemeye göre, eşik değer, genel bütçeye dahil daireler ve katma bütçeli idarelerin mal ve hizmet alımlarında 4 bin 863 YTL, kanun kapsamındaki diğer dairelerin mal ve hizmet alımlarında 756 bin 438 YTL, yapım işlerinde de 16 milyon 641 bin 656 YTL olarak uygulanıyor. Bir başka deyişle, sadece, söz konusu miktarların üzerindeki ihaleler yabancı şirketlere açık olabiliyor. 
     
</TEXT>
</DOC>
