<DOC>
<DOCNO> 382087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/ekonomi/eko03.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Galataport'ta herkes şartname alabilirdi' 
</HEADLINE>
<TEXT>


Koç Holding Yönetim Kurulu Başkanı Mustafa Koç, Rahmi Koç'un 'Şartları bilsem ben de ihaleye girerdim' dediği Galataport ihalesinin 'gayet şeffaf yapıldığını' söyledi 


Koç Holding Şeref Başkanı Rahmi Koç'un 'Şartları bilsem ben Rahmi Koç olarak ihaleye girerdim" dediği Galataport ihalesi konusunda Koç Holding Yönetim Kurulu Başkanı Mustafa Koç'tan farklı bir açıklama geldi. 
Koç Topluluğu'na bağlı bayiler toplantısına katılmak üzere gittiği Çanakkale'de gazetecilerin sorularını yanıtlayan Mustafa Koç, Galataport'un ihalesinin ise gayet şeffaf şekilde yapıldığını belirtti. Koç, "Herkes şartnameyi alabilirdi. Ödeme koşulları da baştan beri belliydi" dedi. 

ÖİB'den onay 
Bu arada Galataport ihalesi sonucunun Özelleştirme İdaresi Başkanlığı ÖİB tarafından onaylanarak, Maliye Bakanı Kemal Unakıtan'a sunulduğu öğrenildi. İhale, Bakan Unakıtan'ın sonucu Yüksek Planlama Kurulu'na YPK göndermesi ve YPK'nın onayından sonra kesinleşecek. 
Türkiye Denizcilik İşletmeleri TDİ Genel Müdürlüğü'nün, Salıpazarı - Karaköy Kruvaziyer Liman Kompleksi Galataport ihalesinde en yüksek teklifi 49 yıllık ödeme planı ile 3 milyar 538 milyon euro 4.3 milyar dolar olarak İsrailli Ofer ailesinin ortaklığı Royal Carribbean Cruises ve Global Yatırım Holding önderliğindeki konsorsiyum vermişti. 
İhalede, ikinci sıradaki Tepe İnşaat 1.4 milyar euro, üçüncü Fiba konsorsiyumu 1 milyar 4 milyon euro teklif vermişti. 

Unakıtan Ofer'le görüştü 
Bu arada Maliye Bakanı Kemal Unakıtan, Galataport ihalesi öncesi İsrailli işadamı Ofer ile görüştüğü yolundaki iddialara yanıt verdi. Unakıtan CNBC-e'nin sorularını yanıtlarken, "İhale öncesi Ofer ile görüştüm. Dünyaca ünlü bir işadamıyla niye görüşmeyeyim. aynı şekilde Erdemir ihalesine katılacak altı grubun hepsiyle de bir araya geldim" dedi. 
Unakıtan Galataport'taki tartışma yaratan 49 yıllık ödeme planının sorulması üzerine de şöyle konuştu 
"Galataport yap - işlet devret projesi. Orada yatırımcının yatırım yapması lazım. Yatırım yaparken ver bana para denmez. Çünkü yap - işlet - devret. Sen yatırım yap bize de para verin... Tamam veririm ama kazandıktan sonra..." diye konuştu. Unakıtan ÖYK onayından sonra konunun Yüksek Planlama Kurulu'na YPK geleceğini belirterek, "Ben hesap adamıyım. Hesaba bakarım, ona göre karar veririm." 


</TEXT>
</DOC>
