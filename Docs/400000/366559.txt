<DOC>
<DOCNO> 366559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/guncel/gun03.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlham kaynağı elişi çalışmalar 
</HEADLINE>
<TEXT>


Özdemir Altan'ın 15 Eylül'e kadar sürecek yeni sergisi "Soyağaçları, İyi Kızlar, Yeni Dönem", İzmir Alaçatı'daki Kırmızı Ardıçkuşu Sanat Galerisi'nde açıldı. Altan, aralıkta düzenlenecek Floransa Bienali'ne katılmaya hazırlanıyor 

Aslı Onat 


Sergileriniz genellikle bir seri üzerinde yoğunlaşıyor. Bu kez "Soyağaçları, İyi Kızlar" serisinin yanına "Yeni Dönem"i de katıyorsunuz. 
Geçen yıl Bozcaada'da çalışırken 1 ay içinde 22 yeni resim yaptım ve bunları "Yeni Dönem" başlığı altında topladım. Yıllar yılı öğrencilerime İtalyan pirimitiflerindeki yalınlık, basitlik ve içtenliği önerdim. O yalınlık benim resimlerime de yansıdı. Bir öğrencim annesinin yaptığı elişi çalışmalarını çerçeveletmişti. Atölyesinde onları görünce vuruldum. Bana yepyeni bir dönemi başlatmak için ilham kaynağı oldular. 

'Dünyada benzeri yok' 
Aralık ayında Floransa Bienali'ne katılacaksınız. Nasıl bir çalışma tasarlıyorsunuz 
Gelmiş geçmiş bütün bulgularımı 1,80'e 2,80 boyutlarındaki bir resimde birleştiriyorum. Floransa resmin beşiği, plastik sanatların doğduğu yer. Floransa Bienali de çok profesyonelce hazırlanmış bir bienal. Resim dalında katılıyorum. 
Çok kişiyle, rastlantısal buluşma yöntemiyle geliştirdiğim, dünyada benzeri olmayan bir çalışmam var. Bir kompozisyonu çizip, çeşitli kimselere, parçalar halinde dağıtıyorum. Parçaları boyayıp iade ediyorlar. Daha sonra yaptığım resmin ortasına onların elinden çıkan renkli parçaları yerleştiriyoruz. 

Kullandığınız tema nedir 
Aynı yöntemle haritaları resmetmeye başladım. Almanya, Lichtstadt'ta 25 Alman ve 17 Türk sanatçıyla 16. yüzyıl İtalyası'ndaki Dükalıklar dönemini ele aldık. İtalya'yı yan yatırdım. Dalmaçya Sahili, Adriyatik Denizi ve adalarıyla beraber onları parçalara ayırdım. 20 parçayı profesyonel ve amatör sanatçılara dağıttık. Diğer tarafları da ben resmediyorum. 
Eserin adı "Soyağaçları, Zıbınlar, Kalpler, Yıldızlar Ve Sonra Çocuklar, Amatörler ve Profesyonellerin Rönesans İtalyası'nda Rastlantısal Buluşmaları". Sonuçta çok sert ve çarpıcı bir eser çıktı ortaya. Bu çalışmayı kasım ayı gibi bienale göndereceğiz. 

Küratörlük eylemini Türkiye'de gerçekleştiren ilk kişi olarak tanınıyorsunuz. Son dönemde tartışılan küratörlüğün Türkiye'deki durumu hakkında ne düşünüyorsunuz 
Sanat küratörlüğü denince akla çalışkanlık, yaratıcılık ve dürüstlük gelir. 3-4 yıl uğraşarak dünyadaki tüm koleksiyonlardan bir sanatçının eserlerini bir araya getirmek, dialarını çektirmek, onları sigortalamak, nakil işlemlerini halletmek, üstüne üstlük koskoca bir kitap hazırlamak büyük bir sorumluluk getiriyor beraberinde. 
Bizim 'küratörcüklerimiz' ise 3 arkadaşının sergisini yapıp altına 'küratör' diye imzasını koyduruyor. Türkiye'de her şey gösteriş ve taklit olarak uygulanıyor. Bu konuyu ele aldığım bir yazımda "Arkadaşlar, ayıp oluyor" dedim, sonrasında küratör kelimesini kullanmamaya başladılar. Kolay kolay küratör olunmaz, üşenmemek lazım öncelikle. 


</TEXT>
</DOC>
