<DOC>
<DOCNO> 370436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/ekonomi/eko08.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, yurt dışı yasağıyla 175 milyon dolar tahsil etti 
</HEADLINE>
<TEXT>


Tasarruf Mevduatı Sigorta Fonu TMSF , batık bankalara kredi borcu bulunan ve haklarında yurtdışına çıkış yasağı koyduğu 33 bin borçludan bugüne kadar 175 milyon dolar tahsilat sağladı 

Nedim Şener 

Bir yandan batık 21 bankanın patronunun yol açtığı 50 milyar dolarlık zarararı asgariye indirmeye çalışan Tasarruf Mevduatı Sigorta Fonu TMSF , diğer yandan da el konulan bankalara kredi borcu olanlardan tahsilata hız verdi. TMSF, İktisat Bankası'nın eski sahibi Erol Aksoy'un eşi ve İktisat Bankası Yönetim Kurulu Üyesi İnci Aksoy gibi haklarında yurtdışı yasağı koydurduğu 33 bin kredi borçlusundan toplam 175 milyon dolar tahsilat sağladı. 
Batık bankalara borcu olanların takip edildiği TMSF İkinci Tahsilat Dairesi tarafından geçen yılın kasım ayından itibaren Bankalar Kanunu'nuna göre ticari ve bireysel kredi borcu olan 33 bin kişi hakkında yurtdışı çıkış yasağı kondu. Bankalara el konulduğu dönemde kredi müşterisi olanların kimlik ve adres bilgileri Yüksek Seçim Kurulu ile Nüfus ve Vatandaşlık İşleri Genel Müdürlüğü'nden güncelleştirildi. Ayrıca tespit edilen kimlik ve adres bilgileri Bilgi Edinme Kanunu çerçevesinde GSM operatörlerinden anılan kimlik bilgileri ile de karşılaştırılarak, kredi borçlularının cep telefonları belirlendi. 

Tahsilat oranı yüzde 90 
Aynı anda İçişleri Bakanlığı aracılığıyla 33 bin bireysel borçlu hakkında sınır kapılarına yazı gönderilerek haklarında yurtdşı çıkış yasağı uygulanmaya başlandı.Bir yandan borçluların belirlenen güncel adreslerine "ödeme tebligatı ulaştırılırken, diğer yandan da el konulanların tek çatı altında birleştirildiği Bayındırbank içinde de bir telefon merkezi oluşturuldu. Bu merkez aracılığıyla borçlulara tek tek ulaşılarak TMSF'ye borcu olduğu hatırlatıldı. 
TMSF İkinci Tahsilat Dairesi'nin çabası bununla da bitmedi. Kredi borcu olup da yıllardır ödemeyenlerin Ziraat Bankası aracılığıyla aldıkları Zorunlu Tasarruf nemalarına da haciz kondu. Böylece birçok koldan tahsilata zorlanan kredi borçlusu 33 bin kişiden 30 bini borçlarını ödemek için TMSF'ye başvurdu. Ve kasım ayından bugüne kadar tahsil edilemeyen 175 milyon dolar gelir elde edilirken tahsilat oranı da yüzde 90 oldu. 

KDV iadelerine de tedbir yolda TMSF'ye devredilen 21 bankanın toplam kredi borçlusunun 33 bini bireysel 6 bin tanesinin ise kurumsal olduğu biliniyor. 
Bireysel borçluların yüzde 90'ından 175 milyon dolar tahsilat yapan İkinci Tahsilat Dairesi'nin 6 bin kurumsal borçludan 1 milyar dolar tahsilat planlıyor. Bunu için şirketlerin ihracattan aldıkları KDV iadelerine haciz koyacak. 


</TEXT>
</DOC>
