<DOC>
<DOCNO> 377467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/yazar/cemal.html </URL>
<DATE> 2005/09/11/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bir Rum, bir Kürt 
</HEADLINE>
<TEXT>


Kısacık bir mektup, elektronik postadan. Yunanistan'ın o şirin liman kenti Pire'den geliyor. 6-7 Eylül'le ilgili, acıları paylaşan yazımla ilgili. Belli ki, İstanbul'dan göç etmiş bir Rum ailenin oğlu. 
Türkçesi çok iyi. 
Yazımı sevmiş, diyor ki 
"Rahmetli babamlar, bu olayları canlı canlı yaşadı. Biz de bunları dinleye dinleye büyüdük. 
Bence babamlar şanslıydı. 
İki takvim günü yaşadılar sadece, 6 ve 7 Eylül... 
Ama biz, ikinci nesil .. 
Otuz sene, kırk sene dinledik. Yuvada, ilkokulda, lisede hep dinledik. Ne mi oldu Klasik Atina'da yaşıyorum ailemle birlikte. Allah'a şükürler olsun her açıdan mutluyuz. İşimizi düzenimizi kurduk. 
Ama, Dalyan'da annemi her ziyaretten sonra, taxi evimizin köşesinden döner dönmez, gözyaşlarıma engel olamıyorum. İşte o zaman doğduğum yerden bizi koparanlara çok kızıyorum. 
Ama bir farkla, bu kızgınlığımı içime atıyorum. O zaman taxi zaten havaalanına gelmiş oluyor. Taa bir dahaki sefere kadar... 
Ama bir şey yapmıyorum. 
Oğullarıma sadece tatlı anılarımızı anlatıyorum. Güzellikleri anlatıyorum. 
Onlar hep gülsün. 
Benimkiler de, Hasan da, Mehmet de gülsünler hep..." 
Pire'den gelen mektup böyle. 
Belki bir pazar günü oturup sessiz sakin düşünebilirsiniz. Sorunların insani boyutları üzerinde kafa yorabilirsiniz bu kısa mesajdan yola çıkarak. 
Milliyetçilik kavgalarının, benimki seninkinden daha iyidir kavgalarının anlamsızlığı, ahmaklığı üzerinde durabilirsiniz. 
Bu kavgaların yol açtığı trajedilerin zaman tünelinde değerlendirmesini yaparken, yabancı kavramından kurtulmanın, insana insan gibi yaklaşmanın önemini hissetmeye çalışabilirsiniz. 
Çünkü bunlar öyle konular ki, ne kadar çok ön plana çıkarlarsa, vurdulu kırdılı milliyetçilik kavgaları o kadar çok arka planda kalabilir. Sorunların insani boyutları anlaşıldıkça, ideolojik ve siyasal katılıklar önemini yitirmeye başlar çünkü... 
Bu açıdan bir örnek daha var şöyle bir değinmek istediğim. 
Mehmed Uzun. 
Kürt edebiyatının en önemli yazarlarından biri. Daha çok İsveç'te yaşıyor. Romanlarını genellikle Kürtçe yazıyor. Geçen gün Haftalık dergisinde açıklamalarını okudum. Neden şu sıralar Türkiye'den ayrılmak zorunda kaldığını, bu konuda PKK'nın rolüne değiniyor Mehmed Uzun. 
Benim ilgimi şu bölüm çekti 
"Kürtçe yazmama rağmen yazarlığımın geleneksel Kürt yazarlığı olmadığını söylüyorum. Hassas çevreler, PKK'lı çevreleri kastediyor olmalı, HC bundan benim Kürt yazarı olmadığımı söylediğimi anlıyorlar. Böylelikle ben onlara göre Kürtlere ve davalarına ihanet etmiş oluyorum. 
Oysa söylediğim şu 
Benim Avrupa'daki deneylerim olmadan bu Kürtçe yazarlığı asla yaratamayacaktım. Kürdüm, Kürtçe yazıyorum. Ama aynı zamanda Türkiyeli'yim ve Türkçe'yi de seviyorum. Sözgelimi son anlatı kitabım 'Ruhun Gökkuşağı'nı doğrudan Türkçe yazdım ve mutlu oldum. 
Normal bir ortamda 'Turkish' sıfatını da kabul ederim. Ama bu sıfat benim Kürt kimliğimi yok etmek için kurulan bir resmi tuzak olduğu için bu tür tanımları kullanmıyorum." 
Mehmed Uzun da böyle diyor. 
Sesine kulak verin. 
Düşünün bir pazar günü. 
Mozart'ın keman konçertosu 3 Numaralı K 216, Adagio çok güzel çalıyor, sakinleştiriyor. 
İyi pazarlar 



</TEXT>
</DOC>
