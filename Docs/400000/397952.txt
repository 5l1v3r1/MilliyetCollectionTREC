<DOC>
<DOCNO> 397952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko47.html </URL>
<DATE> 2005/11/25/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Unakıtan İzmir Limanı için Aralık'ta ihaleye çıkabiliriz 
</HEADLINE>
<TEXT>

     Maliye Bakanı Kemal Unakıtan, İzmir Limanı'nın Aralık ayı içinde ihaleye çıkarılabileceğini söyledi. 
     Unakıtan, İzmir Ticaret Odası ödül töreninden sonra, gazetecilerin sorularını yanıtladı. İzmir Limanı ile ilgili bir soruyu yanıtlayan Unakıtan, Efes Oteli'nden sonra İzmir Limanı'nı da ihaleye çıkararak, özelleştirmek istediklerini kaydetti. Unakıtan, ''Efes Oteli'nden sonra limanın da eli kulağında. Son hazırlık çalışmaları yapılıyor. Bitince ihaleye çıkılacak. Aralık ayı içinde olabilir'' dedi. 
     Unakıtan, İzmir Pasaport Limanı Dalgakıran Projesi'ni de desteklediklerini, bu konuda birtakım problemler bulunduğunu kaydederek, bürokratik çalışmalar bittikten sonra bu projenin de gerçekleşmesini sağlayacaklarını kaydetti. 
     İzmir Çevre Yolu inşaatının bitirilmesi konusuna özel önem verdiklerini kaydeden Unakıtan, bu inşaatın ne zaman bitirilebileceğini bilemediğini, ancak gerekli kaynağın aktarılacağını ifade etti. 
     Serbest bölgelerde yapılan yatırımlara sağlanan teşviklerle ilgili düzenlemeler konusundaki bir soruya Bakan Unakıtan, bu konuda Avrupa Birliği müktesebatına uyum sağlamak zorunda olduklarını söyledi. 
     Unakıtan, vergi indirimleri konusunda bugün bazı gazetelerde yer alan haberlerin hatırlatılması üzerine, ''Her gazetenin bir Maliye Bakanı var. Bunları onlar yazıyor. Ama onların dediği önemli değil. Benim dediğim önemli. Vergi politikaları hükümet politikasıdır, biz Maliye Bakanlığı olarak hazırlığı yaparız, hükümete sunarız, Başbakan bunu açıklar'' diye konuştu. 
     
</TEXT>
</DOC>
