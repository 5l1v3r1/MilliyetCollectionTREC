<DOC>
<DOCNO> 388087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonyas14.html </URL>
<DATE> 2005/10/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Bilimadamları uyardı Daha çok doğal felakete hazır olun 
</HEADLINE>
<TEXT>

     Bilim adamları, küresel ısınmanın artışına bağlı olarak daha çok doğal felaket meydana geleceği uyarısında bulundular. 
     Tüm dünyadan birçok bilim adamını bir araya getiren Uluslararası Bilim Konseyi ICSU adlı sivil toplum örgütünün Çin'in Suzhou kentindeki 28. Genel Kurul toplantısında, küresel ısınmanın etkileri konusunda uyaran bir bildiri yayınlandı. 
     Çevreyle ilgili risklere işaret eden Konsey'in toplantısına katılan bilim insanları, bu olası felaketler konusunda siyasi liderlerin daha iyi bilgilendirilmesi gerektiğini belirterek, siyasi yöneticilerle bilim adamları arasında daha fazla iletişim zorunluluğuna işaret ettiler. 
     Merkezi Paris'te bulunan ICSU'nun yayınladığı bildiride, siyasi karar vericilerle bilimin konuşulabilmesi için yöntemler bulunmasının gerekliliğine vurgu yapıldı. 
     Bildiride, özellikle Katrina kasırgası öncesi New Orleans'ın doğal dokusunun bozulması konusunda yapılan ayrıntılı analizler sonrasında yapılan uyarılara dikkat çekilerek, bilim adamlarının doğal felaketlerin gittikçe artan bir tehdit oluşturduğunu söylemeye devam edecekleri kaydedildi. 
     Çin'deki toplantıda bir çalışma grubunca yayınlanan bir raporda da, ''ABD ve Asya'daki son felaketlerin anormal bir durum olmadığı, ancak, doğal felaketlerin uzun vadede çoğalması çerçevesinde değerlendirilmesi gerektiği'' belirtildi. 
     Doğal felaketlerin 1900 ve 2000 yılları arasında büyük artış gösterdiği vurgulanan raporda, 2004'te doğal felaketlerin 140 milyar dolar zarara yol açtığı, 2005'tekilerin ise bu rakamı aratacağı uyarısı yapıldı. 
     1931'de kurulan ICSU, 103 ulusal ve 27 uluslararası bilim kuruluşunu bünyesinde bulunduruyor. 
     
</TEXT>
</DOC>
