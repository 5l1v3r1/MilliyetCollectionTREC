<DOC>
<DOCNO> 370275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonsiy01.html </URL>
<DATE> 2005/08/16/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Erdoğan Ben PKK ile oturup konuşmadım, konuşmam da... 
</HEADLINE>
<TEXT>

     Başbakan Recep Tayyip Erdoğan, son zamanlarda özellikle Doğu, Güneydoğu Kürt sorunu, demokrasi meselesi gibi konuları provoke etmek isteyenlerin bulunabileceğini belirterek, "Bu oyuna, ’AK Partiliyim’ diyen hiç kimse gelmemelidir" dedi. 
     Başbakan Erdoğan, partisinin 4. kuruluş yıldönümü nedeniyle My Showland’de düzenlenen kutlama toplantısında yaptığı konuşmada, son günlerde tartışılan Diyarbakır gezisi ve öncesinde aydınlar heyetiyle görüşmesi konusuna değindi. 
     Erdoğan, partililere hitaben şunları kaydetti 
     "Özellikle Doğu, Güneydoğu Kürt sorunu meselesi ve demokrasi meselesini provoke etmek isteyenler olabilir. Bu oyuna, ’AK Partiliyim’ diyen hiç kimse gelmemelidir. Bizim medeniyetimizde ayrımcılık yoktur. Ama etnik unsurlar vardır. Hiçbir etnik unsuru yok farz edemezsiniz. Kürt’ü, Laz’ı, Çerkez’i, Abaza’sı, Arnavut’u, Boşnak’ı ülkemizde vardır. Bunlar ülkemizde birer alt kimliktir. Ama bizim bir de üst kimliğimiz var. Bu da Türkiye Cumhuriyeti vatandaşlığıdır. Alt kimliğe sahip olan her fert, ’ben Türkiye Cumhuriyeti vatandaşı olmaktan gurur duyuyorum’ dedikten sonra rahatsızlığınız niye " Fransa’da da zencilerin bulunduğunu, ancak onların sorulduğu zaman "Fransız’ım" dediklerini, ABD’de de değişik etnik kimlikler bulunduğunu, ancak sorulduğunda "Amerikalıyım" dediklerini kaydeden Erdoğan, şöyle konuştu 
     "Lütfen bunlara takılıp kalmayalım. Rahmetli Turgut Özal bugün benim söylediklerimi bundan 15 yıl önce söylemişti. Sayın Demirel ve sayın Erbakan da değişik şekilde söylemişti. Sayın Baykal da buna benzer şeyleri söyledi. Güneydoğu sorunundan, Kürt sorunundan bahsetti. Hepsi bunları konuştu. Ama bunların bir kısmı özellikle siyasetin içinde olanlar bunları inkar eder hale geldi. Buradan sesleniyorum tribünlere yanlış bilgiler aktarmayın. Kazanamazsınız, kaybedersiniz. Terörde partiler üstü politika yapılır. Partiler bir tarafa konulur el ele verilir. Şehitlerin kanı üzerinden politika yapılmaz. Bunu böyle bilesiniz. Şu anda parlamento içi ve dışı siyasi liderlerin tamamı, bakıyorsunuz ki hala bu işi ranta nasıl dönüştürürüm, bunun hesabını yapıyor. Artık aklı selim sahibi olan insanlar bunu yutmayacaklardır. Burada el ele vereceğiz, omuz omuza vereceğiz. Varsa çözüm planın, önerin, getir uygulayalım." 
     
     "BEN PKK İLE OTURUP KONUŞMADIM" 
     Başbakan Erdoğan, Ankara’da aydınlar heyetiyle yaptığı görüşmeyi kast ederek, şunları söyledi 
     "Bu ülkede konuşan, düşünen, yazan kim olursa olsun herkesi oturur dinlerim. Ama bunları yaparken önce müşavirlerimle konuşurum, onlarla görüşüp konuştuktan sonra kararımı veririm. Ama benim görüşme yaptığım kişileri, kalkıp ’Başbakan PKK ile nasıl oturup konuşuyor’ diyorlar. Bu terbiyesizliktir. Ben PKK ile oturup konuşmadım ve konuşmam da. Bu da böyle biline... Bunun adı siyasi terbiyesizliktir. 
     Biz Türkiye Cumhuriyeti’nin başbakanlığını üstlenmenin, deruhte etmenin sorumluluğunun, mesuliyetinin ne olduğunu onlardan çok daha iyi biliyoruz. Biz onların bu ülkede yaptıklarını, geçmişte mesuliyet aldıkları dönemde yaptıklarını çok iyi biliriz. Biz 12 Eylül öncesini de çok iyi biliriz. O dönemleri biz yaşadık. Üniversitelerde yaşadıklarımızı o zamanın gençleri olarak çok iyi biliriz. Ve bunların bir kısmı o zaman bu ülkeyi yönetiyorlardı. Biz o dönemleri yaşayarak geldik. Onun için tereciye tere satmasınlar. Bunları biliyoruz. Biz bu yolda samimiyiz ve biz bu yolda ayrımcılığı istemiyoruz." Başbakan Erdoğan, hükümetlerinin Doğu, Güneydoğu ve Doğu Karadeniz’e önemli yatırımlar yaptığını belirtti. 
     
     "ETNİK MİLLİYETÇİLİK YAPARSANIZ ÜLKEYİ BÖLERSİNİZ" 
     Hükümete geldiklerinde 3 kırmızı çizgileri olduğunu belirttiklerini, bunların etnik, bölgesel ve dinsel milliyetçilik olduğunu belirten Erdoğan, "Eğer etnik milliyetçilik yaparsanız bu ülkeyi bölersiniz" dedi. 
     Başbakan Erdoğan, geçmişte Türkiye’nin değişik bölgelerine yatırımların eşit olarak yapılmadığını dile getirerek, hükümetin yatırımlarında buna dikkat ettiğini söyledi. 
     Erdoğan, Diyarbakır’da 1550 konut yaptıklarını, 20 yıl önce başlanan Karadeniz sahil yolunu kendi iktidarları döneminde bitireceklerini kaydetti. 
     "Sırtımıza 10 yılın yükünü aldık. Yürüyoruz" diye konuşan Erdoğan, eğitimde de önemli hamleler yaptıklarını, bu yıl sonuna kadar bütün okulların internet bağlantılarının sağlanacağını ve okullara bilgisayar laboratuvarları kurulacağını söyledi. 
     Cumhuriyet tarihinde yapılmadığı kadar duble yol yaptıklarını da belirten Erdoğan, "Dağları deliyoruz. Yıllar yılı bitmeyen Bolu tünelini gelecek yılın sonunda bitiriyoruz" dedi. 
     Erdoğan, sağlıkta, eğitimde, güvenlikte, emniyette önemli adımlar attıklarını da vurgulayarak, bu yılın sonuna kadar 150 bin toplu konutun ihalesini ve teslimatını yapacaklarını, 2007 genel seçimlerine kadar da 250 bin konutu teslim etmiş olacaklarını söyledi. 
     
     "AK PARTİ HAREKETİNDE ’BEN’ YOK, ’BİZ’ VARIZ" 
     Tarıma, çiftçiye, köylüye katrilyonlarca lira destek sağladıklarını anlatan Erdoğan, gençlere de hitap ederek, şöyle dedi 
     "Gençler AK Parti hareketinde, muhafazakar demokraside ’ben’ yok, ’biz’ varız. Ayaklarımız yerden kesilmeyecek, uçmayacağız. Daha çok koşacağız. Bu ülkenin yoksulu, garip gurebası çok mağrurdur. Bize ulaşamayabilir, ama siz onlara gideceksiniz. Kapısını çalacaksınız. Bu millet asildir, onurludur, şahsiyetlidir. Bu milletle biz yeniden büyük Türkiye’yi inşallah kuracağız." Başbakan Erdoğan, partisinin 4. kuruluş yıldönümünü kutlayarak, "Ülkemiz, milletimiz için hayırlı olsun. Her şey Türkiye için" diyerek konuşmasını tamamladı. 
     
</TEXT>
</DOC>
