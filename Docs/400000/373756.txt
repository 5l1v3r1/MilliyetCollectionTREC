<DOC>
<DOCNO> 373756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun39.html </URL>
<DATE> 2005/08/29/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Amerikalıların kadın başkan adaylarında ilk tercihi Hillary Clinton 
</HEADLINE>
<TEXT>

     Yapılan bir kamuoyu araştırması, Amerikalı seçmenin 2008 yılında yapılacak ABD başkanlık seçimlerinde muhtemel kadın başkan adayları arasındaki tercihinin eski başkan Bill Clinton'ın eşi Senator Hillary Rodham Clinton olduğunu gösterdi. 
     Rasmussenreports.com isimli internet sitesi tarafından yapılan anketin sonuçlarına göre, 2008'de yapılacak başkanlık seçimlerinde aday olmaları halinde Senatör Clinton, ABD Başkanı George W. Bush'un eşi First Lady Laura Bush'a 10 puan, ABD Dışişleri Bakanı Condoleezza Rice'a ise 6 puan fark atacak. 
     Anket, başkanlık seçimlerinde teorik olarak karşı karşıya gelmeleri durumunda şimdiki ve eski 'First Laydiler' ile Rice arasındaki rekabetin durumunu gözler önüne serdi. 
     Buna göre, Bayan Clinton-Bayan Bush rekabetinde Clinton oyların yüzde 47'sini, Bush ise yüzde 37'sini alırken, Clinton-Rice rekabetinde Clinton yüzde 44, Rice yüzde 38 destek görüyor. Altı ay önce yapılan benzer bir ankette ise Clinton'ın Rice'a 7 puan fark attığına dikkat çekiliyor. 
     Rice, Beyaz Saray için yarışmaya dair bir planının olmadığını, First Leydi Laura Bush ise başkanlık adaylığına ilgi duymadığını açıklamıştı. Senatör Clinton ise 2008 başkanlık yarışı için çalışmalarını gayri resmi olarak uzun zamandır sürdürüyor. 
     Anket sonuçlarına göre, Hillary Clinton'ı sevmeyen seçmenlerin oranı yüzde 43 iken, Rice'ı sevmeyenlerin oranı yüzde 33'te, Bayan Bush'u sevmeyenlerin oranı ise yüzde 27'de kalıyor. 
     Aynı anketin sonuçları, Bayan Bush'u sevdiğini söyleyenlerin oranının yüzde 55, Rice'ı sevdiğini söyleyenlerin oranının yüzde 43, Bayan Clinton'ı sevdiğini söyleyenlerin oranının ise yüzde 42 olduğunu gösteriyor. 
     Ankete katılanların yüzde 28'i oylarını kesinlikle Bayan Clinton'a vereceklerini belirtirken, yüzde 39'u ise oylarını kesinlikle Bayan Clinton'a vermeyeceklerini ifade ediyor. 
     
</TEXT>
</DOC>
