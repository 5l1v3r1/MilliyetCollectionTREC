<DOC>
<DOCNO> 370554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun42.html </URL>
<DATE> 2005/08/17/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
İslami Cihad, Gazze'de "Zaferi" kutladı... 
</HEADLINE>
<TEXT>

     Radikal İslami Cihad örgütü, İsrail’in Gazze Şeridi’ndeki yerleşkeleri boşaltmasını kutlamak için Gazze kenti açıklarında gösteri yaptı. 
     Bölgedeki AFP muhabirine göre, roketatar ve makineli tüfeklerle Filistin bayrakları taşıyan İslami Cihad militanları, 50 kadar tekneyle denize açıldı. "Bu zaferi kanımızla elde ettik" sloganları atan militanlardan bazıları havaya ateş açtı. 
     İslami Cihad liderlerinden Muhammed El Hindi, İntifada’nın başlangıcından beri böyle bir gösteri düzenlenmediğini belirterek, bununla tüm dünyaya, Filistin halkının topraklarını kurtarana kadar direnişi sürdüreceğini gösterdiklerini söyledi. 
     Filistinliler, İsrail’in Gazze Şeridi’nden çekilmesi çerçevesinde, İsrail donanmasının da Gazze açıklarından ayrılmasını istiyor. Ancak İsrail’in bu konudaki kararını henüz açıklamadığı belirtiliyor. 
     
</TEXT>
</DOC>
