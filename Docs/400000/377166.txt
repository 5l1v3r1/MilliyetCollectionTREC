<DOC>
<DOCNO> 377166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur58.html </URL>
<DATE> 2005/09/09/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Serik'te orman yangını... 
</HEADLINE>
<TEXT>

     Antalya’nın Serik İlçesi Akbaş Köyü Karaçaltı mevkiindeki yangının, tahmini 100 hektar alanda kısmen kontrol altında alındığı, söndürme çalışmaların yoğun şekilde sürdürüldüğü bildirildi. 
     Orman Genel Müdürlüğü Orman Koruma ve Yangınla Mücadele Dairesi Başkanlığı’nın bilgi notunda, Akbaş Köyü Karaçaltı mevkiinde sabah saat 08.40’da orman yangını çıktığı belirtildi. 
     Yangın söndürme çalışmalarına, Antalya Bölge Müdürlüğü’nün tüm ekip ve ekipmanlarının katıldığı ifade edilen bilgi notunda, İzmir ve Mersin’den gelen 1’er helikopter, Denizli’den gelen 1 helikopter, 3 arazöz ve 1 dozer, Muğla’dan gelen 2 helikopter, Isparta’dan gelen 6 arazöz ve 1 dozer olmak üzere toplam 7 helikopter, 30 arazöz ve 7 dozerle yangına müdahale edildiği kaydedildi. 
     Hava Kuvvetleri Komutanlığı’na ait 2 adet C-130 tipi uçak ile İstanbul Büyükşehir Belediyesi’ne ait 2 amfibik uçağın da yangın söndürme çalışmalarına katıldığı bildirilen bilgi notunda, "Yangın tahmini 100 hektar alanda kısmen kontrol altına alınmış olup mücadele yoğun şekilde devam etmektedir" denildi. 
     
</TEXT>
</DOC>
