<DOC>
<DOCNO> 363092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonsiy08.html </URL>
<DATE> 2005/07/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Topçu Yüce Divan'da Bunları bir de yeni üyelere mi anlatacağım 
</HEADLINE>
<TEXT>

     Yüce Divan’da yargılanan eski Bayındırlık ve İskan Bakanı Yaşar Topçu, Anayasa Mahkemesi’ne üç yeni üye seçildiğini anımsatarak, "Ben şimdi ne yapacağım. Bunları bir de yeni üyelere mi anlatacağım. Dışarıdan gelen büyükelçiye nasıl anlatacağım da sağlıklı hüküm vermesini sağlayacağım" dedi. 
     Duruşmaya, sanık Topçu ile avukatları Ömer Asım Livanelioğlu ile Akın Balcı katıldı. Duruşmada, dava konusu olan Karadeniz Sahil Yolu ihalesine teklif veren firmaların yetkilileri tanık olarak dinlenildi. 
     Tanık Güven Balkan, ihaleye davet edilmediklerini, ancak kredibilitelerinin olduğunu gösteren bir teklif verdiklerini söyledi. 
     Tanık Mustafa Asım Özdemir, ihaleye Metiş-Güriş ortaklığı olarak davet edildiklerini ve teklif verdiklerini ifade ederek, "Biz karayolcu bir firmayız, davet edilmemiz kadar doğal bir durum olamaz" diye konuştu. 
     Özdemir, bir soru üzerine, dava konusu ihaleye katılana kadar dış kredili iş yapmadıklarını, ancak karayolu yapımı işinde taşeron olarak çalıştıklarını anlattı. 
     Tanık Celal Koloğlu, ihaleye kendi firmalarının davet edilmediğini, ancak Entes firmasının özel ortağı olarak ihaleye katıldıklarını kaydetti. Koloğlu, ihaleye davet edilen firmalarda Karadeniz’de iş yapma ve otoyol yapma kriterleri arandığını belirtti. 
     Tanık Tuna Aksel, Karayolları Genel Müdürlüğü’nün hangi kriterlere göre firmaları ihaleye davet ettiğini bilemediklerini ifade ederek, "Ama kimlerin davet edildiğini kişisel ilişkilerle kısmen biliyorduk" dedi. 
     İhaleye davet edildiklerini ve katıldıklarını dile getiren Aksel, ihaleye davet edilmek için Bakan veya Karayolları Genel Müdürü ile herhangi bir görüşme yapmadıklarını söyledi. 
     
     "8 YIL SÜREN BU MACERADA TALİHSİZLİĞİM VAR" 
     Tanıklardan sonra söz alan sanık Yaşar Topçu, "8 yıl süren bu macerada talihsizliğim var" dedi. 
     Topçu, 3. komisyon sonrasında Yüce Divan’da yargılanmaya başlandığını belirterek, şöyle konuştu 
     "Şimdi heyete üç yeni üye geliyor. Ben şimdi ne yapacağım Ben bunları bir de yeni üyelere mi anlatacağım Dışarıdan gelen büyükelçiye bunları nasıl anlatacağım da sağlıklı hüküm vermesini sağlayacağım 
     Davanın bir an önce bitirilmesini talep ediyorum. Dosyanın mütalaasını hazırlaması için savcılığa tevdiine ve bunun için de kısa bir süre verilmesini istiyorum. Biz savunma için hazırız, süre istemiyoruz. Davanın adli tatile girilmeden bitirilmesini istiyoruz." "Karadeniz Sahil Yolu denildiğinde bütün şeyim kayboluyor" diyen Topçu, olmayan bir şeyi anlatmaktan usandığını söyledi. Topçu, "Olsa yüreğim yanmayacak. 8 senedir önüme gelene bunları anlatıyorum. 
     Türkiye’de devleti yöneten kimsenin başına bu gelmemiştir. Çıkamadığım bu işin içinden" diye konuştu. 
     Ara kararı açıklayan, Yüce Divan’a başkanlık eden Anayasa Mahkemesi Başkan Vekili Haşim Kılıç, eski Hazine Müsteşarı Mahfi Eğilmez ile Mehmet Ali Çebi’nin tanık olarak dinlenilmesine karar verildiğini, duruşmanın 20 Eylül’e bırakıldığını bildirdi. 
     
</TEXT>
</DOC>
