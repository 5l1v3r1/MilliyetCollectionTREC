<DOC>
<DOCNO> 377342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonspo05.html </URL>
<DATE> 2005/09/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Hakan Şükür'ün gol orucu... 
</HEADLINE>
<TEXT>

     Galatasaray ve A Milli Futbol Takımı'nın önemli gol silahı Hakan Şükür, son maçlarda gol atmaya hasret kaldı. 
     Süper Lig'de en son, 2004-2005 sezonunun 30. haftasında deplasmanda Malatyaspor'a karşı attığı golle takımına 1-0'lık galibiyeti getiren Hakan Şükür, bu maçın ardından ligde adeta ''gol orucuna'' başladı. 
     Ligdeki son golünü 29 Nisan 2005 tarihinde Malatyaspor deplasmanında bulan golcü isim, ardından forma giydiği 7 lig karşılaşmasında da rakip fileleri havlandırmayı başaramadı. 
     Ayrıca Hakan Şükür, 11 Mayıs 2005 tarihindeki Türkiye Kupası finalinde ezeli rakipleri Fenerbahçe'yi 5-1 yendikleri maçta 2 gol birden atmayı başarırken, bu da ünlü futbolcunun gol bulduğu son resmi maç oldu. 
     Öte yandan, Ersun Yanal döneminin sona ermesinin ardından Fatih Terim'le birlikte yeniden A Milli Futbol Takımı'na dönen Hakan Şükür, Bulgaristan ile oynanan hazırlık maçı ile 2006 Dünya Kupası Eleme Grubu'nda Danimarka ve Ukrayna ile yapılan karşılaşmalarda da gol kaydedemedi. 

     
</TEXT>
</DOC>
