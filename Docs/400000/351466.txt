<DOC>
<DOCNO> 351466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun41.html </URL>
<DATE> 2005/06/13/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Saddam'ın sorgu kaseti... 
</HEADLINE>
<TEXT>

     Özel Irak Mahkemesi, Irak'ın devrik lideri Saddam Hüseyin'in ve 4 eski yetkilinin sorgulanma görüntülerini içeren bir kaset yayımladı. 
     Kasette, üzerinde açık renk bir tişört, siyah ceket olan ve sakalları uzamış Saddam Hüseyin'in, Mahkeme Yargıcı Raid Cuhi tarafından sorgulanmasının görüntülerinin yer aldığı belirtildi. 
     Hüseyin'in baş avukatı Halil El Duleymi, kasetin ne zaman çekildiğinin belli olmadığını ve görüntüleri izlemeden yorum yapmayacağını söyledi. 
     Sorgulanan diğer dört kişinin, eski general Hüseyin Raşid Muhammed, Baas partisinin eski bir yetkilisi Tahir Tevfik el Ani, eski komutan ve Saddam'ın kuzeni Abdülgafur Süleyman Mecid Tikriti ile Saddam Hüseyin döneminde Irak hava kuvvetleri komutanı olan Müzahim Sab Hasan el Tikriti oldukları kaydedildi. 
     Mahkeme, Saddam Hüseyin'in, 1982 yılında kendisine suikast girişiminde bulunulan Şii köyünde yapılan katliamla ilgili olarak sorgulandığını açıklamıştı. 
     
</TEXT>
</DOC>
