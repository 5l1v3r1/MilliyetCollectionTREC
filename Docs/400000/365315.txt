<DOC>
<DOCNO> 365315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun13.html </URL>
<DATE> 2005/07/29/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Kırgızistan'daki Özbek mülteciler Romanya'ya gitti 
</HEADLINE>
<TEXT>

     İki aydan fazla bir süredir Kırgızistan’da mülteci kampında bulunan ve bu ülke ile Özbekistan arasında ciddi sorunlara neden olan Özbek mülteciler, bu sabah Romanya’ya gönderildi. 
     Birleşmiş Milletler Mülteciler Yüksek Komiserliği BMMYK 
     Kırgızistan Misyon Şefi Carlos Zaccagnini, mültecilerle ilgili tüm resmi işlemlerin tamamlandığını ve sabah yerel saatle 05.30’da TSİ 02.30 Çin’e ait Boeing-747 tipi bir uçakla Romanya’ya gönderildiğini 
     açıkladı. 
     Kırgız yetkililer, iki gündür Bişkek’te Manas Havaalanı’nda bulunan mültecilerle görüşmek ve görüntü almak isteyen basın mensuplarına izin vermedi. Ülkedeki tüm yabancı basın mensuplarının mültecilerle görüşmek ve görüntü almak için saatlerdir beklemesi, BMMYK Misyon Şefi Zaccagnini’nin de çabalarına rağmen sonuçsuz kaldı. 
     Devlet Başkanlığı İnsan Hakları Komisyonu Başkanı Tursunbek Akun ile Demokrasi ve Sivil Toplum Koalisyonu lideri Edil Baysalov’un bu yöndeki girişimleri de, Milli Güvenlik Komitesi UKK Başkanı Mirsolav Niyazov ile Başbakan Yardımcısı Daniyar Üsönov’un "güvenlik" gerekçesi engeline takıldı. Akun, Baysalov ve basın mensupları ile havaalanı güvenlik görevlileri arasında zaman zaman sürtüşmeler yaşandı. 
     Toplam 440 kişi olan mültecilerden 50’sini Kanada’nın almasının beklendiği, diğerlerinin ise Romanya’da kalacağı belirtildi. 
     
</TEXT>
</DOC>
