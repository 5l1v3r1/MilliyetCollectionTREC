<DOC>
<DOCNO> 384823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonsiy03.html </URL>
<DATE> 2005/10/07/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Ecevit CHP, AKP'nin alternatifi olamadı 
</HEADLINE>
<TEXT>

     Eski Başbakan Bülent Ecevit, "Kendi içinde bir parti olamamakla" ve "Devrini tamamlamakla" eleştirdiği eski lideri olduğu CHP için "AKP’nin alternatifi olmaktan çok uzaktır" dedi. 
     Ecevit, "Yeni Çizgi" dergisinde yayınlanan söyleşisinde CHP yönetimini kızdıracak ifadeler kullandı. CHP’nin "dönemini tamamladığını" öne süren Ecevit, DSP’nin kuruluş felsefesinin arkasında bu düşüncenin yattığını belirtti. 
     Ecevit, "Ben bunu bilerek DSP’yi kurmuştum" dedi. CHP’nin toplumsal konularda politikalar üretemediğini ifade eden Ecevit, CHP’nin AKP iktidarına alternatif olamayacağını savundu. 
     CHP’nin "kendi içinde bir parti" olamadığını söyleyen Ecevit, "Parti içi demokrasi yok. Diğer taraftan da tutarlı bir parti yapısı yok" dedi. 
     
     LİVANELİ İYİ ŞARKICI AMA 
     CHP Genel Başkanlığı için yarışan ancak hem yarıştan erken çekilen, hem de partisinden istifa eden sanatçı Zülfü Livaneli’nin "CHP müzeye dönüştürülmelidir" yönündeki sözlerine de değinen Ecevit, "Zülfü Livaneli iyi bir şarkıcıydı ama bunun dışında partiye düşünsel bir katkısı olmadı" dedi. 
     DSP, MHP ve ANAP’ın 3.5 yıl süren koalisyon hükümetine atıfta bulunan Ecevit, "Biz, kooalisyonu çok ağır ekonomik koşullara rağmen başarıyla götürdük. Bütün bu süreçte CHP’nin hiçbir düşünsel katkısı olmamıştır. Bir sorun değil CHP. Tarihi dönemlerde benim de paylaştığım çok önemli hizmetleri olmuştur. Ama biz onları geride bıraktık" dedi. 
     
     TOPUZ "ECEVİT İŞTE..." 
     Ecevit’in CHP ile ilgili düşüncelerine tepki gösteren CHP Grup Başkanvekili Ali Topuz, Ecevit’in ifadelerinin "yorumlanmaya bile gerek olmadığını" söyledi. Topuz, "Artık Ecevit diye birşey yok. Söyledikleri konusunda yorum yapmaya bile gerek görmüyorum. Yani ne diyelim Ecevit bu..." dedi. 
     CHP Genel Başkan Yardımcısı Mustafa Özyürek de Ecevit’in görüşlerini "kişisel yorum" olarak değerlendirirken, "Sayın Ecevit’in görüşlerini dikkate almaya bile gerek yok. Bu ifadeler kendisinin değerlendirmeleri. O hala 1999 seçimlerinde kaldı. CHP açısından bu tür düşüncelerin dikkate alınması söz konusu bile değildir" diye konuştu. 
     
</TEXT>
</DOC>
