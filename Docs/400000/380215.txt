<DOC>
<DOCNO> 380215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun30.html </URL>
<DATE> 2005/09/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Amerikan askerleri Musul'da bir çocuğu vurdu 
</HEADLINE>
<TEXT>

     Irak'ın başkenti Bağdat'ta çıkan silahlı çatışmada, 8 kişinin öldüğü bildirildi. 
     Askeri yetkililer, Bağdat'ın batısındaki Mansur bölgesinde Birleşik Arap Emirlikleri Büyükelçiliği yanındaki bazı evlerde üslenen direnişçilerle çıkan ve 5 saat süren çatışmada, 2 polis, 1 asker ve 5 direnişçinin öldüğünü, 1 direnişçinin de yakalandığını kaydettiler. 
     Çatışmanın, direnişçiler tarafından kaçırılmaya çalışıldığını açıklayan bir Iraklının, militanların evlerini göstermesinden sonra evlere baskın düzenlenmesinin ardından başladığı belirtildi. 
     Yetkililer, baskın yapılan evlerde bomba ve silahlar bulunduğunu söyledi. 
     Bu arada, ABD ordusu adına yapılan açıklamada, Irak'ın kuzeyindeki Musul kentinde direnişçilerin barındığından şüphelenilen bir eve dün düzenlenen baskında Amerikan askerlerinin direnişçileri vururken, bir çocuğu öldürdüğü ve birini de yaraladığı bildirildi. 
     ABD açıklamasında, dün şüpheli 3 eve düzenlenen baskında Amerikan askerleri tarafından biri öldürülen ve biri de yaralanan çocukların, direnişçiler tarafından kalkan olarak kullanıldığı ileri sürüldü. 
     
</TEXT>
</DOC>
