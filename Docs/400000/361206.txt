<DOC>
<DOCNO> 361206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/guncel/gun02.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüyayı El Kaide bitirdi 
</HEADLINE>
<TEXT>


Gamze Güloran, en büyük rüyası olan İngilizceyi öğrenmek için Londra'ya gitti. 7 Temmuz'da dil okuluna gitmek için trene bindi. Bu sırada patlama oldu. Günlerdir ulaşılamayan Gamze'yle ilgili acı haber dün geldi 

ŞÜKRAN PAKKAN İstanbul 

Türkiye, Londra'yı kana bulayan terör saldırılarının ardından kayıp Türk kızı Gamze Güloran'a kilitlendi. 7 Temmuz'da gerçekleşen bombalı saldırılarda, en çok kaybın yaşandığı King's Cross Metro İstasyonu'nda olduğu tahmin edilen Güloran'ın 25 acı haberi dün geldi. Korkulan olmuş, Güloran ölüm trenine binmiş ve hayallerini gerçekleştirmek için gittiği okul yolunda hayatını kaybetmişti. 

Ailenin tek kızı 
İstanbullu bir ailenin tek kızı olan Güloran, yıllar önce babasından boşanan anne ve anneannesiyle birlikte yaşıyordu. Voleybol tutkusu, onu Eczacıbaşı genç takımına kadar taşıdı. Ancak dizinden sakatlanınca spor hayatına nokta koydu. 
Güloran, Marmara Üniversitesi İktisat ve İşletme Fakültesi Bankacılık ve Sigortacılık Yüksekokulu'ndan önceki yıl iyi dereceyle mezun oldu. Ardından dış ticaret firması GİSAD AŞ'ye iş başvurusunda bulundu. Şirketin yöneticileri Güloran'ı "Yönetici Adayı" olarak yetiştirilmek üzere işe aldı. 

'Çok çalışkandı' 
GİSAD AŞ Grup Finansman Koordinatörü Cihad Mıhlar'ın anlattığına göre, finans bölümünde işe başlayan Güloran, son derece başarılı ve yetenekliydi. Bölüm müdürü Farhad İnaniou da, "Gamze çok iyi bir arkadaş, çok iyi bir çalışandı. Çok titiz, etrafına sinerji veren, dostane biriydi" dedi. Kısa zamanda işyerinde arkadaşlarıyla iyi dostluklar kuran Güloran'ı çalışma arkadaşları en çok esprileri ve güler yüzüyle hatırlıyor. 
Kısa zamanda üstün başarı sağlayan Güloran, kariyer hayatında daha ileri gitmek istedi. Arkadaşlarının tümü çok iyi derecede İngilizce konuşuyor, Güloran da sık sık yabancı dil bilmediğinden yakınıp, "En kısa zamanda ben de öğrenmeliyim" diyerek hayıflanıyordu. 

Belgeleri kayboldu 
Geçen kış, arkadaşlarına İngiltere'ye gitme kararı aldığını söyledi. Londra'da yaşayan teyzesi Nevin Giritlioğlu'nun yanına gidecek, bir dil okuluna kayıt yaptıracaktı. Güloran, gerekli belgeleri kısa zamanda hazırlayıp kasımda İngiltere Büyükelçiliği'ne gönderdi. Kısa bir süre sonra belgelerin kaybolduğu ortaya çıktı. Bazı belgelerin de tamamlanması güç olmuştu. Ardından vize başvurusu reddedilen Güloran yılmadı, şansını yeniden denedi. Bu kez vizeyi alıp nisanda Londra'ya gitti. 
İşyerinde kendisine düzenlenen veda partisinde bol bol hatıra fotoğrafı çektiren Güloran, İngilizceyi kısa zamanda öğrenip yüksek lisans yapmak istediğini söylüyordu. Dil okuluna gittikten sonra iş arkadaşlarına e-posta yazarak yaşadıklarını anlatan Güloran, "Sınıfımdan memnun değilim. Bir üst sınıfa gidebilmek için çok çalışıyorum" diyordu. Güloran, patlamalardan birkaç gün önce bir üst sınıfa atladı ancak ders saatleri değişti. Artık sabahın erken saatlerinde yola çıkması gerekiyordu. Güloran 7 Temmuz sabahı kalktı, okul çantasını hazırladı ve çıktı... 

Polis, Gamze'nin cesedini buldu 

Marmara Üniversitesi İktisat ve İşletme Fakültesi Bankacılık ve Sigortacılık Yüksekokulu'ndan iyi derecede mezun olan ve GİDAŞ AŞ'de işe başlayan Gamze Güloran'ın ölümü kesinleşti. 
Gamze'nin ailesinin verdiği bilgiye göre, İngiliz polisi önceki gün kendileriyle temasa geçerek, kızlarının cesedinin bulunduğunu iletti. Gamze'nin cenazesinin önümüzdeki hafta ailesine teslim edilmesinin beklendiği açıklandı. 


</TEXT>
</DOC>
