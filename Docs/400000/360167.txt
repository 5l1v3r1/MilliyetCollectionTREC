<DOC>
<DOCNO> 360167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur27.html </URL>
<DATE> 2005/07/11/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yatağan'da durum normale döndü 
</HEADLINE>
<TEXT>

     Muğla’nın Yatağan İlçesi’nde geçen hafta, bir çok vatandaşın ishal, karın ağrısı ve yüksek ateş şikayetleriyle hastanelere başvurmasıyla başlayan durumun, bugün itibariyle normale döndüğü bildirildi. 
     Muğla Valiliği’nden yapılan yazılı açıklamada, bugüne kadar Yatağan, Muğla ve Menteşe devlet hastanelerine başvuran 604 hastadan 62’sinin hastaneye yatırıldığı, diğerlerinin ise ayakta tedavi 
     edildiği belirtildi. 
     Bugün itibariyle Yatağan Devlet Hastanesi’nde 2, Muğla Devlet Hastanesi’nde de 2 kişinin tedavisinin sürdüğü, 58 hastanın taburcu edildiği vurgulandı. 
     İlçe merkezinde vatandaşların tükettiği içme suyuna bağlı ortaya çıkan hastalık ve zehirlenme belirtilerinin büyük ölçüde normale döndüğü ifade edilen açıklamada, şunlar kaydedildi 
     "İlgili kuruluşların işbirliğiyle Yatağan’da yeni hastalık olaylarının yaşanmaması için gerekli tüm önlemler alındı. Vatandaşlar kullandıkları suları kaynatarak içmeli, yaş sebze ve meyveleri de klorlu suda 15-20 dakika beklettikten sonra tüketmeliler." Yatağan’da 4 Temmuz akşamı ishal, karın ağrısı ve yüksek ateş şikayetleriyle çocuklar başta olmak üzere çok sayıda kişi hastanelere başvurmuş, ilk etapta 80 olarak ifade edilen kişi sayısı bir haftada 604’e yükselmiş, yapılan inceleme ve tahlillerde sorunun içme suyuna 
     kanalizasyon suyu karışmasından kaynaklandığı belirlenmişti. 
     
</TEXT>
</DOC>
