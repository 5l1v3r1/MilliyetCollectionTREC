<DOC>
<DOCNO> 369758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonspo10.html </URL>
<DATE> 2005/08/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
UNIVERSIADE'da 2 Türk güreşçi finalde... 
</HEADLINE>
<TEXT>

     23. Dünya Üniversiteler Yaz Spor Oyunları'nda serbest güreş müsabakalarında 60 kiloda Tevfik Odabaşı ile 96 kiloda Hakan Koç, finale yükseldi. 
     Özel Yamanlar Lisesi Spor Salonu'ndaki serbest güreş müsabakalarının 2. ve son gününde sabah seansında, 60, 74 ve 96 kilolarda eleme mücadeleleri yapıldı. 
     74 kiloda Fahrettin Özata, ilk tur mücadelesinde İranlı Hadi Habibi'ye 2-1 1-0, 0-1, 0-2 yenilerek elendi. 
     60 kiloda ilk turu bay geçen Tevfik Odabaşı, 2. turda Slovak Andrej Fasanek ile güreşti. İlk periyodu 5-0 kazanan Odabaşı, 2. periyotta tuşla galip geldi. Çeyrek finalde Ukraynalı Oleksiy Melnyk'le karşılaşan Odabaşı, ilk periyodu 5-1 kazandı. İkinci periyotta rakibine 6-0 üstünlük sağlayan Odabaşı, teknik üstünlükle bir üst tura çıktı. 
     Yarı finalde Rus güreşçi Alexandr Kontoev ile karşılaşan Odabaşı, ilk periyodu 1-0 kazandı. İkinci periyotta normal süre 0-0 berabere tamamlanırken, uzatma bölümünde tek dalmadan aşırtma hareketiyle periyodu 3-0 önde kapattı. Odabaşı, böylece rakibini 2-0 yenerek, finalde ABD'li Nate Gallick'in rakibi oldu. 
     96 kilo mücadelesinde de ilk turu bay geçen Hakan Koç, 2. turda Moğol Bold Sainbayar'ı 2-0 2-0, 3-0 yenerek çeyrek finale yükseldi. Çeyrek finalde Macar Gergo Kiss ile karşılaşan Koç, rakibine 2-0 3-2, 3-0 üstünlük sağladı. Yarı finalde Güney Koreli Hyun Tae Koo ile karşılaşan Koç, periyotları 2-1 ve 1-0 kazanarak, 2-0'lık galibiyetle adını finale yazdırdı. 
     Akşam seansında yapılacak finalde Hakan Koç'un rakibi ABD'li Thomas Roulands oldu. 
     
</TEXT>
</DOC>
