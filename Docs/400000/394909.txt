<DOC>
<DOCNO> 394909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur46.html </URL>
<DATE> 2005/11/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Beşiktaş'ta kadın cesedi bulundu 
</HEADLINE>
<TEXT>

     Beşiktaş’ta trafik kazası sonucu öldüğü sanılan bir kadının cesedi bulundu. 
     Alınan bilgiye göre, Kadırgalar Caddesi’nde İnönü Stadı’nın yanındaki kaldırım üzerinde Beşiktaş Belediyesi’ne çalışan temizlik işçileri bir kadın cesedi gördü. 
     İşçilerin ihbarı üzerine olay yerine gelen polis ekipleri, üzerinden kimlik çıkmayan ve 35 yaşlarında olduğu görülen kadının bacaklarının kırılarak parçalanmış olduğunu tespit etti. 
     Üzerinde eşofman takımı, spor ayakkabıları ve kolunda 3 adet bilezik bulunan kadının cesedi, olay yerinde yapılan incelemenin ardından kimlik tespiti ve otopsi yapılabilmesi için Adli Tıp Kurumu morguna kaldırıldı. 
     Bu arada, Olay Yeri İnceleme Şube Müdürlüğü ekipleri, spor ayakkabı ve cesetten çamur izleri aldı. Cadde çevresindeki toprağın, kadının ayakkabısına bulaşan çamurdan farklı olduğu anlaşıldı. 
     Kadının vücudunda başka bir yara ve darp izine rastlanmaması, bileziklerinin alınmamış olması nedeniyle olayın cinayet olmadığı fikrini taşıdıklarını ifade eden yetkililer, kadının başka bir yerde trafik kazası sonucu ölmüş ve buraya taşınmış olabileceği üzerinde durulduğunu kaydettiler. 
     
</TEXT>
</DOC>
