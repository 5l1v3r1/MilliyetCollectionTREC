<DOC>
<DOCNO> 387485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/ekonomi/eko08.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapasite kullanımı yüzde 82.9'a düştü 
</HEADLINE>
<TEXT>


ANKA 

İmalat sanayinde geçen yıl eylülde yüzde 84.3 olarak gerçekleşen kapasite kullanım oranı, özel sektörün kapasite kullanım oranındaki düşüş nedeniyle bu yıl yüzde 82.9'e geriledi. Ancak söz konusu oran bu yıl ağustos ayındaki düzeyine göre 2.6 puan yükseldi. İşyerlerinin tam kapasite ile çalışamama nedenlerinin başında ise yüzde 52.7'yle iç pazarda, yüzde 21'le de dış pazarlardaki talep yetersizliği geldi. 
DİE, 2 bin 896 işyerinde yaptığı Aylık İmalat Sanayi Eğilim Anketi'nin sonuçlarını açıkladı. Buna göre üretim değeri ağırlıklı ortalamalara göre eylülde özel sektörde yüzde 82.9'dan yüzde 81.2'ye inen kapasite kullanım oranı kamu sektörü işyerlerinde ise yüzde 86.6'dan yüzde 89.2'ye çıktı. 
Sektörün otalama kapasite kullanım oranı ise yüzde 82.9 olarak gerçekleşti. İmalat sanayi geçen yıl eylülde yüzde 84.3, bu yıl ağustos ayında ise yüzde 80.3 kapasiteyle üretim yapmıştı. Geçen yılın eylül ayının altında kalmasına rağmen kapasite kullanımı yedi ay aralıksız olarak yüzde 80'in üzerinde kalmaya devam etti. 


</TEXT>
</DOC>
