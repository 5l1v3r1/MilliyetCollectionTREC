<DOC>
<DOCNO> 390469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy23.html </URL>
<DATE> 2005/10/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yuva görüntüleri mahkeme kararıyla geç saatlerde yayınlanacak 
</HEADLINE>
<TEXT>

     ANKARA ANKA 

Malatya çocuk yuvasında yaşanan görüntüler mahkeme kararıyla geç saatlerde yayınlanacak. 
     RTÜK’ten yapılan açıklamada, Sosyal Hizmetler ve Çocuk Esirgeme Kurumu’nun, Malatya çocuk yuvasındaki işkence görüntülerinin yayınlanmasının durdurulması için yaptığı tedbir başvurusunun, Ankara 4’üncü Asliye Hukuk Mahkemesi’nin 27 Ekim günlü kararı ile kısmen kabul ve kısmen reddedildiği belirtildi. 
     Mahkemenin söz konusu kararında, televizyon ve gazete haberlerinin çocukların istikbalini karartmayacak ve psikolojilerini etkilemeyecek, onları topluma deşifre etmeyecek şekilde ele alınmasının çocuk hakları açısından önemli bir olgu olduğu kaydedildi. Kararda, çocukların görüntülerinin herkes tarafından tanınacak biçimde verilmesini doğru olmadığı belirtildi. 
     Mahkeme kararında ayrıca, haberlerin çocukların izleyebileceği saatlerde yayınlamanın onların ruh sağlığı açısından sakıncalı olduğu bildirilerek, görüntülerin mümkün olduğunca çocukların uyku saatinden sonra yayınlanmasına özen gösterilmesi gerektiğine işaret edildi. 
     
</TEXT>
</DOC>
