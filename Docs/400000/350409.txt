<DOC>
<DOCNO> 350409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo24.html </URL>
<DATE> 2005/06/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Dünya Gençler Futbol Şampiyonası yarın başlıyor 
</HEADLINE>
<TEXT>

     15. Dünya 20 Yaş Altı A Gençler Futbol Şampiyonası finalleri, yarın Hollanda'da başlayacak. 
     Hollanda'nın 6 kentinde düzenlenecek ve 23 gün sürecek şampiyonada Türkiye, B Grubu'nda yer alacak. 
     Türkiye, gruptaki ilk maçını 11 Haziran Cumartesi günü Utrecht kentinde TSİ 18.30'da Çin Halk Cumhuriyeti ile yapacak. Milliler, 2. maçlarını yine Utrecht'te 14 Haziran Salı günü TSİ 20.30'da Panama, 3. ve son maçlarını da aynı saatte Doetinchem kentinde Ukrayna ile yapacaklar. 
     4'erli 6 grupta tek devreli lig usulüne yapılacak grup karşılaşmaları 18 Haziran'da sona erecek ve 21 ile 22 Haziran'da 2. tura kalan 16 takım, 2. tur maçlarını yapacak. 
     18 hakemin maç yöneteceği şampiyonada çeyrek final maçları 24 ve 25, yarı final maçları da 28 Haziran'da yapılırken, şampiyona ise 2 Temmuz Cumartesi günü Utrecht kentinde yapılacak final ve üçüncülük maçlarıyla sona erecek. 
     Geçen yılın Avrupa ikincisi Türkiye'nin, tarihinde 2. kez katılacağı şampiyonada gruplardaki takımlar şöyle 
     A Grubu Avustralya, Benin, Japonya, Hollanda. 
     B Grubu Çin Halk Cumhuriyeti, Panama, Türkiye, Ukrayna. 
     C Grubu Şili, Honduras, Fas, İspanya. 
     D Grubu Arjantin, Mısır, Almanya, ABD. 
     E Grubu Kanada, Kolombiya, İtalya, Suriye. 
     F Grubu Brezilya, Güney Kore, Nijerya, İsviçre. 
     
     EN FAZLA ŞAMPİYONLUK ARJANTİN VE BREZİLYA'NIN 
     Şimdiye dek en fazla şampiyonluğu, 4'er kezle Güney Amerika temsilcileri Brezilya ve Arjantin kazandı. 
     Bu 2 ülkeyi 2 şampiyonlukla Portekiz izlerken, İspanya, Almanya, eski Yugoslavya ve eski SSCB de 1'er şampiyonluk elde etti. 
     Bundan önce 2003 yılında Birleşik Arap Emirlikleri'nde yapılan kupada, finalde İspanya'yı 1-0 yenen Brezilya şampiyonluğu, Arjantin'i 2-1 yenen Kolombiya da üçüncülüğü kazanmıştı. 
     
</TEXT>
</DOC>
