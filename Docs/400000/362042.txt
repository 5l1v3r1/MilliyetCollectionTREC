<DOC>
<DOCNO> 362042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun44.html </URL>
<DATE> 2005/07/18/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Alman bakanlardan terör uyarısı... 
</HEADLINE>
<TEXT>

     Almanya’da bazı bakanlar olası terör saldırılarına karşı uyarıda bulundular. 
     Federal İçişleri Bakanı Otto Schily, Bonner Generalanzeiger gazetesine yaptığı açıklamada, Almanya’da terör saldırıları yapılacağı yönünde bilgilere sahip olmadıklarını, ancak terör gruplarının Almanya’yı da hedefler arasında gösterdiklerini belirterek, "Somut bir tehdit var. Bu, Afganistan’da terörizme karşı sürdürdüğümüz mücadeleden de kaynaklanıyor. Bizler kutsal bir adada yaşamıyoruz" şeklinde konuştu. 
     Dışişleri Bakanı Joschka Fischer de Der Spiegel dergisinin İnternet sayfasına yaptığı açıklamada, Irak savaşına karşı çıktığı için Almanya’a saldırılar olmayacağını düşünmenin saçmalık olduğunu belirterek, "Saldırganlar nefretle dolu. Ayrım yapmayacaklardır. 
     Usame Bin Ladin’in terörü açık sivil toplumları ve temel değerlerimizi hedef alıyor" dedi. 
     Savunma Bakanı Peter Struck da Kölner Express gazetesine yaptığı açıklamada, "Hiç kimse bir barış adası olduğumuz hayaline kapılmasın" diye konuştu. 
     Almanya’nın Irak polisinin eğitimine katkı sağladığı için Batılı kültürleri hedef alan teröristleri kışkırtabileceğini belirten Struck, teröristlerin bugüne kadar Almanya’da saldırı düzenlememelerinin, sadece bugüne kadar şanslı olmalarından kaynaklandığını kaydetti. 
     Birlik 90 Yeşiller Partisi Eş Başkanı Claudia Roth ise İslamiyet’in Almanya’da eşit haklara sahip bir din olarak kabul edilmesi gerektiğini belirterek, kültürler arasında bir yakınlaşmanın şart olduğunu söyledi. 
     
</TEXT>
</DOC>
