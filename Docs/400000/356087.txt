<DOC>
<DOCNO> 356087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/siyaset/siy10.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Töre değil, namus cinayeti' 
</HEADLINE>
<TEXT>


GÜNSELİ ÖNAL Ankara 


TBMM Töre Cinayetlerini Araştırma Komisyonu'na gönüllü üye olan CHP Şanlıurfa Milletvekili Mehmet Vedat Melik, törelerin "adam öldürmeyi emretmediğini" belirtti. Melik, Yeni Türk Ceza Kanunu'nda TCK "nitelikli adam öldürme" suçu sayılarak indirimden yararlanması önlenen "töre cinayetleri"nin adının "namus cinayeti" olması gerektiğini söyledi. Komisyona üye kadınların konu hakkındaki bilgilerinin çok yüzeysel olduğunu savunan Melik, namus cinayetlerinin nitelikli adam öldürme suçunun kapsamı dışında bırakıldığını ve bu yüzden ceza verilirken indirimden yararlanılacağını belirtti. 
Melik, bu cinayetlerin önüne geçilmesi için özellikle kız çocukları olmak üzere çocukların 8 yıllık kesintisiz eğitimi tamamlamalarının sağlanması gerektiğini söyledi. Melik, "Şanlıurfa, Senegal gibi değil. Artık kız çocukları televizyon izliyor. Namus cinayetleri de azalıyor artık" dedi. 


</TEXT>
</DOC>
