<DOC>
<DOCNO> 358675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy13.html </URL>
<DATE> 2005/07/06/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
AKP'de ikinci Yarbay olayı 
</HEADLINE>
<TEXT>

     CHP’li milletvekillerinin Genel Kurul’daki İç Tüzük görüşmelerini boykot ederek daha sonraki toplantılara katılmamasıyla ilgili olarak AKP Ankara Milletvekili Ersönmez Yarbay’ın "CHP’siz Meclis meşru olmaz" yönündeki sözlerine, AKP Balıkesir Milletvekil Turhan Çömez’den destek geldi. Çömez, milletvekillerinin el kaldırıp indirme makinesine dönüştürüldüğü eleştirisinde bulundu. 
     Turhan Çömez, Akşam Gazetesi’ndeki köşesinde 22’inci Dönem Meclis çalışmalarına değindi. Çömez, 21’inci Dönem’de toplam 336 yasanın kabul edildiğini, 22’inci Dönem’in ilk üç yılında kabul edilen yasa sayısının ise 630 olduğuna işaret ederek, "Son iki gün hızını alamayan Meclis, tam 24 kanunu jet hızıyla kabul etti" dedi. Çömez yazısını şöyle sürdürdü 
     "Nitekim bu çalışma temposunu doğru bulmayan CHP, son üç gün Meclis’i terk etti. Siyaset boşluk kabul etmiyor. 
     Muhalefet sıraları boş kalınca bunu da AKP Ankara Milletvekili Ersönmez Yarbay doldurdu ve sürece müdahale etti. Demokrasinin güzelliği de burada. Sayın Yarbay, parti içi muhalefeti başarıyla yaptı ama milletvekilleri ne yazık ki el kaldırıp indirme makinesi olmaktan kurtulamadılar." Ersönmez Yarbay, İçtüzük görüşmeleri sırasında oturumu boykot eden CHP’nin diğer toplantılara katılmaması üzerine, "Muhalefet olmadan kanun çıkarmak Meclis’in meşruluğunu tartışmaya açar" diyerek partisinden tepki almıştı. 
     
</TEXT>
</DOC>
