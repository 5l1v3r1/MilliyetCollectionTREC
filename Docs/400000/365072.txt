<DOC>
<DOCNO> 365072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy01.html </URL>
<DATE> 2005/07/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Tüzmen "2008 yılında ihracatımız 100 milyar dolar olacak" 
</HEADLINE>
<TEXT>

     Devlet Bakanı Kürşad Tüzmen, Türkiye’nin 2008 yılı sonu itibariyle ihracatının 100 milyar dolar olacağını bildirdi. 
     Tüzmen, Mersin’in Tarsus İlçesi’nde düzenlenen, "27. Tarsus Üzüm ve Kültür Şenliği"nde yaptığı konuşmada, ihracatın her geçen yıl arttığını belirtti. 
     Türkiye’nin ihracatının geçen yıl 63 milyar dolar olarak gerçekleştiğini anımsatan Tüzmen, "2005 yılında ise 70 milyar dolarlık ihracat rakamına ulaştık. Yıl sonu itibariyle 75 milyar dolarlık ihracat yapmayı planlıyoruz. 2008 yılında da ihracatımız 100 milyar dolar olacak" dedi. 
     İki yıl önce yüksek rakamlarda olan ve vatandaşın gözünde çok büyüttüğü enflasyon rakamlarının artık her geçen gün küçüldüğünü kaydeden Tüzmen, "Bugün o canavar artık yok. Daha önce her gün ayrı bir zam haberi ile uyanıyordunuz. Artık zam haberleri ile uyanıyor musunuz " diye konuştu. 
     Bazı kişilerin Türkiye’nin başarısını görmek istemediğini, ancak başarıları ve gerçekleri kapatamayacaklarını ifade eden Tüzmen, ihracat artışını, enflasyonun düşmesinin görmezlikten gelinemeyeceğini belirtti. 
     AK Parti hükümetinin iktidara gelmesiyle Türkiye’de istikrarın sağlandığını anlatan Tüzmen, "Türkiye’nin bütün sıçramaları, büyük projeleri gerçekleştirmesi hep tek parti iktidarı zamanında olmuştur. 
     İşte ülkemiz ilk defa cumhuriyet tarihinde böylesine güzel bir dönemi yakaladı. Biz bu çalışmaları sizlerle beraber yakaladık, sizlerle birlikte devam ettireceğiz" dedi. 
     Tüzmen, TBMM’de iktidar ve muhalefet milletvekilleri olarak başarılı çalışmalar gerçekleştirdiklerini, kanun çıkarma konusunda Türkiye rekoru kırdıklarını kaydetti. 
     Bakan Tüzmen, daha sonra festivalde dereceye giren "üzüm güzellerini" tebrik ederek, hatıra fotoğrafı çektirdi. 
     
</TEXT>
</DOC>
