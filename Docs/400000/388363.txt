<DOC>
<DOCNO> 388363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur29.html </URL>
<DATE> 2005/10/20/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
21 yıl önce oğlunun trafik kazasında öldüğü yerde kaza geçirip öldü 
</HEADLINE>
<TEXT>

     İzmit’te, 21 yıl önce oğlunun trafik kazasında öldüğü yerde otomobilin çarpması sonucu ağır yaralanan baba, tedavi gördüğü hastanede yaşamını yitirdi. 
     AA muhabirinin edindiği bilgiye göre, geçen Pazartesi günü Uzuntarla Beldesi’nde D-100 karayolundan geçmek isterken, Mehmet S’nin kullandığı 34 TG 0877 plakalı otomobilin çarpması sonucu yaralanan Osman Yerlikaya 79 , tedavi gördüğü Kocaeli Devlet Hastanesi’nde bu sabah yaşamını yitirdi. 
     Uzuntarla Merkez Camii’nde kılının öğle namazının ardından, belde mezarlığında toprağa verilen Yerlikaya’nın oğlu Mehmet Yerlikaya’nın da 1984 yılında 16 yaşındayken yine bu ayda, aynı noktada yolun karşısına geçmek isterken bir otomobilin çarpması sonucu yaşamını yitirdiği öğrenildi. 
     
     "ÖNLEM ALINMAZSA ÇOK CAN YANAR" 
     Baba Yerlikaya’nın Belçika’da yaşayan diğer oğlu İsmail Yerlikaya, AA muhabirine yaptığı açıklamada, 21 yıl önce kardeşi Mehmet’in acısını henüz unutmadan babasını yine trafik kazasında kaybettiklerini belirterek, "Bir canımız daha gitti, ikinci kez yıkıldık" dedi. 
     Kardeşi ile babasını aynı yerde meydana gelen kazada ölmesini, ’tesadüf’ yerine ’kader’ olarak değerlendiren İsmail Yerlikaya, şöyle konuştu 
     "Babam ve kardeşimin kaza geçirdiği yerde, sık sık kaza oluyor. 
     Buraya, üstgeçit veya altgeçit ya da trafik ışığı yapılmalı. Belde halkı sürekli aynı yolu kullanmak zorunda kalıyor. Bu önlemler alınmazsa, bundan sonra da birçok can yanacak. Umarım yetkililer sesimizi duyar ve gerekeni yapar. Bizim iki canımız gitti başka can yanmasın." 
     
</TEXT>
</DOC>
