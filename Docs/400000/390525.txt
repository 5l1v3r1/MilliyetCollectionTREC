<DOC>
<DOCNO> 390525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur12.html </URL>
<DATE> 2005/10/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tansiyonu düşünce başını betona çarpıp öldü 
</HEADLINE>
<TEXT>

     
     Soner KOCAER ANTALYA, DHA 
     
ANTALYA'da evinde tansiyon düşmesi sonucu düşen 32 yaşındaki Hatice Kantürk, başını yere çarpma sonucu öldü. 
     Olay bugün öğle saatlerinde Öğretmenevi Mahallesi 931 Sokak Köşk Sitesi C blok 3'üncü kattaki dairede meydana geldi. Evli ve 3 çocuk annesi Hatice Kantürk, yemek yapmak için balkonda kuruttuğu biber tepsisini almak istedi. Balkondaki tepsiyi alan Kantürk, mutfağa dönerken tansiyonu düştü. Baygınlık geçirip yere düşen Kantürk, başını beton zemine çarptı. 
     8 yaşındaki kızı Merve'den su isteyen Kantürk, suyu içemeden öldü. Küçük kız komşularına giderek yardım istedi. Apartman sakinleri genç kadın için ambulans çağırdı. Ancak eve gelen 112 Acil Yardım ekipleri Kantürk'ün öldüğünü belirledi. 
     Merve Kantürk, annesinin oruçlu olduğunu, yere düşmeden önce de birkaç kez Başım dönüyor'' dediğini söyledi. 
     Kantürk'ün cesedi, Cumhuriyet Savcısı'nın olay yerindeki incelemesinin ardından, otopsi yapılmak üzere Antalya Devlet Hastanesi Morgu'na kaldırıldı. 
     
</TEXT>
</DOC>
