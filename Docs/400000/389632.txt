<DOC>
<DOCNO> 389632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonyas05.html </URL>
<DATE> 2005/10/25/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
'Sivil haklar hareketinin annesi' öldü 
</HEADLINE>
<TEXT>

     Oturduğu bir otobüs koltuğunu kalkarak kendisine vermesini isteyen bir beyaz adama karşı çıkarak ABD’de modern zamanların en büyük insan hakları hareketinin başlamasına yol açan zenci insan hakları mücadelesinin sembol ismi Rosa Lee Parks, dün 92 yaşında hayatını kaybetti. Parks’ın hayatını evinde doğal sebeplerden kaybettiği bildirildi. 
     Olay, Jim Crow Yasaları olarak bilinen ve ABD’nin güney eyaletlerinde zenci ve beyazların ayrı otobüslere binmelerini ve lokantalar ile kamusal alanlara ayrı gitmelerini öngören yasaların hala uygulamada olduğu 1955 yılında gerçekleşti. 
     O tarihte 42 yaşında bulunan Parks’ın, oturduğu otobüs koltuğunu bir beyaz adama vermeyi reddetmesi Amerikan tarihinin akışını değiştirirken, kendisine de "sivil haklar hareketinin annesi" unvanını kazandırdı. 
     Yasaların böyle bir durumda koltuğu beyazlara terk etmesini öngörmesine rağmen buna karşı çıkan Parks, bu yüzden tutuklanarak hapse atıldı ve 14 dolarlık para cezasına çarptırıldı. 
     Parks’ın tutuklanması üzerine o zamanlar fazla tanınmayan rahip Martin Luther King Jr. tarafından Alabama, Montgomery’deki otobüs sistemine yönelik bir boykot eylemi başlatıldı ve bu boykot tam 381 gün devam etti. King, daha sonra benzer çalışmalarından dolayı Nobel Barış Ödülü’ne layık görüldü. 
     Boykotun başlamasından bir yıl sonra ABD Yüksek Mahkemesi tarafından siyah ve beyazlar için okulların ayrı olması eşitlik ilkesine aykırı bulundu. Bu karar, zenci hakları hareketi tarihinde önemli bir dönüm noktası oldu. Hareket nihayet 1964 yılında kamusal alanlarda ırk ayrımcılığına son veren federal Sivil Haklar Kanunu’nun çıkmasını sağladı. 
     Kamuoyu önünde artık son derece tanınır bir kişi olan Parks, tetiklediği zenci hakları mücadelesi yüzünden yaşadığı Alabama eyaletinde iş bulmakta güçlük çekti ve 1957 yılında kocası Raymond ile birlikte Detroit’e taşındı. Burada büyük saygı gören Parks’ın ismi ileriki yıllarda bir caddeye ve bir ortaokula verildi. 
     Parks, emekli olduktan sonra ise tüm vaktini Rosa ve Raymond Parks Kişisel Gelişim Enstitüsü için harcayarak Detroitli gençleri insan hakları mücadelesi için hazırlamaya çalıştı. 
     
</TEXT>
</DOC>
