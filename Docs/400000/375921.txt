<DOC>
<DOCNO> 375921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/guncel/gun02.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bağımsız devlet' gerginlik yarattı 
</HEADLINE>
<TEXT>


HAK-PAR'ın girişimiyle bir araya gelen Kürt grupları radikal isteklerde bulununca Erdoğan'a sunulacak bildiri iptal edildi. Savcılık, seminerle ilgili soruşturma başlattı 

NAMIK DURUKAN Ankara 

Hak ve Özgürlükler Partisi'nin HAK - PAR girişimi ile önceki gün Ankara'da bir araya gelen, PKK'nın aksine silahsız ve demokratik mücadeleyi savunan bazı Kürt grupları radikal isteklerle ortaya çıktılar. Kürt muhalif grupların temsilcilerinden başını HAK-PAR kurucusu, Diyarbakır Kürd-Der Sözcüsü İbrahim Güçlü'nün çektiği bağımsızlık yanlısı grup, "Kürtlerin kendi kaderini tayin hakkını ve Türkiye'nin Güneydoğusu'nda bağımsız bir devlet kurulmasını" dillendirmeye başladı. 
Güçlü ve ekibi, Erdoğan'a sunulmak üzere kaleme alınan bildiriye, "Kürtlerin kendi kaderlerini tayin hakkı" istemini de ekledi. 

Bildiri geri çekildi 
Tepki üzerine bildiri geri çekilirken, bu kez, "anayasanın değiştirilmesi ve bağımsızlık için Kürtlere referandum hakkı tanınması" talep edildi. Ancak bu istek toplantıya katılan grup temsilcilerince kabul edilmedi ve bildiri yayımlanamadı. HAK-PAR Genel Başkanı Abdülmelik Fırat, yeni parti kurma hazırlığı yapan Şerafettin Elçi gibi Kürt siyasetçiler federasyonu dillendirirken, Ala Rizgari örgütünün eski lideri olan İbrahim Güçlü, Kürt siyasetçi Fuat Önen ve Diyarbakır'da öldürülen eski HADEP Genel Başkan Yardımcısı Hikmet Fidan'ın avukatı Mustafa Aladağ ve bu kişilerle aynı doğrultuda hareket eden bazı isimler, "Kürtlerin bağımsız bir devlet kurmasını" savunarak, devleti "işgalci" olarak nitelendirdiler. 
HAK-PAR Genel Başkan Yardımcısı Reşit Deli ise, toplantıya katılan grupların yüzde 80'inin Erdoğan'ın Kürt sorunu ile ilgili söylemini desteklediğini, bağımsızlık yanlılarının isteklerinin kabul edilemez bulunduğunu söyledi. Ankara Cumhuriyet Başsavcılığı, PKK ve DEHAP'a muhalif komünist, sosyalist, liberal, muhafazak r Kürt parti ve gruplarının düzenlediği seminerle ilgili soruşturma başlattı. Seminere katılanlardan siyasetçi Fuat Önen, "Türkiye'de Kürt sorunu yoktur. Kürtler kendi topraklarında istilaya uğrayan bir halktır. Bu devlet, bu bayrak hepimizin bayrağı değil" diye konuşmuş, Kürd-Der Diyarbakır Sözcüsü ve HAK-PAR kurucusu İbrahim Güçlü ise, "200 bin Kıbrıslı için devlet istiyoruz, 35 milyon Kürde devlet yok. Güney Kürdistan model olmalı" demişti. 


</TEXT>
</DOC>
