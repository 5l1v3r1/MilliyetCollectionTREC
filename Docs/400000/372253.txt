<DOC>
<DOCNO> 372253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur10.html </URL>
<DATE> 2005/08/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Uyduda Kürtçe yayın enflasyonu 
</HEADLINE>
<TEXT>

     İhsan DÖRTKARDEŞ, DHA 

      TÜRKİYE’de bugünkü MGK’nın da gündemine gelmesi beklenen Kürtçe TV yayınları ile ilgili tartışmalar sürerken, uydu aracılığı ile yurtdışından yapılan Kürtçe yayınlarda son dönemde büyük artış oldu. 
     Piyasada satılan 90 santimetre çapındaki çanak antenlerin yanı sıra uydu alıcısı ile rahatlıkla izlenebilen yayınlar Kuzey Irak, İran ve Avrupa’dan yapılıyor. Halen 6 ayrı kanalın yayını düzenli olarak ekranlara yansırken, 7’nci Kürtçe kanal da test yayınına başladı. Bu kanallardan 2’si PKK çizgisinde yayın yaparken, biri İran’ın devlet kanalı, diğerleri ise Kuzey Irak’taki Kürt grupların kontrolünde bulunuyor. 
     
     72 ÜLKEDEN RAHATLIKLA İZLENEBİLİYOR 
     Türkiye’nin yanı sıra, Avrupa, Ortadoğu ve Afrika’daki 72 ülkeden rahatça izlenebilen, ayrıca bazıları diğer uydular aracılığıyla Amerika’da da alınabilen Kürtçe yayınlar şöyle 
     - Roj TV Türkiye’nin baskısı sonucu kapatılan ’Med TV’ yerine kurulan ’Medya TV’nin ardından PKK çizgisinde Brüksel’den yayın yaptığı bilinen Roj TV, Kürtçenin yanı sıra Arapça, Türkçe de yayın yapıyor. Saat 13.00’te başlayan yayın 12 saat sürüyor. ’PKK’nın televizyonu’ olarak bilinen Roj TV’de siyaset dışında müzik ve çocuk programları da yayınlanıyor. 
     - Mezopotamya TV Me-TV PKK çizgisinde kültür, eğitim ve müzik kanalı olarak sabah ve akşam saatlerinde yayın yapıyor. Roj TV’nin kapatılma olasılığına karşı kurulduğu öne sürülen Me-TV’nin internet adresi Danimarka olarak görülüyor. 
     - Kürdistan TV Kuzey Irak’taki Selahaddin kentinden yayın yapıyor. Irak Kürdistan Demokrat Partisi lideri Mesut Barzani’nin kontrolünde. 24 saat aralıksız müzik, haber, kültür, çocuk ve tartışma programları yayınlıyor. Yayınlarda Arapça haberler de var. 
     - Kurd-Sat TV Kuzey Irak’taki Süleymaniye kentinden yayın yapıyor. Irak Kürdistan Yurtsever Birliği lideri, Irak Devlet Başkanı Celal Talabani’nin kontrolünde. 24 saat aralıksız müzik, haber, kültür, çocuk ve tartışma programları yayınlıyor. Yayınlarda Türkçe ve Arapça programlar da var. 
     - Zagros TV Kısa süre önce Kuzey Irak’tan yayına başladı. Mesut Barzani’ye yakınlığı ile tanınıyor. Gündüz Arapça, akşam Kürtçe haber, tartışma, müzik programları yayınlıyor. 
     - Ishtar TV Test yayınına başladı. Kuzey Irak’taki Kürt gruplara yakın kanalın yayın içeriği ve çizgisi belli değil. 
     - Sahar TV İran devlet televizyonu. Günde 2 kez yarımşar saat Kürtçe haber ve yorum yayınlıyor. 
     
</TEXT>
</DOC>
