<DOC>
<DOCNO> 393256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/siyaset/siy03.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis'ten itiraf 
</HEADLINE>
<TEXT>


Eski Yunanistan Başbakanı, "yok satan" kitabında, Kıbrıs'taki uzlaşmazlık ve sorumluluğun Denktaş ve Ankara'nın üzerine kalması için çabaladıklarını açıkladı 

Taki Berberakis - Atina 


Eski Yunanistan Başbakanı Kostas Simitis, piyasaya çıkan ve iktidar dönemi anılarını anlatan "Yaratıcı bir Yunanistan için 1996-2004" isimli kitabında, Rum Kesimi'nin eski lideri Glafkos Klerides ile Ada'daki uzlaşmazlık ve çıkmazların sorumluluğunun, dönemin KKTC Cumhurbaşkanı Rauf Denktaş ile Ankara'nın üzerine kalması için başarılı biçimde işbirliği yaptıklarını yazdı. 
Simitis, Ankara ile Atina arasında yürütülen istikşafi görüşmelerin, Mart 2004 seçimleri öncesi Ege'deki sorunları çözmeye çok yaklaştığını öne sürdü. Simitis, Türk - Yunan ilişkileriyle ilgili bölümü noktalarken, "Mart 2004'teki iktidar değişikliği sırasında görüşmelerin, iki tarafın da kazançlı çıkacağı, karşılıklı uzlaşma temelinde başarıyla tamamlanması 'birkaç ay' meselesiydi" dedi. 
Simitis, Ankara - Atina arasında, Aralık 1999 Helsinki AB zirvesi sonrası başlayan, Dışişleri bakanlıklarının üst düzey yetkilileri arasında yürütülen istikşafi zemin yoklama amaçlı görüşmelerde ele alınan sorunların dökümünü yaptı. Ege sorununun ele alındığı ve şimdiye kadar içeriği basına açıklanmamış müzakerelerde "Kıta sahanlığı", "Karasuları" ve "Ege'deki "gri bölgeler" aidiyeti belirsiz adacık ve kayalar konularının görüşüldüğünü dile getiren Simitis, şu ifadeleri kullandı "Yunan tarafı, istikşafi görüşmelerin başında Türkiye'ye, Ege'de karasularını, kıta sahanlığı için resmi görüşmeler başlamadan önce uzatacağını bildirdi. Karasularını tek başına uzatma hakkını kullanacağını beyan etti." 
Simitis, Türkiye'nin savaş nedeni saydığı, Ege'de karasularının uzatılması konusunda Atina'nın "üçüncü ülkelerin çıkarlarını ve Ege'de serbest deniz ve hava seyrini göz önüne alacağını" da vurguladı. Simitis'e göre, karasularının uzatılması konusunda "tercih" yapılabilecek, yani uluslararası deniz ve hava trafiğinin aksamaması için karasuları sınırı seçilen bölgelerde değişiklik olabilecekti. 

İçeriden tepki 

SOFİA ANGELİDİS Atina DHA 

Eski Başbakan Simitis'in yazdığı kitap, Yunan hükümetinin tepkisini çekti. Hükümet Sözcüsü Theodoros Russopulos, "Yunanistan'ın yaralı çıktığı bir kriz hakkındaki bu gizli belgelerin vatana faydası var mı " dedi. İktidar partisi YDP'nin milletvekili Miltiadis Evert de, "Simitis, harakiri yapsın" derken, YDP Avrupa Parlamenteri Yannis Varviçiotis, "Türk basını ordumuzu küçümsüyor" diye konuştu. 


</TEXT>
</DOC>
