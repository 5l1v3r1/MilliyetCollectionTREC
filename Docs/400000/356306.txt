<DOC>
<DOCNO> 356306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo30.html </URL>
<DATE> 2005/06/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İtalyan basını Galatasaray Interli Kily Gonzales ile ilgileniyor... 
</HEADLINE>
<TEXT>

     İtalyan spor gazeteleri Galatasaray'ın İtalya Birinci Futbol Ligi FC İnter'de top koşturan Cristian Alberto Peret Kily Gonzales ile ilgilendiğini yazdı. 
     Haberlerde, 31 yaşındaki Arjantinli orta alan oyuncusu Kily Gonzales için Galatasaray'ın önümüzdeki günlerde FC İnter'e teklif götürmeye hazırlandığı ileri sürüldü. Kily Gonzales'in menajeri Marcelo Open ise Arjantinli oyuncunun bir başka takıma gitmesinin söz konusu olmayacağını belirtti. 
     La Gazzetta dello Sport, bugünkü sayısında, ''Galatasaray yönetimi Kily Gonzales'in izi peşinde'' diye yazdı. 
     Konuya geniş yer ayıran Tuttosport gazetesi ise, Türk basınında çıkan haberlere atıfta bulunarak, ''Galatasaray, Arjantinli oyuncuyu Türkiye'ye transfer edebilmek için önümüzdeki günlerde FC İnter'le masaya oturma niyetinde. Kily Gonzales'e sezon başına ikibuçuk milyon euro ödemeyi garanti edecekleri belirtiliyor'' dedi. 
     ''Killy, Galatasaray'a 'Hayır' diyor'' başlığıyla sunulan haberde, Galatasaray'ın söz konusu niyetine karşılık, FC İnter yönetiminin de Arjantinli oyuncunun da bu tür bir transferi düşünmedikleri ileri sürüldü. 
     Arjantinli oyuncunun FC İnter'le sözleşmesinin sona ermesine 1 yıl kaldığına işaret edilen haberde, Kily Gonzales'in menajeri Marcelo Open'in sözlerine de yer verildi. Open, Arjantinli oyuncunun Galatasaray'a transferinin söz konusu olmayacağını belirterek, şöyle konuştu 
     ''Cristian FC İnter'in oyuncusu ve önümüzdeki sezon da bu takımda kalacak. Kendisi şu anda Arjantin'de Rosario'da tatilde. İtalya'ya döndüğünde de takım arkadaşlarıyla birlikte kampa katılacak. Galatasaray, Kily'yi geçen sene de istemişti. Ama Kily, FC İnter'den hiç bir yere kımıldamayacak. Size bu konuda garanti verebilirim.'' Öte yandan İtalya'daki takımlardan Palermo'nun ise Galatasaray'ın kalecisi Mondragon'la ilgilendiğine ilişkin haberler de varlığını korumaya devam ediyor. 

     
</TEXT>
</DOC>
