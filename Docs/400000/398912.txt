<DOC>
<DOCNO> 398912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun34.html </URL>
<DATE> 2005/11/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İspanyol basını AB-Akdeniz Zirvesi tam bir fiyasko 
</HEADLINE>
<TEXT>

     İspanya'da yayımlanan gazeteler, 27-28 Kasım'da Barselona'da düzenlenen 10. AB-Akdeniz Zirvesi'nin ''fiyasko'' ile sonuçlandığını öne sürdüler. 
     El Mundo, ABC, La Razon ve La Vanguardia gibi ülkenin önde gelen gazeteleri, Başbakan Jose Luis Rodriguez Zapatero'nun açık bırakılan mikrofonda duyulan ''Nasıl olursa olsun, bu metin çıkarılmalı'' demesine rağmen, liderlerin terörizmin tanımlanmasına ilişkin ortak bir metin üzerinde anlaşmayı başaramadıklarını yazdılar. 
     Gazeteler, toplantı sırasında Zapatero'nun dış politika danışmanı Carlos Casajoa ile yaptığı konuşmanın bir bölümünün mikrofonun açık unutulmasından dolayı duyulmasıyla, ''zirvenin başarısızlığının'' şüphe götürmediğini savundular. 
     Zapatero ile Casajoa arasında geçen konuşmanın, mikrofonun açık unutulmasından dolayı duyulan bölümleri gazetelere şu şekilde yansıdı 
     Casajoa '' Filistin Devlet Başkanı Mahmud Abbas ya da başka bir Filistinliyle görüşmeniz için zaman bulmaya çalışıyoruz. Eğer burada 4 saat kalırsanız canınız çok sıkılacak.'' Zapatero ''Tamam. Söylediklerine bağlı.'' Casajoa ''Metin çok iyi gitmiyor. Bir şeyler çıkarmaya çalışıyoruz.'' Zapatero ''Metin çıkarılmalı. Nasıl olursa olsun metin çıkarılmalı.'' Casajoa ''Sizden İngiltere Başbakanı Tony Blair ile birlikte bir girişimde bulunmanızı istiyorum. Onlar havlu atmak üzere. Olan şu ki, İsrailliler yanlarına varılamayacak durumda. 6 aydır bir metni kabul etmiyorlar ve diğerleri bu yüzden İsrail'in suçu deyip çok rahatlar.'' Gazetelerde yapılan yorumlarda, sonuç bildirisinde anlaşılamamasına rağmen, terörizmle mücadele için kuralların yer aldığı bir metin çıkarılarak burada her türlü terörizmin en sert şekilde kınanması ve güney Akdeniz ülkelerinin kalkınması için finansman sağlanması konularında anlaşılmasının zirveyi kurtardığı kaydedildi. 
     
</TEXT>
</DOC>
