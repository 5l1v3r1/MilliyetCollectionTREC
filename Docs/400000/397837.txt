<DOC>
<DOCNO> 397837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/spor/yture.html </URL>
<DATE> 2005/11/25/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Sihir detayda gizli 
</HEADLINE>
<TEXT>



Efes'in, işler hangi anlamda kötü giderse gitsin oyunu bırakmayan, açıklarını diğer artılarıyla telafiyi çok iyi beceren, son derece mücadeleci bir takım olması, onların her zaman kazanmaya yakın taraf olmasını sağlıyor. 
Dünkü maçta, Maccabi Tel Aviv'in, yüzde 58'i bulan üç sayı yüzdesinden de kötü yüzde 48 bir serbest atış yüzdesiyle oynamalarına, 31 atışın 16'sını kaçırmalarına karşın onlara maçı kazandıran, yine önceki zor galibiyetlerde olduğu gibi "ince detaylar"dı. 
Efes, oyunu bir türlü dengeleyemediği ilk iki çeyrekte Maccabi'den o kadar çok fast - break yediki, devre sonunda sadece beş sayı geride olması, Domercant ile Popovic'in mucizevi üçlüklerinin sonucuydu. Bu süreçte Efes potasını Baston ile döven, bir ara alan savunması da yapan Maccabi'ye karşı Efes, en etkili yönü olan pota altından fazla skor çıkaramadı. 
Üçüncü çeyrekte faul problemine giren Granger'ın kenara alınması sonrası işi iyice zorlaşan Efes, Cenk'in girişi sonrası sert savunma ile Maccabi'yi durdurmayı başardı, Kaya'nın da pota altında devreye girmesiyle kontrolü eline geçirdi. Bu bölümde Domercant, hem savunma, hem de hücumdaki inanılmaz gayretiyle maçı döndüren adam olurken, Popovic de kritik anlarda devreye girerek ibreyi Efes'e döndürdüler. 
Efes'in, bir NBA takımı yenen tek Avrupalı olma özelliğini elinde bulunduran, son iki yılın şampiyonu Maccabi'ye karşı son çeyrekte sergilediği mücadele ise gerçekten büyük bir alkışı hak ediyordu. Bu tip zorlu maçlarda sonucu küçük farkların belirlediğinin bilincindeydiler ve en ufak fırsatı değerlendirdiler. Fauller kaçsa da ribaundu alıp, rakibe faul yaptırıp yeniden denediler. Olmadı, iyi savunma ile Maccabi'ye de sayı attırmadılar, ya da akıllı faullerle kontrolü elde tuttular. Hem de belki de sezonun en iyi oyununu tutturan, Baston ve eski Efesli Solomon ile müthiş bir maç çıkaran Maccabi'ye karşı zoru başardılar. 


</TEXT>
</DOC>
