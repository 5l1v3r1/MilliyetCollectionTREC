<DOC>
<DOCNO> 376793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo22.html </URL>
<DATE> 2005/09/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Sırbistan ile berabere kalan İspanyollar kupaya gidememe telaşına düştü 
</HEADLINE>
<TEXT>

     Futbolda 18. Dünya Kupası Avrupa elemelerinde 7. Grup'ta yer alan İspanya, dün akşam evinde yaptığı maçta Sırbistan-Karadağ ile 1-1 berabere kalınca, kupaya katılamama telaşına düştü. 
     Sırbistan-Karadağ'ı yeneceğinden emin bir biçimde sahaya çıkan ve 18. dakikada Raul'ün golüyle öne geçen İspanya, 68. dakikada Kezman'dan gelen gole engel olamayınca, beraberliğe razı oldu. 
     Goldeki hatası yüzünden adeta günah keçisi ilan edilen kaleci Iker Casillas'ın, eleştiri oklarının yöneltildiği ilk isim olduğu bugünkü İspanyol gazetelerinde, ''Yardım edin '', ''Çok daha zor'', ''Casillas, hatalı çıkışla İspanya'yı yaktı'', ''Kabus sürüyor'', ''İspanya, Dünya Kupası'ndan uzaklaşıyor'' başlıkları kullanıldı. 
     Yapılan yorumlarda, hiç kimsenin böyle bir sonuç beklemediği vurgulanarak, ''Soyunma odası cenaze töreni gibiydi. Madrid'ten cehenneme gidildi. Artık kim olduğumuzu biliyoruz'' biçiminde ifadeler yer aldı. 
     16 puanlı Sırbistan-Karadağ'ın liderliğindeki 7. Grup'ta, İspanya, 14 puanla 2., Bosna-Hersek, 13 puanla 3., Belçika, 11 puanla 4., Litvanya, 9 puanla 5. ve San Marino da puansız son sırada yer alıyor. 
     İspanya'nın matematiksel olarak halen grup birincisi olma şansı bulunuyor. İspanya, gruptan çıkmak için 8 Ekim'deki Belçika ve 12 Ekim'deki San Marino deplasmanlarında yapacağı maçları kazandıktan sonra rakiplerinin puan yitirmesini bekleyecek. 
     Dünya Kupası finalleri öncesi kupayı kazanacak takımlara ilişkin yapılan anketlerde, 5. favori takım olarak İspanya gösteriliyordu. 
     
</TEXT>
</DOC>
