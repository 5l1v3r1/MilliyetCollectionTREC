<DOC>
<DOCNO> 372129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun42.html </URL>
<DATE> 2005/08/23/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Rumsfeld "Irak Anayasası şiddeti tamamen sona erdirmeyecek" 
</HEADLINE>
<TEXT>

     Amerikan Savunma Bakanı Donald Rumsfeld, yeni anayasanın Irak’taki sorunları ve şiddeti tamamen sona erdirmeyeceğini söyledi. 
     Gazetecilere açıklama yapan Rumsfeld, Irak’taki anayasal sürecin kısa bir süre ertelendiğini belirterek, "Ancak demokrasi hiçbir zaman hızlı, etkili ve mükemmel olarak tanımlanmamıştır" diye konuştu. 
     Rumsfeld, Sünni Iraklıların "anayasa iç savaşa neden olabilir" yönündeki açıklamalarını da reddetti. 
     ABD’nin Vietnam’da olduğu gibi Irak’ta da bir bataklığa sürüklendiği iddialarına değinen Rumsfeld, iddiaların gerçekleri yansıtmadığını, yapılan kamuoyu yoklamalarının, Irak’taki direnişçilerin yarattığı istikrarsızlığa karşı tepkinin arttığını gösterdiğini bildirdi. 
     Irak anayasa taslağı öngörüldüğü gibi dün akşam meclise sunulmuş, ancak anayasadaki uzlaşılamayan konular yüzünden oylama yapılmamış, 3 günlük ek süre alınmıştı. 
     Geçici Irak anayasası uyarınca 15 Ağustos’ta meclise sunulması gereken taslağın hazırlanma süresi, yine bazı konularda uzlaşma sağlanamadığı için 22 Ağustos’a ertelenmişti. 
     
</TEXT>
</DOC>
