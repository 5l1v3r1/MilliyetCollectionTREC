<DOC>
<DOCNO> 350695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko40.html </URL>
<DATE> 2005/06/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bosch Otomotiv için Bursa, üretim ve ihracat üssü... 
</HEADLINE>
<TEXT>

     Bosch Sanayi ve Ticaret A.Ş. Genel Müdürü Gürcan Karakaş, ''Önümüzdeki dönemde piyasaya çıkacak yeni jenerasyon dizel sistemlerin üretimi de Türkiye'de, Bursa'da gerçekleştirilecek'' dedi. 
     Almanya'nın Frankfurt kentine bağlı Boxberg kasabasında düzenlenen ve Bosch'un otomotiv teknolojisinde geliştirdiği son ürünler tanıtıldığı ''Motorlu Araçlar Basın Semineri''ne katılan Karakaş, gazetecilere açıklamalarda bulundu. 
     Karakaş, Türkiye'deki otomotiv trendlerinin, artık dünya ve batı Avrupa'daki gelişmelerle benzeştiğini, paralellik gösterdiğini, bunun son derece dikkat çekici olduğunu söyledi. 
     Türkiye'nin de artık küresel ağın içine entegre olduğunu ifade Karakaş, ''Bunu nerede görürsünüz 5-6 sene önce dizel araç dediğimiz zaman herkesin tüyleri diken diken olurdu. Bugün bakıyoruz ki satılan araçların, özellikle bineklerin yüzde 25'e yakını dizel. Bu Türkiye'deki kullanıcıların da yeniliklere açık olduğunun göstergesidir'' diye konuştu. 
     Karakaş, Bursa'daki fabrikada üretilen dizel sistemlerin son teknoloji ürünü olduğunu, bunun common rail ve birim enjektörleri de kapsadığını ifade ederek, şunları söyledi 
     ''Önümüzdeki dönemde piyasaya çıkacak olan, burada da duyurulan yeni jenerasyon dizel sistemlerin üretimi de Türkiye'de, Bursa'da gerçekleştirilecek. Bu fabrika, Bosch bünyesi içinde de çok önemli. Common rail enjektörü için en büyük fabrikamız. Tüm Bosch'un ihtiyacının 3'te 1'inden fazlası fabrikalarımızdan sevk ediliyor. Bu ürün başka nerelelerde üretiliyor Almanya'da, Kore'de üretiliyor. Yakın zamanda Japonya'da üretime başlayacak. Ama, siz de takdir edersiniz, her yerde kolaylıkla üretilebilen bir ürün değil. Bizim Bursa'da son 7-8 sene içinde kalite konusunda sağlamış olduğumuz gelişmeler, bize yeni ürünlerin rekabetçi bir şekilde Türkiye'de üretilebileceğini ve Türkiye'den etkin şekilde ihracat üssü olarak bunu tüm dünyaya satılabileceğini gösterdi.'' 
     
     ''YATIRIM MİKTARINI ARTIRDIK'' 

     Bu nedenle yatırımların arttığını, geçen yıl 100 milyon avro yatırım yaptıklarını anımsatan Karakaş, ''Bu yıl için benden daha önce 105 milyon avro yatırım rakamını duymuştunuz. Daha sonra 120 milyon avro oldu. En son geçen hafta biz bu rakamı 130 milyon avroya çıkardık'' dedi. 
     Karakaş, bunun sadece otomotiv alanında yapılan yatırım olduğunu, Bosch egzoz ve beyaz eşya yatırımlarının rakama dahil olmadığını belirterek, tahrik ve kontrol teknolojilerinde uzman olan Bosch Rexroth A.Ş'nin de Bursa'da bir fabrika kurduğunu, inşaatın yakında tamamlanacağını ve 2 ay içinde de faaliyete geçeceğini belirtti. 
     Bosch'un Türkiye'ye bakış açısının özellikle son 5-6 sene içinde iyice netleştiğini ve pozitif yönde geliştiğini vurgulayan Karakaş, ileriki yıllarda ise 100 milyon avro seviyelerinde olmasa da yatırımların devam etmesini bellediklerini ifade etti. 
     
     ''İSTİHDAM ARTACAK'' 

     Karakaş, 1998 yılı sonundan 2004 yılı sonuna kadar 2 bin civarında yeni istihdak sağladıklarını kaydederek, ''Biz şu an bugün itibarıyla Bursa'da 3 bin 900 kişiye ulaştık. Buna İstanbul'daki merkezimiz de dahil. Sene başında bu rakam 3 bin 600'dü. Yıl sonu hedefimiz ilave planladığımız 130 milyon avroya çıkan yatırımımız ile toplam 4 bin 150 civarında bir istihdamımız olacak'' dedi. 
     
     KARAKAŞ İHRACATIMIZ BU SENE 410 MİLYON AVRO'YU BULUR 

     Bosch Sanayi ve Ticaret A.Ş. Genel Müdürü Gürcan Karakaş, "İhracatımız geçen sene 393 milyon Avro'ydu. Bu sene 410 milyon Avro'yu bulur" dedi. 
     Gürcan Karakaş, Bosch Türkiye'nin 2004 sonu itibariyle cirosunun toplam 1.5 milyar avro olduğunu, rakamın bu yıl yüzde 12-16 oranında büyümesini öngördüklerini söyledi. 
     Bu yılın ilk 5 ayındaki gelişime bakıldığında, Bosch Sanayi ve Ticaret A.Ş'nin cirosunun geçen senenin yüzde 17 üzerinde olduğunu kaydeden Karakaş, ihracatın da 5 aylık dönemde Türkiye'nin genel ihracatına paralel olarak yüzde 19-20 arttığını bildirdi. 
     "İhracatımız geçen sene 393 milyon Avro'ydu. Bu sene 410 milyon Avro'yu bulur" diyen Karakaş, 2005'te 545 milyon Avro ciro beklediklerini, Bosch Türkiye'nin cirosunun ise 1.6 milyar Avro'yu geçeceğini kaydetti. 
     Karakaş, Bosch'un büyümesinin 2005 yılında bir miktar yavaşlayacağına işaret ederken, şirketin, son 10 yılda cirosunu ikiye katladığını, bunun da her sene ciddi boyutlarda yüzde 7-8 büyüme anlamına geldiğini anlattı. 
     Tüm dünyada konjonktürel yavaşlama dikkate alınarak ifade edilen şirketin büyüme hızındaki düşüşün, Türkiye'deki büyüme hızının yavaşlayacağı anlamına gelmeyeceğini ifade eden Karakaş, ilk 5 aydaki veriler dikkate alındığında yine dünya ortalamasının üzerinde bir büyüme rakamına ulaşılacağına dikkati çekti. 
     
     İRAN PAZARI TÜRKİYE'DEN YÖNETİLİYOR 

     Karakaş, yavaş yavaş çevre ülkelerdeki sorumlulukları da almaya başladıklarını, örneğin İran'daki faaliyetlerin Türkiye'den yönetildiğini belirterek, şunları kaydetti 
     "İran'da 2004 sonu itibariyle 7-7.5 milyon Avro olan ciromuzu, bu sene 25 milyon Avro'ya çıkarıyoruz. Önümüzdeki 2 sene içinde ya da 3 sene içinde, -tahmin etmek zor, çünkü pazarda yeniyiz- sadece otomotivdeki ciro hedefimiz 150 milyon Avro. İran ile neden ilgileniyoruz İran'da bugün 900 bine yakın araç üretildi. 1-2 sene içinde 1 milyona ulaşacak. Türkiye'de de 1 milyon araç, yani Türkiye kadar büyük bir pazar. Renault Logan'ı orada 200 bin adet üretecek. Planlar bu şekilde yapılıyor. Palio'yu biliyoruz... İran'daki yapısal değişim araç üretimi açısından az çok birbirine benziyor. Bizim 80'li yılların başında Türkiye pazarı için spesifik olarak geliştirilmiş araçlar vardı. Sonra dünya platformundaki araçlar gelmeye başladı. Şimdi bakın Türkiye'de spesifik araç yok. Oradada benzer bir yapısal değişiklikten geçiliyor. Türkiye'deki bu tecrübemizi, İran pazarında işimizi geliştirmek için kullanmak istiyoruz. O nedenle zaten Bosch'un merkezi İran pazarının sorumluluğunu verecek." İran'da, üretim açısından gerekli koşulların henüz tam anlamıyla oluşmadığına işaret eden Karakaş, "Biz bilfiil, henüz bir fabrika gibi orada operasyonu başlatma niyetinde değiliz. Ofisimizde 4 mühendis var. Önümüzdeki 3 senelik süreçte çalışan sayısını 10'un üzerine çıkarmayı düşünüyoruz. Bunlar, araç yerlileştirme projelerinde teknik destek sağlıyorlar" diye konuştu. 
     
     "ÇİFT TARAFLI MENGENEDEYİZ" 

     Karakaş, "Küresel rekabet nedeniyle otomobil fiyatlarındaki düşüş, Bosch'un otomotiv üretimini olumsuz etkiledi mi Sıkıntı yaşıyor musunuz " şeklindeki soruyu, şöyle yanıtladı 
     "Üzerimizde müthiş bir baskı var. Hatta, iki taraftan baskı var. Bir taraftan araç fiyatlarının düşmesi ama öbür taraftan da maliyetlerin artması, -bir sabah kalktığımızda vergilerin artması gibi- nedeniyle iki taraftan mengeneye alınmış vaziyetteyiz. O nedenle, otomotiv yan sanayi olarak özellikle maliyet konusunda aşırı titiz olmak zorunda. Yapacağınız en ufak bir hesap hatası, yatırımı direkt etkileyecekse, üretim maliyetini de etkiler, batırır. O nedenle bizim kendi süreçlerimizin içinde şöyle bir felsefemiz var. Fiyatı pazar belirler ama maliyeti biz belirleriz. Onun için bizim maliyeti düşürmemiz için kendi iç süreçlerimizde, neyi iyileştirmemiz gerekiyorsa, onlarla ilgili asgari planlar yapmamız gerekiyor..." Otomotiv ana ve yan sanayi ürünlerinin ithalatına getirilen eleştirileri anlamakta güçlük çektiğini, ancak Türkiye'nin yerli araç üretmekten başka alternatifi bulunmadığını anlatan Karakaş, popülist yaklaşımlarla sorunun çözülemeyeceğini, mümkün olduğunca yerlileştirmeye gidilmesi gerektiğini ifade etti. 
     Karakaş, Türkiye'nin rakiplerinin Romanya, Slovenya, İran ve Hindistan olduğuna işaret ederek, bu ülkelerle rekabette uygun bir stratejiye ihtiyaç olduğunu vurguladı. 
     
</TEXT>
</DOC>
