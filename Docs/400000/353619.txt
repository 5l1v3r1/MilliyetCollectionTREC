<DOC>
<DOCNO> 353619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun23.html </URL>
<DATE> 2005/06/20/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Berlin'deki Türk yürüyüşü Alman basınında... 
</HEADLINE>
<TEXT>

     Almanya'nın başkenti Berlin'deki Türk Dernekleri Girişimi tarafından federal mecliste kabul edilen Ermeni önergesini ve Alman kamuoyunda sözde Ermeni soykırımının tek yönlü olarak ele alınmasını protesto amacıyla düzenlenen yürüyüş, Alman basınında geniş şekilde yer aldı. 
     Alman ARD televizyonunda yayınlanan ''Tagesschau'' adlı haber programda, yürüyüşte ''Ermeni önergesi tarihi çarpıtıyor ve Ekim ayında Türkiye ile AB arasında başlanacak müzakereler için sorun teşkil ediyor'' mesajı verildiği belirtildi. 
     Yerel Berlin-Brandenburg Radyo ve Televizyonu RBB ise Berlin Eyaleti İçişleri Bakanı Ehrhart Körting'in yürüyüşle ilgili açıklamalarına yer verdi. 
     Körting, federal mecliste alınan karara sıcak bakmadığını belirterek, yürüyüşte taşınan pankartların Almanca yazılı olmasını olumlu karşıladığını ve yürüyüşün uyuma zarar vereceğini sanmadığını söyledi. 
     RBB'nin haberinde, Türklerin mecliste kabul edilen Ermeni önergesinin yeniden gözden geçirilmesini talep ettikleri belirtildi. 
     Tageszeitung gazetesi, yürüyüş komitesinden bir sözcünün, ''Bu önergenin, Türkiye'nin AB üyeliğini engellemesi kabul edilemez'' şeklinde konuştuğu ifade edildi. 
     Tagesspiegel gazetesiyse ''Türkler, barışçı şekilde sokaklara dökülerek karalanmaya karşı çıktı'' başlığıyla verdiği haberde, katılımcıların, ''Türk halkının karalanmasına karşı'' sloganıyla yürüdüğünü yazdı. 
     Yürüyüşte, 1915 yılında Anadolu'da yaşanan olayların soykırım değil, tehcir olarak nitelendirilmesinin talep edildiği kaydedildi. 
     Berliner Zeitung gazetesi de, yürüyüşte ''Federal meclis için bizler de seçeceğiz'', ''Parlamentolar mahkeme değildir'', ''Nefret ve intikamın yerine barış'' şeklinde pankartların taşındığını bildirdi. 
     
</TEXT>
</DOC>
