<DOC>
<DOCNO> 366275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/aspo.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek voltaj 
</HEADLINE>
<TEXT>


Vali Muammer Güler, Fenerbahçe'yi suçladı. Ümit Özat, sadece üç hakeme güvendiğini açıklayarak yeni sezon öncesinde şaşkınlık yarattı. FIFA, Danimarka maçıyla ilgili federasyona uyarı yağdırdı 


1 - Polisin suçu yok 

Fenerbahçe-Everton maçında bir taraftarın stat içinde vurulmasıyla başlayan gerginliğe Vali Muammer Güler el koydu. Güler, faturayı kapıları açtıran Fenerbahçe Yönetimi'ne çıkardı 

TOLGA ŞARDAN 


Everton maçında bir seyircinin tribünde silahla yaralanmasının ardından İstanbul Emniyeti ile Fenerbahçe arasında yaşanan karşılıklı suçlamalara Vali Muammer Güler el koydu. 
Vali Güler, Fenerbahçe'nin eleştirilerine tepki gösterdi ve zaafiyetin polisin denetiminde olmayan giriş kapılarında gerçekleştiğini açıkladı. Güler, "Federasyonun lig maçlarındaki güvenlik statüsü özel karşılaşmalarda geçerli değil. Fenerbahçe - Everton maçının biletleri Biletix firması aracılığıyla satılmıştır. Kulüp yönetimi, maçın başlamasına bir saat kala statta bilet satmak istemiş, stat müdürüne bu konuda baskı yapmıştır. Stat müdürü, emniyet sorumlusuna sormadan kapıları açtırmıştır. Aramaları yapılmayan futbolseverler, özel güvenlikçilerin kontrolünde stada girmiş" açıklamasını yaptı. 

Soruşturma açıldı 
Futbol Federasyonu, karşılaşmayı seyreden bir taraftarın silahla yaralanmasına sebep olan olayla ilgili soruşturma başlattı.Yapılan yazılı açıklamada, "Türkiye Futbol Federasyonu olarak bu olayın faillerinin bir an önce yakalanarak yargıya teslim edilmesi için ilgili emniyet birimlerimizin başlattıkları çalışmaları sonuna kadar desteklediğimizi belirtmek isteriz" ifadeleri kullanıldı. 

250 bin YTL'lik dava 

Tartışma yaratan maçta silahla yaralanan Yusuf Bahar'ın avukatı Zeki Bulgan, görevi ihmal nedeniyle Fenerbahçe ile İçişleri Bakanlığı aleyhine 250 bin YTL manevi tazminat davası açacaklarını açıkladı. Bulgan, "Bu dava örnek olsun" dedi. Bir restoranda aşçı olarak çalışan Yusuf Bahar, aldığı biletler kontrol edilmeden içeriye girdiğini belirtip, "Vurulduğum koltukta 5 yaşındaki yeğenim oturuyordu. Rüzg r çok esiyor diye onu yan tarafa aldım. Birkaç dakika sonra ikinci gol oldu. Daha sonra da vuruldum" diye konuştu. 


</TEXT>
</DOC>
