<DOC>
<DOCNO> 352409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/magazin/mag01.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayasofya ve Hisar sonunda aydınlatıldı 
</HEADLINE>
<TEXT>


BAYRAM KAYGUSUZ 

Hürriyet yazarı Doğan Hızlan'ın gündeme getirdiği Ayasofya'nın geceleri ışıklarla aydınlatılmama sorunu sonunda giderildi. Kültür ve Turizm Bakanlığı, Doğan Hızlan'ın "Ayasofya niye karanlık " yazısından sonra önce Ayasofya'yı, bir gece sonra da Rumeli Hisarı'nı ışıl ışıl aydınlattı. Ayasofya ve Rumeli Hisarı'nın ışıklandırmasını yapan Fikir Kulübü şirketinin ortağı Sami Dündar, Kültür Bakanlığı Müsteşarı Prof. Dr. Mustafa İsen'in isteği üzerine iki tarihi eserin aydınlatma çalışmasını yaptıklarını söyledi. 
Ayasofya ve Rumeli Hisarı'nda film setlerinde kullanılan profesyonel film ışıklarıyla mobil bir aydınlatma sistemi yaptıklarını vurgulayan Dündar, "İki tarihi eserin aydınlatma projeleri tamamlanıncaya kadar bu sistem kalacak. Aydınlatmayı elektrik kullanmadan jeneratörlerden yararlanarak yaptık" dedi. 
Kültür Bakanlığı'ndan bu iş için hiçbir ücret almadıklarını vurgulayan Dündar, Ayasofya ve Rumeli Hisarı'na 40'ar spot lambası kullanarak 70'er bin watt'lık aydınlatma yaptıklarını açıkladı. 



</TEXT>
</DOC>
