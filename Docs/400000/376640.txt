<DOC>
<DOCNO> 376640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yazar/uras.html </URL>
<DATE> 2005/09/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Tarım ürünü katkılı yakıtlar 'Bio-benzi' 'bio-dizel' 
</HEADLINE>
<TEXT>


Tarım ürünlerinden elde edilen bir tür alkol, belli oranda benzine katılıyor. Bu tür katkılı benzin "bio-benzin" diye satılıyor. Tarım ürünlerinden elde edilen sıvı yağların işlenmesi ile de, "bio-dizel" elde ediliyor. 
Bunlar da nereden çıktı diyerek sual eyleyeceksiniz 1 Petrol fiyatları devamlı artınca, petrol ithal eden ülkeler petrol faturasını azaltacak alternatif yakıt arayışına yöneldi. 2 Tarım ürünlerinden elde edilen özel katkı çeşitlerinin belli oranlarda benzin ve mazota karıştırılması mümkün. 3 Petrol, fosil esaslı bir yakıt. İçerdiği maddeler nedeni ile hava kirliliği yapıyor. Tarım esaslı katkı maddelerinin benzin ve mazota karıştırılması, az da olsa hava kirliliğini önlüyor. 4 Petrol üzerindeki vergiler, çok çok fazla. Bu nedenle benzine Maliye Bakanlığı'nın uygun gördüğü oranda yerli alkol karışımı akaryakıt üzerindeki vergilerden muaf olduğu için, hem alkol üreticisini hem petrolcüyü mutlu ediyor. 5 Benzine katılan özel alkol türleri, bu yakıtların gücünü az da olsa artırıyor. 

Katkının esası "alkol" 
"Bio-benzin" ile "bio-dizel" kimyasal olarak farklı yapıda. 
Bio-benzinin içine giren "biyoetanol" denilen alkol çeşidi, arpa, buğday, mısır ve şekerpancarının fermantasyonu ile elde ediliyor. 
Bio-dizelin içine giren özel katkı maddesi ise, atık yağların, bitkisel ve hayvansal yağların gliserininin ayrıştırılması ile elde ediliyor. 
5015 Sayılı Petrol Piyasası Kanunu, "akaryakıtla harmanlanan ürünler olarak" bu katkı maddelerinin üretimine ve de benzin ile mazota katılmasına izin veriyor. 
Bio-benzin ve bio-dizel üretiminde kullanılacak tarım ürünlerinin, bitkisel ve hayvansal yağlar ile yağ atıklarının ülkede bol bulunması gerekir. Halbuki tarım ülkesi olmamıza rağmen biz yağlı tohumu, hayvansal yağları, mısırı ve hatta buğdayı ithal ediyoruz. 
Şimdilerde bizde benzine yüzde 2 oranında katkıya izin veriliyor. 

Bir tesis üretiyor 
Petrol Ofisi'nin ağustos ayı başında satmaya başladığı "Yurtsever Benzin", yüzde 2 oranında tarımsal esaslı katkı maddesi içeren bir "bio-benzin". 
Petrol Ofisi'nin sattığı bu "bio-benzin"in katkı maddesi olan "biyoetanol" isimli özel alkol, Bursa yakınlarında kurulu "Tarkim" tesislerinde üretiliyor. 
Erkut Yüceoğlu'nun sahibi olduğu "Tarkim", şimdilik Türkiye'de tek "biyoetanol" tesisi. Tarkim'de üretilen biyoetanolün tamamını Petrol Ofisi kullanıyor. 
Bio-benzinin katkı maddesi olan "biyoetanol"ü üretecek bir tesis kurmak için 30-40 milyon dolar harcama gerekirken, bio-dizelin katkı maddesini çok daha az yatırım ile üretmek mümkün olabiliyor. 
Bu nedenle bio-benzinin katkı maddesini üreten tek bir tesis varken, bio-dizelin katkı maddesini üreten 25 tesis var. 40 tesis de yatırım aşamasında. 



</TEXT>
</DOC>
