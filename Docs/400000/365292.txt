<DOC>
<DOCNO> 365292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/yazar/cemal.html </URL>
<DATE> 2005/07/29/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Öymen'le derin CHP'li olmak 
</HEADLINE>
<TEXT>


Altan Öymen, CHP'de İstanbul İl Başkanlığı'na aday 
Bu da nereden çıktı .. 
Haberi duyunca ben dahil birçok kişinin tepkisi sanıyorum böyle şaşkın oldu. CHP'de genel başkanlık dahil her kademede görev yapmış, gazeteci milletinin de az sayıda gerçek duayenlerinden biri olan Altan Öymen böyle bir göreve ne diye soyunuyordu 
Hele bu saatten sonra .. 
Yani, Baykal ve kliğinin Halk Partisi'ne yukarıdan aşağı el koyduğu, parti içi demokrasinin zerresine tahammül edemediği bir CHP'de neyin ne olduğunu bilmiyor muydu Altan Öymen .. 
Elbette biliyor. 
Asıl bildiği için "Adayım " diyor. 
Çıkışının her şeyden önce simgesel bir anlamı var. Baykal ve kliğinin elindeki CHP'nin doğru yolda olmadığını, gerçek CHP'nin bu olamayacağını, böylesine bir parti içi sultaya karşı hiç olmazsa 'bir muhalif ses'in varlığını göstermek için sahneye çıkıyor Altan Öymen... 
Sonuç alır almaz. 
Bu ayrı konu... 
Önemli olan, Altan Öymen'in belki de genlerine işlemiş "derin CHP'liliği"nin gereğini her türlü olumsuz koşul altında yapmak isteği ve iradesidir. 
Öyle anlaşılıyor. 
Zira yarım asırlık bir kavgadır bu. 
Damardan bir Halk Partilinin 1940'lı yılların sonunda başlayan, 27 Mayıs, 12 Mart ve 12 Eylül'ün yollarında bazen hapislerden de geçen siyasal bir mücadelesidir. 
Evet öyle, Altan Öymen inatçı. 
Biraz da Karadeniz inadı ondaki... 
"Ben partimi niçin bırakayım " diyor. 
"Ben partimi istiyorum " diyor. 
Mücadelesini verecek, sesini çıkaracak. Böyle bir inatçılık acaba CHP'nin içinde ilerisine dönük umut tohumları atabilecek mi 
Yoksa Baykal ve kliği, yakın geçmişte olduğu gibi her türlü farklılığa düşmanca davranarak CHP'de umut ışıklarının üstüne şal örtecek mi 
Doğrusu ben iyimser değilim. 
Baykal ve yönetici kliğinin elinde CHP'nin gitgide başkalaştığını düşünüyorum. 
CHP'nin sosyal demokratlıktan uzaklaştığını, 12 Eylül sonrasında Ecevit'in DSP ile yaptığı gibi şoven milliyetçi bir çizgiye yanaştığını görüyorum. Kıbrıs'ta, Avrupa Birliği'nde, Güneydoğu ve Kürt sorununda, temel ekonomik konularda çoktandır çağdaş sosyal demokrasi ile ilgisiz bir raya oturduğu kanısındayım. 
Hatta şunu söyleyebilirim. 
Deniz Baykal'ın, Onur Öymen ve Şükrü Elekdağ gibi CHP sözcülerinin bazı çıkışlarının metinleri yabancı dile çevirip Sosyalist Enternasyonal üyelerine postalansa, adamların ağzı bir karış açık kalabilir diyorum. 
Uzun lafın kısası 
Baykal ve yönetici kliğinin elinde CHP'nin adam olabileceğine, kendi içinden yenileşebileceğine doğrusu pek inanamıyorum. 
Bu konu bir zamanlar çok günceldi. 
Taraflarından biri de Kemal Derviş'ti. Ama sonunda o da pes etti, önce Baykal'dan, sonra Baykal'ın CHP'sinden umudu kesti, bırakıp gitti. Ama dikkat ettim, Derviş de Altan Öymen gibi CHP üyeliğini bırakmadı. 
Altan Öymen'in bayrağı elinde dik tutmak isteyişini önemsiyorum. Simgesel yanını anlıyorum. 
Ama yine de CHP'yi artık kendi haline, tarihe bırakmanın daha doğru olabileceğini düşünüyorum. 
Bilmem yanılıyor muyum .. 



</TEXT>
</DOC>
