<DOC>
<DOCNO> 368950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko46.html </URL>
<DATE> 2005/08/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Doğan Holding, Hilton ihalesini kazandı 
</HEADLINE>
<TEXT>

     Doğan Holding, 255.5 milyon dolara İstanbul Hilton Oteli binası için yapılan ihaleyi kazandı. 
     Emekli Sandığı'na ait İstanbul Hilton Oteli'nin özelleştirilmesine ilişkin nihai pazarlık görüşmeleri bugün yapıldı. 8 firmanın katıldığı ihaleyi 255.5 milyon dolar teklif eden Aydın Doğan ve ailesine ait Ortadoğu Otomotiv A.Ş. kazandı. 
     Kapalı tekliflerin alındığı elemesiz ilk turda en yüksek teklif 140 milyon dolar olurken, elemeli ilk turda en yüksek teklif 201 milyon dolar oldu. Bu turda en düşük teklifi veren Heron-Permak ortak girişim grubu elendi. 
     İkinci turda en yüksek teklif 211 milyon dolar olurken, Ude-Fiba ortak girişim grubu en düşük teklifle elendi. Üçüncü turda teklif 216 milyon dolara ulaşırken, Limak A.Ş. elendi. En yüksek teklifin 225 milyon 250 bin dolara çıktığı dördüncü turda ise İçtaş İnşaat-Boğaziçi ortak girişim grubu elendi. 
     Daha sonra 1 milyon dolarlık aralıklarla yapılan açık artırmada, Özaltın A.Ş ile Hema A.Ş çekildi. Daha sonra Zorlu Holding A.Ş ile yarışan Ortadoğu Otomotiv A.Ş açık artırmada en son 255 milyon dolar teklif etti. 
     İhale komisyonu başkanı Osman İlter'in artırım isteği üzerine Ortadoğu Otomotiv, 500 bin dolar daha ilave ederek teklif tutarını 255.5 milyon dolara çıkardı ve en yüksek teklifi veren şirket oldu. 
     İhale teknik olarak sonuçlanırken, nihai sonuç Rekabet Kurulu'nun görüşünün ardından Özelleştirme Yüksek Kurulu kararıyla kesinleşecek. 
     
     DARBAZ İŞLETMECİ DEĞİLİZ 

     Doğan Holding CEO'su Tufan Darbaz, ödemenin peşin yapılacağını söyledi. Darbaz, Emekli Sandığı'nın daha önce yaptığı bir işletme anlaşması olduğunu, şartların yerine getirildiği sürece de anlaşmayı bozmayı düşünmediklerini, grup olarak otel işletmecisi olmadıklarını söyledi. 
     Buna göre Hilton Grubu sözleşmenin geri kalan 10 yıllık bölümünde işletme hakkını kullanacak. Ardından ihaleyi kazanan Doğan Grubu'na işletmede söz sahibi olma hakkı tanınacak. 
     İstanbul Hilton Oteli’nin bünyesinde, 93 pafta, 1759 ada, 64 parselde kayıtlı 62 bin 33 metrekare yüzölçümlü arsa ile bu arsa üzerinde bulunan bina, müştemilat, demirbaş ve sair malzemeler bulunuyor. 

     
</TEXT>
</DOC>
