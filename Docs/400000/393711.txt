<DOC>
<DOCNO> 393711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun37.html </URL>
<DATE> 2005/11/10/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
ABD ve Avrupa, İran'a nükleer izin verecek mi 
</HEADLINE>
<TEXT>

     ABD ile AB'nin üç büyüğü Almanya, Fransa ve İngiltere'nin, İran ile nükleer programı konusunda uzlaşmaya hazır olduğu ve uranyum zenginleştirmede kullanılan uranyum gazı üretimine izin veren bir planı kesin olmamak kaydıyla onayladığı iddia edildi. 
     Associated Press'e bilgi veren diplomatlar, planın İran'a, ham uranyumu santrifüjlerle zenginleştirilmiş uranyuma dönüşen uranyum gazına dönüştürmeye izin verdiğini, ancak gerçek uranyum zenginleştirme safhasının Rusya'da olacağını söylediler. 
     Üst düzey bir Avrupalı diplomat, ABD ve AB üçlüsünün, üretilen uranyum gazı Rusya'ya gönderilerek orada zenginleştirme işlemine tabi tutulduğu sürece, İran'a dönüştürme faaliyetlerini sürdürmesine izin vermeye hazır olduğunu belirtti. Böylelikle, zenginleştirilmiş uranyumun seviyesi üzerinde uluslararası kontrol sağlanacağı, bunun da zenginleştirilmiş uranyumun nükleer silah üretiminde kullanılabilecek seviyenin altında kalmasını garanti edeceği kaydedildi. 
     BM'ye bağlı Uluslararası Atom Enerjisi Kurumu'na UAEK yakın bir diplomat da ABD ve AB üçlüsünün strateji değişikliğini teyit ederek, planın resmen önerilmeyeceğini, onun yerine planı daha sonra resmileştirebilmek için Rusya'ya böyle bir öneri götüreceklerini söyledi. 
     Diplomat, bu yeni stratejinin, İran'ın uranyum dönüştürme faaliyetlerini kabul etmemekte ısrar eden Washington, Paris, Londra ve Berlin'e diplomatik tavrını koruma şansı vereceğine dikkati çekti. 
     Bu arada Avrupalı diplomatik kaynaklara göre, bu konuda özellikle Rusya ve Çin ile bazı Bağlantısız ülkelerin desteğinin alınması durumunda UAEK Başkanı Muhammed El Baradei'nin uzlaşmayı görüşmek üzere Tahran'a gidebilir. 
     Seviyesine bağlı olarak zenginleştirilmiş uranyum, enerji üretiminde ya da nükleer silah yapımında kullanılabiliyor. İran yönetimi, nükleer programının sadece elektrik enerjisi elde etmeyi amaçladığını savunurken, ABD ve Avrupa ülkeleri, Tahran'ın nükleer silah üretmesinden endişe ediyor. 
     ABD ve AB üçlüsü, İran'dan uranyum dönüşümü dahil uranyum zenginleştirmeyle ilgili bütün faaliyetlerini durdurmasını istiyor, aksi takdirde bu ülkeyi nükleer dosyasını BM Güvenlik Konseyi'ne götürmekle tehdit ediyor. 
     
     ALMANYA-İRAN 
     Bu arada Almanya, İran'ın nükleer programı konusunda BM denetçileriyle tam işbirliği yapmadığını ve halen uluslararası toplumdan bir şeyler gizliyor olabileceğini bildirdi. 
     Almanya'da dışişleri bakanı olması beklenen Başbakanlık Müsteşarı Frank-Walter Steinmeier, kitle imha silahlarının yayılmasının önlenmesi konulu konferansta yaptığı konuşmada, ''Şeffaflık eksikliği söz konusu. Bu çok açık. Halen İran'ın bu prensibe aykırı davranışlar sergilediğinden şüpheleniyoruz'' dedi. 
     Tahran'ın barışçıl nükleer enerji programına sahip olma hakkı bulunduğunu, ancak uluslararası topluma nükleer silah peşinde olmadığı konusunda garanti vermesi gerektiğini söyleyen Steinmeier, ''İran, uluslararası toplumun egemenlik haklarını, ulusal gurur ve onurunu kabul etmesi hakkına sahiptir. Ancak daha da önemlisi, uluslararası toplum, İran'ın nükleer programını barışçıl amaçlar için kullanacağı konusunda objektif garantiler vermesi hakkına sahiptir'' diye konuştu. 
     Steinmeier, İran Cumhurbaşkanı Mahmud Ahmedinecad'ın ''İsrail haritadan silinmeli'' sözüne atıfta bulunarak, İsrail'in var olma hakkını reddeden kim olursa olsun barışçıl çözümü tehlikeye attığını da söyledi. 
     
</TEXT>
</DOC>
