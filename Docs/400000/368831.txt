<DOC>
<DOCNO> 368831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/spor/spo01.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güvenimiz tam' 
</HEADLINE>
<TEXT>


Teknik Direktör Rıza Çalımbay, "Çok iyi konsantre olarak, kazanmak için oynayacağız. Vaduz iyi bir ekip. Dikkatli olmazsak işimiz zorlaşır" dedi 

ORHAN YILDIRIM 


Beşiktaş'ın hocası Rıza Çalımbay, tek hedeflerinin galibiyet olduğunu belirterek iddialı açıklamalar yaptı. Basın toplantısı düzenleyen tecrübeli teknik adam, iki kez izledikleri Vaduz'un güçlü bir takım olduğunu vurguladı. Çalımbay, "Dikkat edilmesi gereken bir takımla karşı karşıya geleceğiz. Eğer gerekli motivasyonla sahaya çıkmazsak işimiz gerçekten zor olur. Rakip kim olursa olsun ilk maçlar her zaman tehlikelidir. Çok iyi konsantre olup, kazanmak için sahaya çıkacağız" diye konuştu. 
Rıza Çalımbay, Denizlispor'u çalıştırdığı dönemde Sparta Prag ve Lyon gibi rakipler tarafından hafife alındıklarını da hatırlattı. Kartal'ın hocası, "Bu takımlar bizi küçük görmüştü ama onları eledik. Biz Vaduz'a bu şekilde bakmıyoruz. Kendimize güveniyoruz ama rakibi de ciddiye alıyoruz" ifadesini kullandı. Çalımbay'la birlikte basın toplantısına katılan Kaptan Tayfur ise "Takımın havası iyi. İyi bir skorla sahadan ayrılarak tur için avantaj sağlamak istiyoruz. Onların silahlarını susturup, kendi futbolumuzu oynayacağız" dedi. 

Kış geldi 

Vaduz'da kamp yapan Beşiktaş, soğuk havayla da tanıştı. 13 dereceye düşen sıcaklık dengeyi bozarken, yeteri kadar kışlık malzeme getirilmemesi sıkıntı yarattı. Son idmanı izleyen yüz kadar gurbetçi, taktik çalışmada stat dışına çıkarılmalarına tepki gösterdi. 

Kleberson dopingi 

Beşiktaş taraftarları, internet sitelerinde düzenlenen anketlerde, Kleberson'un başarılı olacağı ve şampiyonluk şanslarını artıracağı yönünde görüş birliğine vardılar. Kulübün resmi internet sitesinde devam eden "Kleberson'un , şampiyonluk şansını artıracağına inanıyor musunuz " konulu ankete katılanların 89.73'ü "İnanıyorum" yanıtını verdi. Ayrıca "Başarılı olabilecek mi " sorusuna da 94.3 "Evet" dedi. 

'Rakip olamazlar' 

Kayseri Erciyes deplasmanında attığı enfes frikik golüyle takımını yenilgiden kurtaran Sergen, Vaduz'un kendilerine rakip olamayacağını söyledi. Tecrübeli futbolcu, "İyi başlarsak, çok farklı bir skor elde ederiz. Ancak rakip zayıf diye hafife alırsak, sürpriz olur" dedi. 

Defans uyarısı 

Kaleci Cordoba, Vaduz'un hızlı forveti olduğunu, bu nedenle savunmanın çok dikkat etmesi gerektiğini söyledi. Kolombiyalı kaleci, tüm yükün orta sahada olacağını da ekledi. Ahmet Dursun ise Barcelona ve Chelsea galibiyetlerini hatırlattı, "Bu skorlara kimse inanmamıştı. Vaduz da böyle sürpriz peşinde olacak" diye konuştu. 

'Örneğimiz Trabzon' 

Vaduz Teknik Direktörü Gren, iyi bir maç olacağını ve oyuncularının tecrübe kazanacağını söyledi. Gren, Beşiktaş'ın kaliteli bir takım olduğunu belirtti, "Trabzon'a yapılan sürprizi biz de gerçekleştirmeyi düşünüyoruz. Ancak gerçekçi olmak gerekiyor, rakibimiz büyük bir takım ve işimiz hiç kolay değil" ifadesini kullandı. 

Ailton tribüne 

Beşiktaş bu akşam Vaduz karşısında Ailton'dan yoksun olarak mücadele edecek. Geçen hafta ligdeki Erciyesspor maçını tribünden izleyen Brezilyalı golcü, Avrupa'daki ilk sınavda da forma giyemeyecek. Sambacı dün teknik heyetle görüşerek tam olarak hazır olmadığını söyledi. Ailton'un, "Sakatlığımın tekrarlama riski yüksek. Bir süre daha beklemek istiyorum" dediği öğrenildi. Rıza Çalımbay, idmanlarda hazır görünmeyen Ailton'u bu görüşme sonrası maç kadrosuna almadı. 


</TEXT>
</DOC>
