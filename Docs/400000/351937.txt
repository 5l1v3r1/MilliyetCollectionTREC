<DOC>
<DOCNO> 351937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur15.html </URL>
<DATE> 2005/06/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çocuklarının gözü önünde bıçaklandı 
</HEADLINE>
<TEXT>

     Halil USLU BEYŞEHİR KONYA , DHA 

      KONYA'nın Beyşehir İlçesi'nde 35 yaşındaki Cemal Kar, çikolata almak için gittiği marketin önünde iki kişinin bıçaklı saldırısına uğradı. Çocuklarının gözleri önünde vucudunun 10 yerinden bıçaklanan Kar, götürüldüğü hastanede yaşamını yitirdi. 
     Olay, bugün saat 16.00 sıralarında Beyşehir Otogarı yakınında meydana geldi. Cemal Kar, yaşları 6 ile 8 olan iki çocuğunu yanına alarak 06 RC 007 plakalı otomobili ile gezmeye çıktı. Otogar yakınında otomobilini durduran Kar, çocuklarına çikolata almak için araçtan indi. Cemal Kar, marketin önüne geldiği henüz belirlenemeyen bir nedenle iki kişinin bıçaklı saldırısına uğradı. Çocuklarının gözleri önünde vucudunun 10 yerinden bıçaklanan Cemal Kar, kanlar içinde yere yığıldı. Saldırganlar ise koşarak uzaklaştı. 
     
     BABALARINA SARILDILAR 
     Babalarının baçıklanmasına depşet dolu bakışlarla tanık olan iki kardeş, daha sonra araçtan inerek yerde acı içinde kıvranan Cemal Kar'a sarılıp ağladı. Çevre sakinleri, kanlar içindeki Cemal Kar ile çocuklarını otomobile bindirerek Beyşehir Devlet Hastanesi'ne götürdü. Cemal Kar, doktorların çabasına rağmen kurtarılamadı. Babalarının bıçaklanmasına tanık olan çocuklara da hastanede müdahale yapıldı. 
     Polis, görgü tanıklarının ifadesi doğrultusunda Cemal Kar'ı bıçaklayan iki kişinin eşgalini belirledi. Saldırganların yakalanması için araştırma başlatıldı. 
     
</TEXT>
</DOC>
