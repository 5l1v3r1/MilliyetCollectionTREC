<DOC>
<DOCNO> 397090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo35.html </URL>
<DATE> 2005/11/22/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Mehmet Ali Yılmaz Futbol Federasyonu Başkanlığı'na aday 
</HEADLINE>
<TEXT>

     Spordan Sorumlu eski Devlet Bakanı ve Trabzonspor Kulübü'nün eski başkanlarından Mehmet Ali Yılmaz, Futbol Federasyonu başkanlığına aday olduğunu açıkladı. 
     Futbol Federasyonu'nun son genel kurulunda, Levent Bıçakçı'ya karşı seçimi kaybeden Mehmet Ali Yılmaz, ''Ben federasyon başkanlığına gönüllü adayım'' dedi. 
     Yılmaz, Lig TV'deki röportajında, mevcut yönetimin süratle genel kurula gitmesi gerektiğini savunarak, şöyle konuştu 
     ''Federasyon yönetimi, genel kurula giderken Devlet Bakanı ve Başbakan Yardımcısı Mehmet Ali Şahin ile konuşup, kanundaki arızaları ve eksiklikleri birbirine bağlayarak, güzel bir değişiklikle bir kongre yapmalı. Türk futbolu bulunduğu noktadan daha ileriye gitmeli. Benim yaptıklarım var. Fazla söze gerek yok. Bakanlık ve Trabzonspor Kulübü başkanlığı yaptım. Şimdi sadece kulüp başkanlığı yapmayacağız, sadece federasyon başkanlığı yapacağız. Yönetime güven gelmesi lazım. Kurullar arasında kopukluk olmaz. Zaten mevcut yönetimin gitmesiyle sorunların yüzde 50'si çözülür.'' Mevcut yönetimin, şimdiye kadar kongre için açıklama yapması gerektiğini ifade eden Yılmaz, ''Yönetim kongre kararı alıp, 'İsviçre maçı sonrası alınacak kararda boşluk olmasın diye görevimizin başındayız' şeklinde açıklama yapmalıydı. FIFA, konuyla ilgili 9 Aralık'ta karar verecek. Federasyon yönetiminin kongre ile ilgili kararını bu tarihe endekslemesi pişkinliktir'' diye konuştu. 
     Son seçime federasyon yönetiminin siyaset karıştırması nedeniyle hükümetin de süratle tedbir alması gerektiğini kaydeden Yılmaz, ''Hükümet de federasyondan memnun değil. Bu konuda Bakan Mehmet Ali Şahin'in açıklaması var. Şahin, bu açıklama doğrultusunda yetkilerini kullanmalı. Bilinçli, aklıselim ve erkekçe davranışlar bekliyorum'' ifadelerini kullandı. 
     Seçim öncesi söylediklerinin doğru çıktığını iddia eden Yılmaz, ''Bu yönetim sırasında teşvik, şike tartışmaları oldu. Sorumlu kişiler itiraf ettiği halde, konunun üzerine gidilemedi. Zaafiyet arttı ve güvensizlik ortamı oluştu'' dedi. 
     
     İSVİÇRE MAÇINDAKİ OLAYLAR 
     Türkiye'nin İsviçre ile yaptığı maç sonrası çıkan olaylara da değinen Mehmet Ali Yılmaz, yaşananların, disiplinsizliğin göstergesi olduğunu söyledi. 
     Federasyon yönetiminin birçok konuda zaafiyet gösterdiğini savunan Yılmaz, sözlerini şöyle sürdürdü 
     ''İsviçre maçı sonrası çıkan olaylar, cezalarda, tahkim kurulunda, şikede yaşanan zaafiyetin patlamasıdır. Spor, haddini bilmek ve aklı kullanmaktır. Havalimanında olaylar başladı. Kenar yönetiminde öyle mimikler, tavırlar vardı ki ben bile tereddüt ettim. Bizim hiçbir amigomuz kendi parasıyla havalimanına gitmez. Maçta yaşanan bütün olaylar organizeydi. Bu finansman gerektirir. Bu olaylar sonrası barbar gözükmeye başladık. Bu görüntüyü vermiş olmamız bizi kahretti.'' Federasyon yönetiminin, Dünya Kupası'na gitme başarısı olarak primi 250 milyar lira olarak belirlemesini de eleştiren Mehmet Ali Yılmaz, ''Futbolcular bu parayı kulüplerinde alamıyor. Bir yılda bu parayı kazanamazlar. Bu, ters motivasyon yapar. Sinirleri gerer ve oyun tarzını etkiler'' dedi. 
     
</TEXT>
</DOC>
