<DOC>
<DOCNO> 360460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo13.html </URL>
<DATE> 2005/07/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Lyon'un Ganalı futbolcusu Essien, Chelsea yolunda 
</HEADLINE>
<TEXT>

     Fransa Birinci Futbol Ligi'nde son 4 sezondur şampiyonluğu kimseye bırakmayan Olympique Lyon'un Ganalı futbolcusu Michael Essien'in FC Chelsea'ye transfer olacağı bildirildi. Fransa'nın ünlü spor gazetesi L'Equipe'nin haberine göre, Ganalı orta alan oyuncusunun Fransa şampiyonundan ayrılmak istediği kaydedildi. 
     Essien, L'Equipe'ye yaptığı açıklamada, ''Lyon'dan ayrılmak istiyorum. İngiltere'de Chelsea takımında mücadele etmek istiyorum'' dedi. 
     Fransız kulübünden transfer haberleriyle ilgili açıklama yapılmazken, kulüp başkanı Jean-Michel Aulas, İngiltere şampiyonunun teklifini reddettiklerini ve Essien'in satılık olmadığını açıklamıştı. 
     Essien, gazeteye yaptığı açıklamada ayrıca, Barış Kupası Turnuvası için Güney Kore'ye gidecek Lyon takımıyla bu ülkeye gitmeyebileceğini ve takımda kalmak istemediğini sözlerine ekledi. 
     
</TEXT>
</DOC>
