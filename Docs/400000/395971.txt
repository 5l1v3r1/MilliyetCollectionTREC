<DOC>
<DOCNO> 395971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/spor/yguven.html </URL>
<DATE> 2005/11/18/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Pislik pislikle temizlenmez 
</HEADLINE>
<TEXT>



Bir Federasyon, bir kulübü tehdit eder mi Bizde eder 
İşte Sakaryaspor... İşte onun federasyonu. 
Bir tarafta Türk Adaleti'ne başvurarak hak arayışındaki mağdur. Diğer tarafta "Davandan vazgeçmezsen tescilini iptal ederim" diyen aznavur. 
Gücü gücü yetene... Hak - hukuk da ne 
Ne demişti sayın bakanımız "Pislik pislikle temizlenmez" 
Peki, "hukuka aykırı bir eylem" .. Başka "hukuka aykırı eylemle" temizlenebilir mi 
Hayır... Olsa olsa ertelenebilir. Ama pislik artar... Halının altındaki pislik. 
İşte Futbol Federasyonumuzun da yaptığı budur uzayıp giden ve sayın Kemal Ulusu'nun adıyla özetlenen MHK davasında, halının altında yer kalmamıştır artık. Hukuksuzluk taşmaktadır. 
Sabri Çelik MHK'sının sabaha karşı seçiminde kendilerini uyaranlara gülüp geçen Federasyon'u "özel kanun"la kurulan yeni MHK bile kurtaramamış, iş tehditlere varmıştır. 
Yazılı belge Sakaryaspor arşivindedir. 
Hukuka aykırı MHK'nin tasarruflarıyla küme düşen Sakaryaspor'un İdari ve Asliye Hukuk Mahkemelerinde açtığı davanın duruşmasından bir gün önce eline ulaşan belgede "Davadan vazgeçmezsen, tescilini iptal ederim" tehditi vardır apaçık. 
Futbol Federasyonu Genel Sekreteri sayın Lütfü Arıboğan imzasıyla... 
2005'e 1325 sayılı evrakla... 
Düşünebiliyor musunuz 
Kulüplerin hukuk çerçevesinde mücadele etmesini temin edecek kurum, hukuk arayışındaki kulübünü defterden silmektedir. 
Ama burası muz cumhuriyeti değildir. Hukuk devletidir. Ve Sakaryaspor Başkanı Selahattin Aydın, "Sakaryaspor halkına mal olmuş bir davadan geri adım atmamız mümkün değil" demektedir. 
Federasyon diyor ki, "Tahkim'in kararına uyun"... 
Normal koşullarda öpüp başınıza koyun. 
Lakin Tahkim'in tahkikatı bitmedi ki .. 
O Tahkim ki, tarafsız olmadığını ve baskı altında kararlar aldığını kendisi ikrar ediyor. Kimin daha çok etkileyebileceği konusunda yazı turalar atılıyor. Mideniz kaldırıyorsa, kendinizi Sakaryaspor'un yerine koyun ve Tahkim'den karar çıktı diye hak arayışınızı durdurun 
Olmuyor işte. Pislik pislikle temizlenmiyor. 
Tehditleri de kimse yemiyor. Korkarım bundan sonraki aşama "uzlaşma arayışı" olacaktır ve halılarla örtülemeyen pislik, yeni boyutlar kazanacaktır. 
Paraları çıkarın, pislikleri kasaya koyun. 

İsviçre medyası ve Terim 

Fatih Terim, maçtan sonra yaptığı basın toplantısında İsviçre medyasına veryansın etti, ama "haklarını" da teslim etti 
"Bravo size, her an arkasında oldunuz takımınızın" .. 
Bu cümlenin altında çok derin bir sitem var Türk medyasına. 
Keşke içinde bulunduğu koşullar yüzünden "saçmalamış" olsaydı Terim. Ne yazık ki siteminde haklıdır. 
Çünkü spor medyamız, kalabalıktan sıyrılma arzusuyla her türlü abukluğu "fikir" olarak piyasaya sürenlerin tahakkümü altındadır. 
İşin kötüsü, saçmalık prim almaktadır yüce milletimizden. Veya reytingler öyle göstermektedir. 
"Ne kadar marjinal, o kadar popüler"... 
Marjinallere bile lafım yok. Çünkü marjinal olmanın da donanımı gerekmektedir. 
Lakin siyaset, ekonomi, toplum psikolojisinden bihaber futbol yorumları, ister istemez sınırlarını aşmakta ve trajikomik sonuçlar yaratmaktadır. 
Kireçli dikdörtgen dışında hiçbir yaşamı, bilgisi, birikim olmayan kişiler bile zamanı gelince uluslararası ilişkiler konusunda ahkam kesebilmekte, ülke stratejisi belirleyebilmekte, doğru veya yanlış kamuoyu yaratabilmektedir. 
Hele ortada kişisel reyting ihtimali varsa. 
İşte o zaman, ulusal bayramlarda en büyük bayrağı illegal insanların açmasının altında yatan içgüdü gibi "en vatansever"i oynayan ve bu sırada "vatandan milli takıma kadar" her kavrama kuruma zarar veren öneriler, çözümler, suçlamalar çıkmaktadır ortaya. 
Buna ister çokseslilik deyin, ister kakofoni tehlike yorumun kendisinde değil, inananların sayısındadır. Ne yazık ki, en marjinalin en popüler olduğu ortamda aklı başında sözler pek itibar bulmamaktadır. 
Siz böyle bir ortamda İsviçre medyasını takdir etmez veya kıskanmaz mısınız 
Terim'in de durumu budur. Haklıdır. 

'Pisviçre' 

İsviçre milli maçıyla ilgili benim de birkaç sözüm var elbet. Bir kere, bugüne kadar savunmanın solunu Ergün yerine Ümit'e emanet edenlerin futbol bilgilerinden şüphe ederim ben. Evet sayın Terim'den esinlendim bu cümleyi kurarken. Hani, son iki maçın hakemlerini tarafsız ilan edenlerin futbol bilgilerinden şüphe duyacağını söylemişti ya Terim... İşte öyle. 

Arada sırada birileri çıkıp "Böyle işler vatan millet Sakarya ile olmaz" diyorlar ya... İşte onlar, bir daha konuşmasınlar. Dört gün arayla sahaya çıkan milli takımlarımızın oyunlarına bakın. Hadi ikinci maçta oynayanları da ayırın, her iki maçta oynayanları kıyaslayın. Dört günde insanlar bu kadar değişir mi Değişirse hangi fizik yüklemeyle, hangi taktikle Mucizeyi yaratan tamamen "Vatan millet Sakarya"dır bilesiniz. Bu üç kelimeyi lütfen küçümsemeyiniz. 

İsviçre'yi tenzih ederim ama milli takımlarındaki elemanlara bir isim koymak gerekiyorsa "Pisviçre" diyorum ben. Avrupa mahallesinin şımarık çocukları gibi davrandılar 180 dakika boyunca. Her türlü pislik, vurup kaçma ve gıcıklık. Yakalayıp bir iki tane patlatınca oturup ağlama... Dayanılmazdı yani. Ama bize bir faydaları olduğunu da söylemeliyim. Hani AB'ye girip Avrupalı olacaktık ya... Alın size "En Avrupalı" adamlar. Girersek ahlakımız bozulacak galiba. 

Bugünden itibaren "Derin sorgulama" başlıyor futbolumuzda. Ve bir soru da benden... "Madem ki Şükrü Saraçoğlu Stadı'ndaki gibi oynayabiliyorduk, Bern'deki halimizi kim izah edecek bize" Niye son anda aklımızı karıştırdı bu çocuklar acaba. Şimdi nasıl teşekkür edip vedalaşacağız bazılarıyla Ya da vedalaştıktan sonra ilk aksamada Kadıköy'deki maçı hatırlamayacak mıyız Çok zor işi Terim'in çok zor. 

Fenerbahçe Piyangosu'na ek 

Dünkü Ters Köşe'de yer alan 1947 tarihli Fenerbahçe piyango bileti üzerinde Selahattin Torkal'ın fotoğrafı vardı. Oysa yazıda Küçük Fikret Kırcan 'in adı geçiyordu. 
Ve Ters Köşe'nin ne kadar iyi okunduğunu anladım. Akşama kadar olayı anlattım telefonda. Biletler 7 taneydi. Her bilette başka futbolcunun fotoğrafı vardı. Arkadaşlarım teknik açıdan en net olanını kullanmıştı. Ben ilk incelediğim bileti yazmıştım. Doğduğumdan beri tanıdığım Fikret ağabeyi karıştıracak halim yoktu yani. 
Bence ortada bir hata yok ama, öyle düşünenlerden özür dilerim. İlgilerine teşekkür ederim. Madem Fenerbahçe tarihi bu kadar ilginizi çekiyor bir sürprizim daha olacak... Bekleyin. 



</TEXT>
</DOC>
