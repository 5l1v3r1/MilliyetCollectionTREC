<DOC>
<DOCNO> 392143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yazar/tamer.html </URL>
<DATE> 2005/11/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sadece turist değil, Türkler de kaçıyor 
</HEADLINE>
<TEXT>


Gazeteciliği aşkla yapıyorsanız, kıdeminiz arttıkça okur sizi daha çok çalıştırır. Çünkü bilir ki size yazılan sorunlar, buza yazılan yazılar gibi eriyip gitmeyecek, çözümü için elden gelen yapılacaktır. 
Mililyet'te hiç kesintisiz 50. yılını geride bırakan sevgili Sami Kohen, 30'lu - 40'lı yaşlardaki meslekdaşlarına taş çıkaracak bir heyecan ve hevesle işini yaparken, kendisine yağan her türlü bilgi ve belgeyi titizlikle değerlendirmeye çalışır. 
Sami Bey son 1 hafta içinde bana, çözümüne katkıda bulunabilir miyim diye 2 önemli konu aktardı. Birini takibime aldım, diğerini özellikle yurtiçi seyahatlerin yapıldığı bu bayram gününde sizlerle paylaşmak istiyorum. 

Müşteri çekiştirmek 
Sami Bey'e gelen mektupta Londra'da yaşayan ve eşi Türk olduğu için her yaz Türkiye'ye gelen bir İngiliz hanım, Side ve Ölü Deniz gibi tatil yörelerindeki lokanta ve dükkanların, turiste bir menüyü ya da satışa sunulan malları inceleme fırsatı vermeyip, dükkana girmesi için adeta yakasına yapışmasından yakınıyor. Sırf bu yüzden yıllardır gittikleri Side'den vazgeçip, müşteri çekiştirmenin daha az olduğu Ölü Deniz'e gider olmuşlar, ama orada da bu işin dozu her yıl biraz daha artıyormuş. 

Turist kaçırmak... 
1997'den beri yaz tatillerini güney kıyılarımızda geçiren bir İngiliz çift de kendilerini yoldan çevirerek lokantasına ya da dükkanına sokmak isteyen, başaramayınca ağzını bile bozabilenlerden o denli bizar olmuşlar ki, Türkiye'yi de Türk insanını da çok sevdikleri halde, gelecek yaz tatillerini geçirmek üzere başka bir ülke aramaya başlamışlar. 
Biri Liz Buçukoğlu, diğeri İris - Sammy Gongh imzalı 2 mektubu da bana ileten Sami Bey, "bu şekilde turist kaçırmak çok yazık. Belki turizm polisi bir önlem alabilir" tavsiyesinde bulundu. 

Türkler de bizar 
Bana sorarsanız bu müşteri çekiştirme meselesi, sadece turistlere değil, biz halis - mulis Türklere de yaka silktiriyor. Dahası sadece güney kıyılarımızda değil, İstanbul'un göbeğinde bile, lokanta personelinin tasallutundan bir menüye rahatça bakamıyorsunuz. Bakmanıza fırsat verilmediği için de o lokantaya girmiyorsunuz. Adamlar müşteri çekeyim derken aslında müşteri kaybediyor. Bindiği dalı kesiyor 

Hanutçu mu bunlar 
Bendeniz neyse ki kapısından çekiştirildiğim lokantalara muhatap değilim sizi kolunuzdan tutup içeri çekmeye çalışan dükkanların yakın çevresinde de dolaşmıyorum. Ama yine de pazarlamacıların tasallutundan kurtulabilmiş sayılmam. Benim belalılarım, neredeyse her gittiğim yerde önümü kesen Finanscard pazarlama elemanları. Eminim kendilerine yüzlerce kez hayır demişimdir, ama hiç bıkmıyorlar 
Eskiden, getirdiği yeni müşteri karşılığında esnaftan aldığı komisyonla geçimini sağlayan kişiye HANUTÇU denirmiş. Ben de bu vesileyle öğrenmiş oldum. Hanutçu kelimesi tarihe karışmış olsa da, modern hanutçular çekirge sürüsü gibi ortalıktalar. 
Sokakta dolaşırkan hanutçuların bizleri rahat bırakmalarını nasıl sağlayabiliriz Turizm polisinin ne tür önlemleri etkili olabilir Görüşlerinizi bekliyorum. 



</TEXT>
</DOC>
