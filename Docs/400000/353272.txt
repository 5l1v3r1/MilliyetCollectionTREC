<DOC>
<DOCNO> 353272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonsiy09.html </URL>
<DATE> 2005/06/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
"Baykal ve kızı adına İsviçre'de herhangi bir hesap yok" 
</HEADLINE>
<TEXT>

     CHP Genel Başkanı Deniz Baykal’ın, "İsviçre’de kendisi ve kıza adına milyonlarca dolarlık hesabı bulunduğu" yönündeki iddialar üzerine açtığı dava kapsamında İsviçre’den gönderilen yazıda, bu ülkede Deniz Baykal ve kızı Aslı Baykal adına herhangi bir hesap bulunmadığının belirtildiği bildirildi. 
     CHP’den yapılan açıklamada, partinin olağanüstü kurultayı öncesinde "Deniz Baykal ve kızı Aslı Baykal adına İsviçre’de Zürich Credit Suisse Bank’ta ENİGMA isimli hesap açıldığı ve bu gizli hesaba 7 milyon dolar yatırıldığı, gizli hesaba bu paranın Mersin Büyükşehir Belediye Başkanı Macit Özcan’ın kardeşi Tacit Özcan tarafından gönderildiği" yönünde iddialar bulunduğu anımsatıldı. 
     Bunun üzerine Baykal’ın avukatı Şahin Mengü tarafından Ankara 4. Asliye Hukuk Mahkemesi’nde dava açıldığı ve iddiaların İsviçre’den sorulmasının talep edildiği belirtilen açıklamada, iddiaların Adalet Bakanlığı aracılığıyla İsviçre’den sorulduğu kaydedildi. 
     Açıklamada, "Yanıt 7 Haziran 2005’te Türkiye’nin Bern Büyükelçiliği Başkatibi Öner Özceri’nin imzasıyla Adalet Bakanlığı’na geldi ve yazıda, adı geçen bankanın 3 yıllık kayıtlarının incelendiği, ENİGMA isimli bir hesaba, Deniz Baykal ve Aslı Baykal adına açılmış herhangi bir hesaba rastlanmadığı belirtildi" denildi. 
     
</TEXT>
</DOC>
