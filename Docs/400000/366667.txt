<DOC>
<DOCNO> 366667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun39.html </URL>
<DATE> 2005/08/03/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Moritanya'da darbe... 
</HEADLINE>
<TEXT>

     Moritanya’da ordunun yönetime el koymasının ardından, başkent Nuakşot’ta yüzlerce kişinin sokaklara dökülerek sevinç gösterileri yaptıkları bildirildi. 
     Gösterilere katılan bazı Moritanyalılar, ülkede uzun yıllardır demokrasi olmadığını ve diktatörlükten kurtuldukları için çok mutlu olduklarını ifade ettiler. 
     Moritanya silahlı kuvvetleri bugün, ülkeyi yönetmek için bir askeri konsey oluşturduğunu ve Devlet Başkanı Maaouya Ould Sid’Ahmet Taya’nın "totaliter rejimine" son verdiğini açıklamıştı. 
     Yayımlanan bildiride, konseyin ülkeyi 2 yıl yöneteceği ve bu süre içinde açık ve şeffaf demokratik kurumların oluşturulacağı bildirilmişti. 
     Sabah saatlerinde devlet başkanlığı sarayının yakınlarında silah sesleri duyulduğu ancak olaylarda ölen ya da yaralanan olmadığı kaydedildi. Askeri yetkililer, Nuakşot’taki uluslararası havaalanının da kapatıldığını söyledi. 
     Bu arada, Afrika Birliği ve Nijerya, Moritanya’daki darbeyi kınadı. Nijerya Devlet Başkanlığı sözcüsünün yaptığı açıklamada, bölgede askeri yönetimlerin varlık gösterdiği günlerin bittiği ve demokrasi konusunda kararlı oldukları belirtildi. 
     Afrika Birliği açıklamasında ise Moritanya’daki durumun izlendiği ve yönetimin zorla ele geçirilmesini kınandığı ifade edildi. 
     İslam ülkesi Moritanya’yı yaklaşık 20 yıldır yöneten Devlet Başkanı Taya, darbe sırasında ülke dışındaydı. Nijer’in başkenti Niamey’e giden Taya, konuyla ilgili açıklama yapmadı. 
     Taya, 1984’de darbeyle 3 milyon nüfuslu ülkenin yönetimine gelmişti. Muhalefet, ülkede 1990’larda ve en son 2000 yılında yapılan seçimlerin hileli olduğunu savunuyordu. Devlet Başkanı, daha önce de birçok darbe girişiminden kurtulmuştu. 
     Arapların çoğunlukta olduğu ülkede, İslamcı muhalefet liderleri Taya’yı 1990’lardan beri İsrail’le yürüttüğü sıkı diplomatik ilişkiler nedeniyle eleştiriyordu. 
     Yönetim, 1991’deki Körfez Savaşı sırasında Irak’ın devrik lideri Saddam Hüseyin’e destek vermiş, ancak daha sonra ABD’yle ilişkilerini geliştirerek bu politikadan vazgeçmişti. 
     Moritanya’nın deniz dibindeki zengin petrol rezervlerinin işletilmesine 2006 yılında başlanması planlanıyordu. 
     
</TEXT>
</DOC>
