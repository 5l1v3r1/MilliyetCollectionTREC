<DOC>
<DOCNO> 370068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur38.html </URL>
<DATE> 2005/08/15/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Karayolları'ndan sürücülere uyarı... 
</HEADLINE>
<TEXT>

     Hem yoğun trafik hem de yol çalışmalarının sürdürüldüğü yaz döneminde sürücülerin, normal zamanlardan ''daha dikkatli ve tedbirli olmaları mecburiyeti'' bulunduğu, özellikle ''hız ve öndeki taşıtı geçmeye'' yönelik kurallara uyulmasının büyük önem arz ettiği bildirildi. 
     Bu arada sathi kaplama asfalt çalışması yapılan kesimlerde sürücülerin, hızlarını 30 km saat'e kadar düşürmeleri ve bu kesimlerde daha dikkatli seyretmeleri konusunda işaretlerle uyarıldığı belirtildi. 
     Karayolları Genel Müdürlüğü'nden yapılan yazılı açıklamada, ulaşımın yoğunlaştığı yaz döneminin, Karayollarının da en yoğun çalışma sezonu olduğu, bu nedenle bütün bölgeler ve yollarda çalışmaların hızla sürdürüldüğü vurgulandı. 
     Açıklamada, Karayolları sorumluluğundaki yol ağının yüzde 80'inin sathi kaplama olduğu ifade edilirken, sathi kaplamanın tekniğine uygun yapılabilmesi için hava şartlarının, belirli sıcaklıkta ve yağışsız olması gerektiğine dikkat çekildi. 
     Açıklamada, bakım, onarım çalışmalarının yanı sıra yol yapım çalışmalarının da yaz aylarında gerçekleştirildiği, Türkiye genelinde 240 yerde bölünmüş yol çalışmalarının devam ettiği, diğer yollarla beraber toplam 1000 kesimde çalışmaların sürdürüldüğü vurgulandı. 
     
     KARAYOLLARINDA İŞARETLEME 

     Açıklamaya göre Karayolları Genel Müdürlüğü'nün sorumluluğundaki yollarda yapım, bakım ve asfaltlama çalışmaları yapılan kesimlerde, çalışmalara başlamadan önce, Karayolları işaretleme esaslarına uygun işaretleme yapılırken, bu işaretlemelerin polis ve jandarma trafik ekiplerince tutanak altına alındı. 
     Karayolu standardının daha düşük olduğu kesimlerde ise sürücülere, tedbir almaları gereken mesafe kadar öncesinden standart trafik işaretleri ile uyarılar yapılıyor. 
     
     YOLLARIN DURUMUYLA İLGİLİ BİLGİ 

     Sürücülerin, yol yapım çalışmaları devam eden kesimler hakkında bilgilenmek için Karayolları Genel Müdürlüğü internet sitesinden bilgi almalarının sağlandığı, ayrıca bununla ilgili sözlü ve yazılı basın aracılığıyla çalışma yapılan yolların kamuoyuna duyurulduğu belirtilen açıklamada, şu görüşlere yer verildi 
     ''Hem yoğun trafik hem de yol çalışmalarının sürdürüldüğü yaz döneminde, kullanıcıların normal zamanlardan daha dikkatli ve tedbirli olmaları mecburiyeti vardır. Özellikle hız ve öndeki taşıtı geçmeye yönelik kurallara uyulması büyük önem arzetmektedir. 
     Sathi kaplama asfalt çalışması yapılan kesimlerde sürücülerin hızlarını 30 km saat'e kadar düşürmeleri ve bu kesimlerde daha dikkatli seyretmeleri konusunda sürücüler işaretlerle uyarılmaktadır. İşaretleme yapılan kesimlerde sürücülerin trafik işaret ve işaretçilerine özellikle uymaları gerekmektedir.'' 
     
</TEXT>
</DOC>
