<DOC>
<DOCNO> 366902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/spor/spo04.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fatura ağır oldu' 
</HEADLINE>
<TEXT>


Taraftarların istifaya davet ettiği Teknik Direktör Şenol Güneş, "Rahat tur atlamamız gerekirken kaçan goller yüzünden elendik. Seyircinin istifa beklentisi normal ama Trabzonspor'a zarar verir" dedi 


Trabzonspor'un, Anorthosis Famagusta'ya elenerek Avrupa defterini kapatması Teknik Direktör Şenol Güneş'e büyük hayal kırıklığı yaşattı. Bordo - Mavili taraftarların maç sonrası yönetim ile birlikte istifaya davet ettiği Güneş, her iki maçta kaçan net fırsatlar nedeniyle elendiklerini söyledi. 
Tecrübeli hoca, "Her şeye rağmen turu biz atlamalıydık. Fakat rahat tur atlamamız gereken bir maçta kaçan goller yüzünden elendik. Bunun tesellisi hiçbir şekilde olamaz. Elenmemize neden olan faktörleri ortadan kaldıracak gücümüz vardı ama bunu kullanamadık. Pozisyonları dikkate alırsak arada büyük fark olduğu görülecektir. Taraftarlar beklentisi karşılanmadığı için duygusal bir tepki verdi. Yönetim ve teknik kadronun bir bedel ödemesini isteyebilirler ancak şu aşamada böyle bir bedel Trabzonspor'a zarar verir" diye konuştu. 
Sezon başında yaşanan bu hüsranın çok olumsuz olduğunu da vurgulayan Şenol Güneş, "Bizim için sıkıntılı bir dönem başlıyor. Bu nedenle en kısa sürede toparlanmak zorundayız. Birilerini, özellikle de futbolcuları sonuçtan dolayı mahkum etmek doğru olmaz" ifadesini kullandı. 

Bilet kavgası kanlı bitti 

TS 67 Taraftarlar Derneği Başkanı Selim Doğan, Anorthosis maçı için bilet isteyen ve kendisini yaraladığı öne sürülen Ahmet Başkan'ı tabancayla öldürdü. 
İddiaya göre ikili arasındaki tartışma, Başkan'ın Famagusta Anorthosis karşılaşması için Selim Doğan'dan dün sabah bilet istemesiyle başladı. Olumsuz yanıt alan Ahmet Başkan ile Doğan arasında gerginlik yaşandı. Kent merkezindeki Yeşilyurt Restorant önünde gece yarısından sonra saat 02.15'te Selim Doğan ile yeniden tartışan Ahmet Başkan, taraftarlar derneği başkanını bıçakla yaraladı. Bunun üzerine belindeki silahı çeken Doğan, bir el ateş ederek, Başkan'ı ağır yaraladı. Başkan hastaneye kaldırılırken öldü. 
Bıçak darbesi ile ağır yaralanan Selim Doğan, KTÜ Tıp Fakültesi Farabi Hastanesi'nde tedavi altına alındı. Olayla ilgili soruşturma devam ediyor. 

'Tuzağa düşürdük' 

Anorhosis takımının antrenör - futbolcusu Temur Ketsbaia, takımıyla gurur duyduğunu söyledi. Ketsbaia, sahada savaştıklarını, on kişi oynamalarına rağmen turu geçmeyi başardıklarını belirtip, "Favori değildik, ama tur atladık. G.Rangers karşısında da tur için oynayacağız. Trabzon tuzağımıza düştü. Çünkü onların zaten uzun ve kafa toplarıyla üzerimize geleceğini biliyorduk" dedi. 

NOTLAR.. NOTLAR.. 
Rum bayrağı asılmadı 

BAYRAK gönderinde Türkiye, Trabzonspor, Anorthosis, Fair Play ve Futbol Federasyonu bayrakları bulunurken, Rum bayrağına yer verilmedi. Rum taraftarlar otobüslerin camlarına 'Kıbrıs Cumhuriyeti' bayrağı açtılar. Otelin kapısında bekleyen Türk seyircilerin tepkisi üzerine bayrağı kaldırdılar. 

Yakın takip 

UEFA siyasi sıkıntıdan dolayı maçı "riskli" statüsünde değerlendirdi. UEFA maça bir delege, bir maç gözlemcisi, bir hakem gözlemcisi ve bir de güvenlik komitesi yetkilisi görevlendirdi. Ayrıca İskoçya'nın Glasgow Rangers takımı, üçüncü elemedeki muhtemel rakiplerinin maçı için üç temsilcisini gönderdi. 

Leverkusen'den kanca 

MEHMET DEMİRCAN 

AVRUPA'NIN ciddi ekiplerinden teklif gelmesi halinde ayrılabileceğini açıklayan Fatih Tekke'yi şimdi de Bayer Leverkusen yakın takibe aldı. Golcü arayışında olan Alman takımının, milli futbolcu için teklifte bulunmaya hazırlandığı bildirildi. Ancak Fatih'in Avrupa'da oynayamayacak oluşu, Leverkusen için dezavantaj oluşturuyor. 

Başbakan'a çağrı 

TRİBÜNLERE bir süre önce kanser nedeniyle hayatını kaybeden Karadenizli sanatçı Kazım Koyuncu'nun posteri asıldı. Posterin altındaki "Sayın Başbakanımız Recep Tayyip Erdoğan, Karadeniz'de kanser taraması istiyoruz" yazısı dikkat etti. 


</TEXT>
</DOC>
