<DOC>
<DOCNO> 352500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun21.html </URL>
<DATE> 2005/06/16/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Schröder, Alman meclisinde Türkiye'yi savundu... 
</HEADLINE>
<TEXT>

     Almanya Başbakanı Gerhard Schröder, federal mecliste yaptığı hükümet açıklamasında, bir kez daha Türkiye'nin AB üyeliğini savundu. 
     Schröder, mecliste yaptığı konuşmada, ''Türkiye'ye 40 yıldan bu yana, şartları yerine getirdiği ve Kıbrıs konusuyla ilgili sorunları aştığı takdirde AB'ye üye olabileceği söylendi. Türkiye gibi radikal dinci olmayan bir ülke ile Batılı aydınlanmanın bir araya gelmesi çok önemli'' diye konuştu. 
     Türkiye ile başlayacak üyelik müzakerelerinde ''risklerin kontrol edilebileceğini'' ifade eden Schröder, müzakerelerin 10 ila 15 yıl sürebileceğini söylediklerini, müzakereler sırasında iş göçünü istedikleri gibi sınırlayabileceklerini ve tarafların istedikleri zaman müzakereleri yarıda kesebileceklerini belirtti. 
     Schröder, Romanya ve Bulgaristan'a verilen sözlerin de yerine getirilmesi gerektiğini belirterek, aksi takdirde bu ülkelerin aşırı milliyetçiliğe döneceğini ve AB'nin de büyük ekonomik fırsatlar kaçıracağını kaydetti. 
     AB Anayasası'nı da savunan Schröder, tüm Avrupa ülkelerini entegrasyon sürecine dahil ederek, Fransa ve Hollanda'da yapılan referandumlar sonucu ortaya çıkan krizlerin çözülmeye çalışılmasını istedi. 
     
     MERKEL 
     Hıristiyan Demokrat Birlik Partisi CDU Genel Başkanı Angela Merkel ise Türkiye'ye gittiğini ve Başbakan Recep Tayyip Erdoğan ile görüştüğünü hatırlatarak, Türkiye ile sıkı ilişkilerden yana olduklarını, ancak tam üyelik yerine ''imtiyazlı ortaklığı'' istediklerini söylediğini belirtti. 
     Türkiye'nin 3 Ekim'de başlayacak üyelik müzakerelerine kadar Ermenistan ve Kıbrıs ile olan sorunlarını çözmesi gerektiğini söyleyen Merkel, ''imtiyazlı ortaklık'' önerilerinden vazgeçmeyeceklerini ve iktidara gelmeleri durumunda bu önerilerini müzakerelerde her zaman dile getireceklerini kaydetti. 
     Fransa ve Hollanda'da yapılan referandumların olumsuz sonuçlanmasının da büyük ölçüde Türkiye'nin AB üyeliği endişesinden kaynaklandığını öne süren Merkel, ''Bu ülkelerde her zaman 'Hayır' oyu çıkacağını bile bile Türkiye ile yıllarca müzakereleri sürdüremeyiz. Bizce bu sorumsuzca bir politika olur'' diye konuştu. 
     
     MÜNTEFERİNG 
     Sosyal Demokrat Parti SPD Genel Başkanı Franz Müntefering, Birlik partilerinin Türkiye'nin AB üyeliğine ilişkin tutumunu eleştirdi. 
     Müntefering, ''Türkiye ile müzakereleri 'ucu açık' mı sürdürmek istiyorsunuz, yoksa Türkiye'nin tam üyeliğini hiç mi istemiyorsunuz Sizin önce bu konuda karar vermeniz lazım'' dedi. 
     Avrupa'da krizlerin ortaya çıkmasından sonra Birlik partilerinin CDU CSU hemen Avrupa yolundan caymaya çalıştıklarını belirten Müntefering, bu partilerin sadece olası erken seçimler için politika yapmaya çalıştıklarını savundu. 
     
</TEXT>
</DOC>
