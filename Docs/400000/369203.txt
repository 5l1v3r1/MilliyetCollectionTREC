<DOC>
<DOCNO> 369203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun12.html </URL>
<DATE> 2005/08/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Irak'ta Amerikan helikopteri düştü 
</HEADLINE>
<TEXT>

     Amerikan ordusu, Irak'ta bir helikopterinin düştüğünü, içindeki iki kişinin yaralandığını açıkladı. 
     Kerkük bölgesindeki 42. Piyade Tümeni'nden yapılan açıklamada, bu sabah Kerkük bölgesinde Apache tipi bir askeri helikopterin düştüğü, yaralanan iki kişinin havayoluyla tahliye edilmekte olduğu belirtildi. 
     Açıklamada, helikopterin düşüş nedeni hakkında bilgi verilmedi. 
     Amerikan ordusundan yapılan başka bir açıklamada, bu sabah gündoğumunda Bağdat'ın kuzeyindeki Tikrit kentinde el yapımı bir bombanın patlaması sonucu bir Amerikan askerinin hayatını kaybettiği belirtildi. 
     Böylece Pentagon verilerine göre, ABD'nin Irak'taki kayıp sayısı 1840'a yükselmiş oldu. 
     Öte yandan, Bağdat'ta ve kuzeyinde bugün düzenlenen saldırılarda 7 kişinin öldüğü bildirildi. 
     Polis, kuzeydeki Samarra kentinde silahlı kişilerle Irak ve Amerikan askerleri arasında çıkan çatışmada 4 kişinin öldüğünü belirtti. 
     Irak ordusundan bir kaynak, Samarra'nın kuzeyinde bir bombanın infilak etmesi sonucu bir sivilin öldüğünü, 2'sinin yaralandığını söyledi. 
     Savunma Bakanlığı'ndan bir kaynak da, Bağdat'ın güneyindeki Dura kentinde, Arapça yayın yapan Amerikan televizyonu El Hurra'da görev yapan bir şoförün, evinin önünde silahlı kişilerin saldırısına uğradığını ve hayatını kaybettiğini, saldırganların kaçmayı başardığını kaydetti. 
     Kerkük'te de Amerikan ordusu için çalışan bir Kürt tercümanın silahlı kişilerce öldürüldüğü belirtildi. 
     
</TEXT>
</DOC>
