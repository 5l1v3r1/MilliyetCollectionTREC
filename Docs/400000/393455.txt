<DOC>
<DOCNO> 393455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy27.html </URL>
<DATE> 2005/11/09/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
CHP'li Topuz'dan Arınç'a tepki 
</HEADLINE>
<TEXT>

     CHP Grup Başkanvekili Ali Topuz, TBMM Başkanı Bülent Arınç’ın, Cumhuriyetin temel ilke ve niteliklerini unuttuğunu öne sürerek, "Meclis Başkanı, türbanı bir siyasal mücadelenin aracı olarak kullanma alışkanlığı ve iddiasından vazgeçmelidir" dedi. 
     Topuz, Parlamentoda düzenlediği basın toplantısında, Fransa’da başlayıp, diğer Avrupa ülkelerine yansıyan olayları ve TBMM Başkanı Bülent Arınç’ın dün türbanla ilgili yaptığı açıklamaları değerlendirdi. 
     "Başbakan ve parti sözcülerinin kafalarındaki karışıklık ve çatallaşmanın bazen ortaya çıktığını, birden fazla kimlikli insan mantığıyla hareket ettiklerini" savunan Topuz, "Bu arkadaşlarımızın kafasında Cumhuriyete, çağdaşlaşmaya karşı bir tepki var, çünkü böyle yetişmişler" dedi. 
     Topuz, Başbakan Recep Tayyip Erdoğan’ın, Fransa’daki olaylara ilişkin, "teşvik ve tahrik anlamına gelecek çıkışlarıyla yeni toplumsal olayları Türkiye’ye sıçratmak istediğini" iddia etti. 
     Türban konusunda mağdur olduğunu düşünen hiçbir Türk’ün Avrupa’daki bu eylemlerin içinde olmadığını söyleyen Topuz, "Başbakan, ’Niçin görünmüyorsunuz burada, siz de katılın isyan edenlere’ ve ’Türkiye’dekiler siz niye sokağa çıkmadınız ’ mı demek istiyor " diye konuştu. 
     
     "MECLİS’İN BAŞKANI OLDUĞUNU UNUTUYOR" 
     TBMM Başkanı Bülent Arınç’ın, "belli periyotlarla bu konuları gündeme getiren ve bütün siyasi beslenmesini bu temalara bağlamış bir siyaset adamı" olduğunu iddia eden Topuz, söyle konuştu 
     "Meclis’in Başkanı olduğunu, bir zamanlar, onun oturduğu koltukta Atatürk’ün oturduğunu, Cumhuriyetin temel ilke ve niteliklerini unutuyor. Cumhuriyeti temsil eden Cumhurbaşkanı’na da sırası geldiği zaman, saygısızlık anlamına gelebilecek ifadeler kullanıyor. Her ne kadar konuşmasında, ’Saygım vardır’ diyorsa da bir cumhurbaşkanına yapılmayacak eleştiri ve değerlendirmeleri yapıyor. 
     Cumhurbaşkanı, Türkiye’nin birliğini ve Cumhuriyetin temel niteliklerini temsil eder. Orada bulunan kişinin, bundan farklı bir davranış içinde olması mümkün değildir. Arınç, Erdoğan gibi düşünen, Cumhuriyetin temel nitelikleriyle bağdaşmayan hareketler yapabilecek kişilerin orada bulunması yadırganacak bir durumdur. Yadırganması gereken, o niteliklere, ilkelere karşı tavır içinde olan saman altından su yürüterek, onları geçersiz kılmaya, bunun için devlet yapısını yozlaştırmaya, işgal etmeye, Cumhuriyetin eserlerini, Atatürk ilkelerini görünürde kullanarak, bunların altını oymaya çalışanların bulundukları makamda bulunmaları asıl hayret edilecek şeydir." 
     
     "SİYASİ HAREKETİN SEMBOLÜ" 
     Topuz, Cumhurbaşkanı’nın, türban konusunda, Anayasa’nın, Türk hukuk sisteminin ve AB hukuk organlarının öngördüğü bir gereği yerine getirdiğini belirtti. 
     Türbanın, "basit bir başörtüsü değil, siyasi simge ve siyasi hareketin sembolü olduğunu" savunan Topuz, "O arkadaşlarımız, bugün türban meselesini istismar ederek ayakta kalabileceklerini zannetmektedir. Başbakanımızın, Meclis Başkanımızın özlemi eğer bundan 5 yıl önceki İran toplumu değil de sadece oy kazanmak için bu işin 
     istismarını yapıyorlarsa o daha büyük ayıptır. Çünkü o dini siyasete alet etmektir yapılan yanlışlıkların, dinimize karşı haksızlıkların da en büyüğüdür" diye konuştu. Arınç’ın,"bir meclis başkanının nasıl davranması gerektiğini düşünerek, bu şekilde davranması gerektiğini" ifade eden Topuz, "Yurtdışına çıktığında cumhurbaşkanına vekalet eden bir insan, bu tarz değerlendirmelerle Sayın Cumhurbaşkanı’na kaba davranmasını, yan yana geldiğinde nasıl izah edecek. Meclis Başkanı, türbanı bir siyasal mücadelenin aracı olarak kullanma alışkanlığı ve iddiasından vazgeçmelidir" dedi. Topuz, "Sayın Arınç, siyasal İslamcı tabanın öncüsü olmak istiyor. Başbakan’dan o tabanı almaya çalışıyor, ’Ben geri kalmayayım’ diye kendi iç yarışmalarına, Meclis’i, demokrasiyi ve sistemi alet ediyor. Allah bu milleti, bu kadrodan kurtarsın" diye konuştu. 
     
</TEXT>
</DOC>
