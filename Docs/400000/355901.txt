<DOC>
<DOCNO> 355901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy18.html </URL>
<DATE> 2005/06/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Gül Gazetelerde yazanların hiçbiri doğru değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İslam Konferansı Örgütü Dışişleri Bakanları toplantısına katılmak üzere Yemen’in başkenti Sana’ya gitti. 
     Gül, Esenboğa Havaalanı’nda yaptığı açıklamada, İstanbul’da yapılan İKÖ dışişleri bakanları toplantısında örgütün, ilk kez seçimle genel sekreterini belirlediğini ve Türkiye’nin adayı Prof. Ekmeleddin İhsanoğlu’nu seçtiğini hatırlattı. 
     Genel Sekreter İhsanoğlu’nun önderliğinde örgütün reform çalışmalarına hız verildiğine işaret eden Gül, bu çalışmalara tüm üye ülkelerin destek verdiğini belirtti. 
     Gül, İKÖ Dışişleri Bakanları konferansı dönem başkanlığının Türkiye’den Yemen’e geçeceğini belirterek, Sana’daki toplantıda Arap- İsrail ihtilafı, Ortadoğu barış süreci, Afganistan, Irak, Kıbrıs konularının yanı sıra İKÖ reformu, BM reformu, terörizmle mücadele, İKÖ üyesi olmayan ülkelerdeki Müslüman azınlıkların durumu, İKÖ üyesi ülkeler arasındaki diyalog ve işbirliğinin güçlendirilmesi ve İKÖ ile diğer uluslararası örgütler arasındaki işbirliği konularının ele alınacağını kaydetti. 
     Yemen’deki temasları çerçevesinde iki sergi açılışına katılacağını, Türkiye-Yemen ilişkilerine yönelik temaslarda bulunacağını ifade eden Gül, ayrıca toplantıya katılan dışişleri bakanları ile ikili temaslarda bulunacağını kaydetti. Gül, 30 Haziran Perşembe akşamı Türkiye’ye döneceğini söyledi. 
     Gül, İran’daki cumhurbaşkanlığı seçimlerine ilişkin soru üzerine, Cumhurbaşkanı Ahmet Necdet Sezer ve Başbakan Recep Tayyip Erdoğan’ın seçimleri kazanan Mahmud Ahmedinecad’a tebrik mesajı gönderdiklerini hatırlatarak, "Seçimler, İran’ın iç meselesidir. İran halkı kararını vermiştir. Türkiye, komşusu olan İran ve diğer komşularıyla iyi ilişkiler içindedir. Komşuluk ilişkilerini geliştirmek Türkiye’nin öncelikleri arasındadır. Kendisine başarılar diliyoruz" diye konuştu. 
     Gül, Kıbrıs’ta "Maraş’a karşılık ambargoların kaldırılması"na yönelik KKTC Cumhurbaşkanı Mehmet Ali Talat’ın önerisinin, Ankara ile Lefkoşa arasında önceden görüşülüp görüşülmediğine yönelik soru üzerine, bakanlığın bir süre önce konuya ilişkin kapsamlı bir açıklama yaptığını hatırlattı ve "Bir yandan kapsamlı siyasi çözüm için uğraşırken, diğer yandan tüm kısıtlamaların kaldırılmasını teklif etmiştik" dedi. Gül, Türkiye’nin tüm kısıtlamaların kaldırılmasından yana olduğunu söyledi. 
     "Türkiye-AB katılım müzakerelerinin ilk başlıklarının 2006 yılında açılması yönünde bir eğilim olduğuna" ilişkin basında çıkan haberlerin sorulması üzerine de Gül, "Gazetelerde yazanların hiçbiri doğru değil" diye konuştu. Gül, AB’nin en sıkıntılı zirvesinden sonra bile yaptığı açıklamada, 17 Aralık’ta Brüksel’de alınan karara saygılı olduğunu dile getirdiğini hatırlattı ve "Her şey planlandığı şekilde devam ediyor" dedi. 
     Fransa’da iktidardaki Halk Hareketi Birliği UMP lideri ve İçişleri Bakanı Nicolas Sarkozy’nin "AB genişlemesinin askıya alınması" şeklindeki görüşlerini, bir soru üzerine değerlendiren Gül, Sarkozy’nin önemli bir siyasetçi olduğunu, AB içinde farklı düşünceler bulunabileceğini, ancak Sarkozy’nin şu anda Fransa Cumhurbaşkanı olmadığını söyledi. Gül, "AB devlet başkanları kararlarını ortaya koydu, biz şimdi kendi işimize bakıyoruz, çalışmalarımız müspet şekilde devam edecek" dedi. 
     Gül, bir gazetecinin, "son Milli Güvenlik Kurulu toplantısında asker ve sivil kanat arasında Milli Güvenlik Siyaset Belgesi’ne ilişkin anlaşmazlık çıktığına" dair haberleri hatırlatması üzerine, bu haberlerin doğru olmadığını, bunların "hayali veya kurgu haberler" olduğunu söyledi. 
     Azerbaycan Dışişleri Bakanı Elmar Memmedyarov da İKÖ toplantısına katılmak üzere, Gül’ün uçağıyla Yemen’e gitti. 
     
</TEXT>
</DOC>
