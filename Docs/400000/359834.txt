<DOC>
<DOCNO> 359834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sondun11.html </URL>
<DATE> 2005/07/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İngiliz polisi Birmingham'daki güvenlik tehdidi ciddiydi... 
</HEADLINE>
<TEXT>

     İngiltere'nin ikinci büyük kenti Birmingham'da polisin 20 bin kişiyi kent merkezinden tahliye etmesine sebep olan güvenlik tehdidinin ciddi olduğu bildirildi. 
     West Midlands Emniyet Müdürü Paul Scott-Lee, kent merkezindeki Broad Caddesi'nde dün gece ''gerçek ve inanılır'' tehditle karşı karşıya olduklarını belirtti. Scott-Lee, ''Birmingham'da daha önce bu seviyede tehditle karşılaşmadık. Birmingham halkı dün gece tehlikedeydi'' dedi. 
     Scott-Lee ne tür bir tehdit olduğu konusundaysa ayrıntı vermedi. 
     West Midlands Emniyet Müdürü Yardımcısı Stuart Hyde da Birmingham kentindeki güvenlik tehdidiyle Londra'daki terörist saldırılar arasında bir bağ bulunduğuna dair kanıt olmadığını söyledi. 
     Birmingham polisi, güvenlik tehdidi olduğu gerekçesiyle çok sayıda bar, restoran, kulüp ve tiyatronun bulunduğu Broad Caddesi'nden 20 bin kişiyi tahliye etmişti. 
     Başkent Londra'nın 175 kilometre kuzeybatısındaki Birmingham kenti, 1970'li yıllarda İrlanda Cumhuriyet Ordusu İRA bombalı saldırılarına hedef olmuştu. 21 Kasım 1974 tarihinde İRA'nın iki birahaneye düzenlediği bombalı saldırıda 21 kişi ölmüştü. 

     
</TEXT>
</DOC>
