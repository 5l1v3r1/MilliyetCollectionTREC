<DOC>
<DOCNO> 370235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko04.html </URL>
<DATE> 2005/08/16/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Sanayide istihdam eğilimi canlanmıyor 
</HEADLINE>
<TEXT>

     İmalat sanayii sektöründe istihdam eğilimi canlanmıyor. Sektördeki işyerlerinin yüzde 72’ye yakın bölümü, gelecek üç aylık dönemde istihdam düzeyini değiştirmeyeceğini bildirdi. Bu oran, bir önceki aya göre azalmasına rağmen hala yüksek düzeyde seyrediyor. 
     Merkez Bankası’nın temmuz ayında imalat sanayiinde yaptığı iktisadi yönelim anketine göre, ankete katılan işyerlerinin yüzde 70.8’i son üç aylık dönemde istihdam düzeyini değiştirmediğini bildirdi. İstihdamını artırdığını bildiren işyerlerinin oranı yüzde 16.3’e ulaşırken, istihdamını daraltan işyerlerinin oranı yüzde 12.9’a indi. 
     
     BEKLENTİLERDE CANLANMA YOK 
     İşyerlerinin istihdama ilişkin beklentilerinde canlanma gözlenmiyor. Ankete yanıt veren işyerlerinin yüzde 71.7’si, gelecek üç aylık dönemde istihdam düzeyinde herhangi bir değişikliğe gitmeyeceğini bildirdi. Bu oran, bir önceki aydaki yüzde 74.5’lik düzeyine göre 2.8 puan, geçen yılın aynı ayındaki yüzde 73.8’lik düzeyine göre 2.1 puan azaldı. 
     Bu düşüşe rağmen istihdam düzeyini değiştirmeyeceğini bildirenlerin oranı hala yüksek düzeyde bulunuyor. 
     Gelecek üç aylık dönemde istihdamını azaltacağını belirten işyerlerinin oranı yüzde 10.7’den yüzde 12.2’ye yükseldi. 
     İstihdamda artış öngörenlerin oranı ise bir önceki anketteki yüzde 14.8’lik düzeyinden yüzde 16.1’e çıktı. 
     Artış göstermesine rağmen istihdamını artıracağını bildirenlerin oranı düşük seviyesini koruyor. 
     Reel kesim güven endeksine göre de toplam istihdam endeksi, hazirandaki 104.1’lik düzeyinden temmuzda 103.9’a indi. Endeks, geçen yılın temmuz ayındaki 108.6’lık düzeyine göre 4.7 puan azaldı. 
     
     YATIRIM EĞİLİMİ 
     İmalat sanayii sektörünün yatırıma ilişkin beklentileri ise istihdama göre daha olumlu görünüyor. İşyerlerinin yüzde 26.1’i, gelecek 12 aylık dönemde bir önceki 12 aya göre daha 
     fazla yatırım yapacağını bildirdi. Bu oran bir önceki aya göre 2.9 puan arttı. Yatırımlarının aynı düzeyde kalacağını belirtenlerin oranı yüzde 41.6’ya, daha az yatırım öngörenlerin oranı yüzde 32.3’e indi. İşyerlerinin yatırım harcamalarını kısıtlayan faktörlerin başında yüzde 45.1’le talep yetersizliği yer aldı. Daha sonra yüzde 22.9’la finansman maliyeti, yüzde 14.8’le yetersiz net getiri, yüzde 13.6’yla özkaynak darlığı, yüzde 2.3’le işgücü maliyeti, yüzde 1.3’le dış kaynak darlığı geldi. 
     
     SİPARİŞLER 
     Sanayicilerin yüzde 67.1’i temmuz ayında aldığı sipariş miktarını normal bulduğunu bildirdi. Sipariş miktarının normalin üstü olduğunu belirtenlerin oranı yüzde 6.8, normalin altında olduğunu belirtenlerin oranı yüzde 26.1 olarak gerçekleşti. 
     İşyerlerinin yüzde 55.4’ü gelecek üç aylık dönemde iç piyasadan aldığı siparişlerin aynı düzeyde kalacağını tahmin ediyor. Sanayicilerin yüzde 30.9’u iç piyasa siparişlerinin artacağını, yüzde 13.7’si ise azalacağını öngörüyor. 
     Gelecek üç aylık dönemde ihracat piyasasından alınan yeni siparişlerde artış bekleyenlerin oranı yüzde 27.2, aynı düzeyde kalacağını tahmin edenlerin oranı yüzde 57.3, azalacağını bekleyenlerin oranı yüzde 15.5 oldu. 
     
     ÜRETİM 
     İmalat sanayii işyerlerinin yüzde 31.7’si gelecek üç aylık dönemde üretim hacminin artacağını tahmin ediyor. 
     Üretim düzeyinin aynı kalacağını öngören işyerlerinin oranı yüzde 56.2, azalacağını öngörenlerin oranı yüzde 12.1 düzeyinde oluştu. 
     
     SATIŞLAR 
     İşyerlerinin yüzde 30.8’i gelecek üç aylık dönemde iç pazara yönelik mal satışlarının artmasını bekliyor. İç pazar satışlarının aynı düzeyde kalmasını bekleyenlerin oranı yüzde 54.4, azalacağını öngörenlerin oranı yüzde 14.8 oldu. 
     Ankete katılan işyerlerinin yüzde 28’i gelecek üç ayda dış pazara yönelik satışlarının artacağını, yüzde 57’si aynı düzeyde kalacağını, yüzde 15’i ise azalacağını öngörüyor. 
     
</TEXT>
</DOC>
