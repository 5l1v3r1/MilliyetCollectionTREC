<DOC>
<DOCNO> 398885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun05.html </URL>
<DATE> 2005/11/29/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Nepal'de kadınlar eşlerinden izinsiz pasaport alabilecek 
</HEADLINE>
<TEXT>

     Nepal’de Yüksek Mahkeme, 35 yaşın altındaki kadınların, ailesi ya da kocasının rızasını almadan da pasaport edinebilmesine karar verdi. 
     Yüksek Mahkeme’nin kararında, mevcut uygulamanın anayasada kadınlara verilen eşit haklara aykırı olduğu belirtilerek, erkeklerin aynı prosedüre tabi tutulmadığı vurgulandı. 
     Kararda, Başbakanlık, İçişleri Bakanlığı ile Kadın ve Çocuk Refahı Bakanlığı’ndan bu uygulamaya derhal son vermeleri istendi. 
     Kadınlara karşı ayrımcı olan bu uygulama, Hindistan’a yönelik kadın ticaretini önleme gerekçesiyle konulmuştu. Her yıl binlerce kadın Hindistan’a kaçırılarak genelevlerde çalışmaya zorlanıyor. 
     Uygulamanın kadınların hareket etme özgürlüğünü elinden aldığını belirten kadın hakları grupları, mahkemenin kararını memnuniyetle karşıladı. 
     Yüksek Mahkeme, geçenlerde de hükümete, ay hali dönemlerinde kadınların eve kapatılması geleneğini yasaklaması talimatı vermişti. 
     
</TEXT>
</DOC>
