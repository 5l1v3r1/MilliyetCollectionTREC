<DOC>
<DOCNO> 369682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/yasam/yas01.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın vizöründen 'hayat öpücüğü' 
</HEADLINE>
<TEXT>


Tam 111 kadın fotoğrafçı, kadınlara yönelik şiddete karşı el ele verdi. Fotoğrafları satılarak Mersin'de bir kadın derneği hayata döndürüldü 

ŞÜKRAN PAKKAN İstanbul 

130 fotoğraf satıldı 
KADINA yönelik şiddete son vermek amacıyla 'Kadınlar İçin, Kadınlar Tarafından' isimli proje kapsamında 111 kadın fotoğrafçı bir araya geldi. Geçen mayısta onların çektiği 130 kadar fotoğraf satılarak, geliri, Mersin'de kapanmak üzere olan, her gün şiddet gören en az 3 kadının yardım istediği Bağımsız Kadınlar Derneği'ne aktarıldı. 

'Bir yıllık destek' 
BU parayla hayat bulan dernek, ofis giderleri ve psikolog masraflarını karşıladı. Bugüne kadar 11 bin YTL gelir sağlanan projenin Koordinatörü Bikem Ekberzade, "Her yıl başka fotoğraflarla projelerimizi sürdüreceğiz" dedi. Dernek Başkanı Abide Necla Uçar da, bu destekle bir yıl daha ayakta kalacaklarını söyledi. 



Şiddete uğramayan hemşire yok gibi 

EGE Üniversitesi Öğretim Üyesi Doç. Dr. Olcay Çam ve İzmir Atatürk Sağlık Yüksekokulu Öğretim Görevlisi İlknur Pektaş'ın araştırması, İzmir'deki acil servislerde hemşirelerin yüzde 98,5'inin sözlü, yüzde 19,7'sinin fiziksel şiddete uğradığını ortaya koydu. Türkiye çapında ise aynı oran, pratisyen hekimlerde yüzde 67,6, hemşirelerde yüzde 58,4. 


</TEXT>
</DOC>
