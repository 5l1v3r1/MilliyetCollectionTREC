<DOC>
<DOCNO> 395856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur12.html </URL>
<DATE> 2005/11/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Amasya'da kanlı soygun 
</HEADLINE>
<TEXT>

     Amasya’nın Merzifon İlçesi’nde bir bankanın 2 güvenlik görevlisini öldüren kişi ya da kişiler yaklaşık 17 bin YTL’yi alarak kaçtı. Olay, akşam bir marketin hasılatını almak için giden görevlilerin geri dönmemesi üzerine yapılan araştırma sonucunda 2 görevlilin cesedinin bulunması üzerine anlaşıldı. 
     Edinilen bilgiye göre, Merzifon’da bir bankanın şube müdürlüğünde görevli banka güvenlik şef yardımcısı Hakan Aslansaatoğlu 29 ve aynı bankanın Amasya Şubesi’nden geçici görevle gelen güvenlik görevlisi Sefa Kafkas 28 , akşam 34 BA 06 plakalı, bankaya ait araçla ilçede bulunan bir marketin hasılatını almak için bankadan ayrıldı. 
     Söz konusu marketten yaklaşık 17 bin YTL tutarında para alarak ayrıldıkları öğrenilen görevlilerin geri dönmemesi üzerine, banka yetkilileri durumu güvenlik güçlerine bildirdi. 
     Yapılan araştırma sonucunda 2 güvenlik görevlisinin cesedi Hırka Köyü yakınlarında bankaya ait araç içinde bulunurken, paranın çalındığı anlaşıldı. 
     Olayla ilgili soruşturma sürdürülüyor. 
     
</TEXT>
</DOC>
