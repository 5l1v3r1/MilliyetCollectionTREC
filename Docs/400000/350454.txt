<DOC>
<DOCNO> 350454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur33.html </URL>
<DATE> 2005/06/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Lastiğini patlattıkları minibüsü soydular 
</HEADLINE>
<TEXT>

     Bursa’da bankadan para çeken kişinin kullandığı minibüsünün lastiğini patlatan kişiler, sürücü benzin istasyonunda lastiği kontrol ederken minibüsteki içinde para, çek ve senet bulunan çantayı çaldı. 
     Alınan bilgiye göre, Nilüfer Organize Sanayi Bölgesi’nde faaliyet gösteren bir ambalaj firmasının işletme müdürü Ahmet Şahan 50 , 16 BKP 47 plakalı minibüsüyle bir bankanın Çekirge şubesine giderek para çekti. 
     İşyerine dönerken bir vatandaşın uyarısı üzerine minibüsün arka sağ lastiğinin patladığını fark eden Şahan, lastiği tamir ettirmek için Merinos Mahallesi’ndeki benzin istasyonuna girdi. 
     Sürücünün lastiğin havasını kontrol ettiği sırada, istasyona gelen koyu renkli bir otomobilden inen kimliği henüz belirlenemeyen kişi, minibüsün kapısını açarak sürücü koltuğunun yanındaki koltukta duran ve içinde 1785 dolar, 6 bin YTL tutarında çek, 23 bin YTL ve 5 bin YTL’lik senet bulunduğu bildirilen çantayı alarak kaçtı. 
     Olay anında durumu fark etmeyen, ancak kısa süre sonra çantasının çalındığını anlayan Şahan, durumu güvenlik güçlerine bildirdi. 
     Polis ekipleri, olay sırasında benzin istasyonunun kameralarına yakalanan zanlının görüntülerini alarak takibe başladı. 
     Yetkililer, minibüsün lastiğinin hırsızlığı gerçekleştiren kişiler tarafından, kendi yaptıkları özel cisimle patlatıldığının belirlendiğini, zanlıların yakalanması için çalışmaların sürdürüldüğünü bildirdiler. 
     
</TEXT>
</DOC>
