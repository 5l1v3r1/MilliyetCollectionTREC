<DOC>
<DOCNO> 396820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur27.html </URL>
<DATE> 2005/11/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Mersin Valisi Dün patlamaya hazır 50 A-4 tipi plastik ele geçirildi 
</HEADLINE>
<TEXT>

     Mersin Valisi Atilla Osmançelebioğlu, sansasyonel ve provokasyon amaçlı eylemlerde bulunmak üzere örgüt mensuplarının geldiğine dair istihbaratlar üzerine yürütülen çalışmalar sonucunda, pazar günü, patlamaya hazır 50 A-4 tipi plastik madde ve bomba düzeneğinde kullanılan elektronik devreler ele geçirildiğini bildirdi. 
     Osmançelebioğlu, yazılı açıklamasında, Hakkari’nin Şemdinli İlçesi’nde meydana gelen olaylar bahane edilerek, terör örgütünün teşvikiyle huzur ve güveni bozmaya yönelik girişimler karşısında bir süredir emniyet tedbirlerinin devam ettiğini belirtti. 
     Vatandaşın da tepkisiyle terör örgütü yandaşlarının istedikleri desteği bulamadıklarını ifade eden Osmançelebioğlu, açıklamasında şunları kaydetti 
     "Bununla birlikte sansasyonel ve provokasyon amaçlı eylemlerde bulunulmak üzere örgüt mensuplarının ilimize geldiğine dair istihbaratlar üzerine yürütülen çalışmalar sonucunda, 20 Kasım Pazar günü, patlamaya hazır 50 A-4 tipi plastik madde ve bomba düzeneğinde kullanılan elektronik devreler ele geçirilmiş, sanıklar gözaltına alınmıştır. 
     Başarılı operasyonun ardından bölgede bir süredir devam eden yasadışı eylemlerde artış gözlenmiş, pek çok mahallede polise yönelik taşlı, sopalı ve silahlı girişimlerde bulunulmuş, görevli memurlardan biri saldırganların attığı bir taşın isabet etmesi sonucu başından yaralanmış, hastanede tedavi altına alınmıştır." Operasyon bölgesinde eylemlerin sürmesi üzerine yardımcı ekiplerin olay yerine gelmesiyle toplanan grubun sokak aralarına girerek dağıldığını belirten Osmançelebioğlu, şöyle devam etti 
     "Olayların durulmasına müteakip yapılan araştırmada, ateşli silahla yaralanan, ancak nasıl vurulduğu tespit edilemeyen 3 kişinin hastanede tedavi altına alındığı, yaralılardan M.D’nin tüm tıbbı müdahalelere rağmen hayatını kaybettiği ve diğer iki şahsın durumunun ise iyi olduğu öğrenilmiştir. 
     Olayların cereyan ettiği yerler emniyet altına alınmış, konu ile ilgili Cumhuriyet Başsavcılığı’na derhal bilgi verilmiş, gerekli çalışmalar başlatılmıştır. Olay yerinde bulunan boş kovanlar ile bir tabancaya Cumhuriyet Savcısı tarafından el konulmuştur. Tahkikat Cumhuriyet Başsavcılığı’nca sürdürülmektedir." 
     
</TEXT>
</DOC>
