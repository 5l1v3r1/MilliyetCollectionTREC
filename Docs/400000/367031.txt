<DOC>
<DOCNO> 367031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko42.html </URL>
<DATE> 2005/08/04/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Dervişoğlu Gönlümden Erdemir'i yerel girişimcinin alması geçiyor 
</HEADLINE>
<TEXT>

     Zonguldak'ın Ereğli İlçesi'nde kurulu Ereğli Demir ve Çelik Fabrikaları ERDEMİR T.A.Ş Genel Müdürlüğü'nden istifa eden Kerim Dervişoğlu, ''Gönlümüzden ERDEMİR'i yerli girişimcinin alması geçiyor'' dedi. 
     Zonguldak'ın Alaplı İlçesi Kaymakamı Celalettin Cantürk'ü makamında ziyaret eden Dervişoğlu, gazetecilerin ERDEMİR'in özelleştirilmesi süreciyle ilgili sorularını yanıtladı. 
     Kurum ve kuruluşların belli prensipler, kaideler ve kültürle yönetildiğini belirten Dervişoğlu, şunları kaydetti 
     ''Özelleştirme süreci için herkes her şeyi iyi olsun diye yapar. Gönlümüzden ERDEMİR'i yerli girişimcinin alması geçiyor. Şirket her şeye layık bir müessesedir. ERDEMİR'e bu dönemde politika girmedi. Hükümet yetkililerinden Allah razı olsun. Biz rahat biçimde çalıştık. Çünkü, politika girdiği zaman yeterli donanımdaki kişiyi işe atayamıyorsunuz. ERDEMİR'i ülkemizin pırlanta yüzük taşı yaptık. Tesise her birlikte sahip çıkmamız lazım. Tepki olsun ve ortalık karışsın diye istifa eden insan değilim. Kendime göre fikirlerim olur, ona göre hareket ederim. ERDEMİR'de geçmiş 25 yılda 13 yıl izin kullanmadım. Diğer yıllarda da memlekette fındık topladım. Belki yine memlekette fındık toplarım.'' Dervişoğlu, daha sonra Alaplı Belediye Başkanı Faruk Çaturoğlu'nu ziyaret ederek vedalaştı. Çaturoğlu, Dervişoğlu'na şilt ve bazı hediyeler verdi. 
     
</TEXT>
</DOC>
