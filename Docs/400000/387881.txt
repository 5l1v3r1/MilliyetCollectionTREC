<DOC>
<DOCNO> 387881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun03.html </URL>
<DATE> 2005/10/19/ </DATE>
<TIME> 03.15 </TIME>
<AUTHOR>  </AUTHOR>
<HEADLINE>
Berlusconi İtalya'da bankalar solcuların elinde 
</HEADLINE>
<TEXT>

     İtalya Başbakanı Silvio Berlusconi, İtalya’daki bankaların neredeyse tümünün solcuların elinde olduğunu ileri sürdü. 
     Berlusconi, merkez-sağ ittifak bünyesindeki bazı partilerin ileride tek bir partiye dönüşmeleri konusunda Roma’da Forza İtalya Partisi’nin genel merkezinde düzenlenen toplantı sonrasında yaptığı basın toplantısında, "İtalya’da bankalar solcuların elinde. Pazar günü merkez-sol muhalefet tarafından yapılan önseçim, banka sisteminin solcuların elinde olduğunu göstermiştir" dedi. 
     Berlusconi, bu iddiayı, Corriere della Sera gazetesinde dün yayımlanan bir makalenin bir gazeteci tarafından kendisine hatırlatılması üzerine ortaya attı. 
     Merkez-sola mensup partililerin 2006’daki başbakan adaylarını belirlemek üzere sandık başına gittikleri önseçimde ünlü banka yöneticilerinin de oy kullandıklarına değinen makalenin hatırlatılmasının ardından, "Siz de bu kanaatte misiniz " biçiminde yöneltilen soruyu yanıtlayan Berlusconi, sözlerini şöyle sürdürdü 
     "Makalede bahsi geçen bankaların yönetim kurulu başkanlarının hepsi gidip önseçimde oy kullanmışlarsa, bu konudaki siyasi çizgi net biçimde ortada demektir. Capitalia, BNL, Unipol ve MPS’yi bir kenara bırakın, geri kalan tüm bankaların solcuların elinde olduğu belli. 
     İtalyanlar bu konu üzerinde ciddi ciddi düşünmeli." Berlusconi, yargı konusunda da benzer bir durum olduğunu ima ederek şöyle konuştu 
     "Bölge yönetimleri, il yönetimleri, belediyeler, yargı, bankalar, ben sadece bu kadarını saymakla yetiniyorum. Bir ülkede iktidarı kullanma konusunda gücün bu şekilde tek bir siyasi kesimde toplanmasının pek de güven ve teselli verici olduğunu düşünmüyorum." 
     
     SEÇİMLER 9 NİSAN 2006'DA 

     Berlusconi, genel seçimlerin 9 Nisan 2006'da yapılacağını söyledi. 
     Berlusconi, Roma'da Forza İtalya Partisi'nin Genel Merkezi'nde bu akşam düzenlediği basın toplantısında, ''İtalya'da genel seçim 9 Nisan tarihinde yapılacak. İçişleri Bakanımızın da belirttiği gibi 9 Nisan 2006, genel seçim için uygun bir tarih'' dedi. 
     Berlusconi, İtalya'daki merkez-sol muhalefet lideri Romano Prodi'nin, 9 Nisan'daki genel seçim sırasında yerel seçimlerin de gerçekleştirilmesi önerisini reddederek, ''Kendisiyle aynı fikirde değilim. Genel seçim 9 Nisan'da olur, yerel seçimler de mayıs ayı içerisinde yapılır'' diye konuştu. 
     Berlusconi, kendisinin cumhurbaşkanlığına aday olacağı biçimindeki söylentileri de yalanlayarak, ''Önümüzdeki genel seçimde de merkez-sağın lideri olarak yine başbakanlığa talip olacağım'' dedi. 
     Berlusconi, merkez sağ partileri bünyesinde barındıran Özgürlük Evi ittifakının önümüzdeki dönemde seçim kampanyasına başlayacağını hatırlatarak şöyle konuştu 
     ''Genel seçimler konusunda hafta sonunda göz attığım son anketlerde, merkez-sol muhalefetten 3 puan geride görünüyoruz. Henüz seçim kampanyasında neler yapacağımız konusunda kafa yormadık. Ama yüzde 26 civarındaki kararsızları ikna etmeye çalışacağımızı söyleyebilirim.'' Berlusconi, merkez-sağ ittifak bünyesindeki partilerin, başbakan adayını belirlemek amacıyla, merkez solun yaptığı türden bir ön seçime gitmeye gerek duymadığını belirterek, ''Kitlelere lider değil, program konusunda danışmanın daha uygun olduğu kanaatindeyim. Siyasi programımıza katılıp katılmadıkları konusunda halka danışma yoluna başvurabiliriz'' dedi. 
     İtalya'da Zeytin Ağacı Birliği çatısı altında toplanan merkez-sol partiler, geçtiğimiz Pazar günü İtalya genelinde yaptıkları bir ön seçimle 2006 genel seçimleri için başbakan adaylarını belirlemişlerdi. 
     4 milyon 300 bin partilinin oy kullandığı ön seçim, oyların yüzde 74,1'ini alan Prodi'nin başbakanlık adaylığını perçinlemesiyle sonuçlanmıştı. 
     
</TEXT>
</DOC>
