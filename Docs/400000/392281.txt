<DOC>
<DOCNO> 392281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/guncel/gun05.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri okulda ayrıcalığa iptal 
</HEADLINE>
<TEXT>


Danıştay, askeri liselere öğrenci alımında subay ve astsubay çocuklarına tanınan ayrıcalığı "eşitlik" ilkesine aykırı bulurken, şehit çocuklarını işaret etti 

ANKARA Milliyet 

Danıştay, askeri liseler ve astsubay hazırlama okullarına öğrenci alımında subay ve astsubay çocukları ile öz kardeşlere tanınan ayrıcalığı anayasanın "eşitlik" ilkesine aykırı buldu. Yüksek mahkeme, aynı sınavlarda şehit ve malul çocuklarına ayrıcalık sağlanabileceğine işaret etti. 
2002 yılı Askeri Liseler ve Astsubay Hazırlama Okulları Seçme Sınavı'nda başarısız bulunan iki öğrencinin velileri, Silahlı Kuvvetler Askeri Liseler Yönetmeliği, Silahlı Kuvvetler Astsubay Hazırlama Okulları Yönetmeliği ile Kara Kuvvetleri Askeri Okullarına Öğrenci Alımı Yönergesi'nin subay ve astsubay çocukları ile şehit ve malul çocuklarına ek puan verilmesine ilişkin maddelerinin iptali istemiyle Danıştay'da dava açtı. 
Danıştay 8. Dairesi, yönetmelik, yönerge ve işlemlere yönelik iptal istemini reddetti. Dairenin ret gerekçesinde, "TSK bünyesindeki görevlerde bulunurken devletin ve ülkenin savunması, korunması yolunda şehit olan, sakatlanan askerlerin çocukları veya öz kardeşleri ile aynı gaye ile vazife yapmakta olan ya da bu görevden emekliye ayrılmış subay ve astsubay çocuklarının diğer adaylardan ayrı tutulmasında hukuka aykırılık bulunmadığı" savunuldu. 

Kurul aykırı buldu 
Dosya, temyiz üzerine Danıştay İdari Dava Daireleri Kurulu'na gitti. Kurul, askeri liseler ve astsubay hazırlama okullarına öğrenci alımında subay-astsubay çocukları ve öz kardeşlere tanınan puan ayrıcalığını anayasanın "eşitlik" ilkesine aykırı buldu. Kurul, bu nedenle 8. Daire'nin mevzuata yönelik ret kararını sadece subay ve astsubay çocukları ile öz kardeşlere tanınan ayrıcalık yönünden bozdu. Kurul, sınavların tümden iptal istemini yerinde görmedi, ancak davacı çocukların durumunun yeniden değerlendirilmesi gerektiğine işaret etti. Kurul, ilgili yönetmelik ve yönergelerdeki şehit ve malul çocuklarına bu sınavlarda getirilen ek puanı ise anayasaya aykırı bulmadı. 



</TEXT>
</DOC>
