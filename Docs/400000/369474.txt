<DOC>
<DOCNO> 369474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/yazar/tamer.html </URL>
<DATE> 2005/08/13/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Vapurlarımız bugün üretilse kaça malolur 
</HEADLINE>
<TEXT>

İstanbul Belediyesi'nden sonra bendeniz de bir ihale açıyorum ve özel sektöre ait tersanelerden fiyat bekliyorum 

Funda Özkan'ın önceki gün Radikal'deki yazısından öğrendik ki, İstanbul Belediyesi'nin açtığı ihale sonuçlanmış gibi ve yakında güzel İstanbul'umuza 4 feribot, 5 deniz otobüsü daha geliyor. Yazıda, 2 büyük feribota toplam 110 milyon dolar ödeneceği bilgisi de vardı ve bana ilk anda Funda bir sıfırı fazla yazmış gibi geldi. Ama değilmiş. 
İstanbul Deniz Otobüsleri Genel Müdürü Ahmet Paksoy'dan aldığım bilgiye göre İstanbul - Bursa Güzelyalı arasında çalıştırılacak bu 2 feribot, dünyanın en büyük feribotlarıymış ve gerçekten de 2 tanesi 110 milyon dolarmış. Diğer 2 küçük feribot ve 5 deniz otobüsünün maliyeti de anladığım kadarıyla toplam 100 milyon dolar. Anlayacağınız hepsinin toplamı 210 milyon dolar. 

1 vapurun fiyatı 
Pekiyi kaç kişilik deniz otobüsü ne fiyata satılıyor Paksoy, "Çok kabaca, global bir rakam verecek olursak 449 kişilik bir deniz otobüsünün fiyatı 7 milyon doların üzerindedir" dedi. Ya bizim Şehir Hatları vapurları bugün yapılsa kaça çıkar Kesin bir rakam vermekten haklı olarak kaçınan İDO Genel Müdürü Paksoy'a göre "Çok kabaca bir tahminle 5 milyon dolardan aşağı çıkmaz." 
Aynı soruyu Gemi Mühendisleri Odası Başkanı Metin Koncavar'a da yönelttim. "Bizim Şehir Hattı vapurlarımız gibi 1000 - 1500 kişilik bir vapur, yaklaşık 4 milyon dolara üretilebilir," dedi. Ne kadar sürede biter diyeceksiniz 7 - 8 ayda üretilirmiş. Avrupa Birliği'nin koyduğu standartlara uygunluğunu sordum "Bugün bizim tersanelerimizde Avrupa'ya yüzlerce gemi yapılıyor. Norveç'e bile gemi yapıyoruz. Şu an Türk tersanelerinde İsveç, Norveç, Danimarka, İngiltere, Almanya ve İspanya'ya gönderilmek üzere değişik tiplerde gemiler inşa ediliyor. Üstelik bunlar, çok daha sofiktike gemiler. Tankerler var, yatlar var. Şehir Hatları vapurları, bunların yanında çok basit kalır," dedi Koncavar. 

DTÖ Başkanı ne diyor 
Ardından Deniz Ticaret Odası Başkanı Metin Kalkavan'ı aradım. Kalkavan da Şehir Hatları vapurlarının Türkiye'de rahatlıkla üretilebileceğini söyledi, ancak fiyat veremedi "Biz kimyasal tankerler, konteynerler, yük gemileri üretiyoruz. İç sularda çalışan küçük yolcu gemileri, bugüne kadar devlet tersanelerinde başarıyla üretildiği için özel sektör hiç yapmadı. Ama bu nazlı gelinleri çok rahatlıkla yapabiliriz. İhaleyle yeni alınacak olanları da yapabiliriz," dedi. 

İTÜ'de çalışma yok 
Dünkü vapur turunda son durağım, İstanbul Teknik Üniversitesi Gemi İnşa Mühendisliği Bölümü Dekanı Prof. Ömer Gören'di. Çünkü İDO Genel Müdürü Paksoy, ısrarlı sorularım üzerine, bizim Şehir Hatları vapurlarının bugünün koşullarına uygun benzerlerinin inşa edilebilmesi için İTÜ Gemi İnşa Mühendisliği bölümüyle ortak çalışma yürüttüklerini belirtmiş, ancak çalışmanın ne aşamada olduğu hakkında herhangi bir ipucu vermemişti. 
Dekan Prof. Gören ise gerek kendisinin gerekse gemi inşa mühendisliği bölümündeki diğer öğretim üyelerinin bu konuda istekli olduklarını, ancak Belediye ile son dönemde sözlü birkaç temasın dışında herhangi bir çalışmanın başlamadığını dile getirdi. Ardından da "Her nedense bugün trafik birden hızlandı. Umuyorum önümüzdeki 1 - 2 hafta içinde çalışmalar başlar" diye ekledi. 
Biz bu vapur işinin peşini bırakmamakta kararlıyız. Bundan böyle İTÜ'deki çalışmaların da takipçisi olacağız. İTÜ'lü öğretim üyelerinden, Şehir Hatları vapurlarımızın bugünün teknolojisiyle donatılmış replikalarını yapmalarını bekliyoruz. 



</TEXT>
</DOC>
