<DOC>
<DOCNO> 378127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo18.html </URL>
<DATE> 2005/09/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şahin Beşiktaş-Fener derbisinin Trabzon'da oynanması isteği akıllıca 
</HEADLINE>
<TEXT>

     Trabzonspor Basın Sözcüsü İbrahim Şahin, Trabzonspor'un oldukça geniş, alternatifli kadrosuyla yoluna devam edeceğini söyledi. 
     Şahin, Sadri Şener Tesisleri'nde düzenlediği basın toplantısında, Gaziantepspor maçını kazanmanın önemli olduğunu ve kazanmalarıyla birlikte moral kondisyonu ve geleceğe bakmak açısından çok önemli bir adım attıklarını ifade etti. 
     Maçın hakeminin oldukça kötü bir yönetim ortaya koyduğunu ileri süren Şahin, ''Hakemin, beceriksiz ve hatalı yönetim gösterdiğinin sonucu gözlemcilerden aldığı puandır'' dedi. 
     Bordo-mavili takımda Gökdeniz'in oynamadığını, Gaziantepspor maçında da Szymkowiak'ın sakatlandığını hatırlatan Şahin, ''Bu iki futbolcunun eksikliği takıma olumsuz etki yapabilir. Szymkowiak, 2 ay sonra sahalara dönebilir. Fakat Trabzonspor oldukça geniş, alternatifli kadrosuyla yoluna devam edecektir. Hedefinden bir sapma olmayacaktır'' diye konuştu. 
     Futbolu yöneten kurumlara ve kurullara güvenerek ve inanarak sezona başladıklarını ifade eden Şahin, şöyle devam etti 
     ''Futbol Federasyonu daha ligin ilk 5 haftasında yaptığı uygulamalarla ligin ileriki haftaları için kaygı veriyor. Bazı kulüplerin Futbol Federasyonu hakkında söylediklerine cevap verilmemesi, bu kurumun saygınlığını sorgulatıyor. Futbolumuzu yönetenleri göreve çağırıyorum. Hakaret içeren demeçleri verenler cezalandırılmalı.'' Şahin, Profesyonel Disiplin Kurulu'na güvendiklerini vurgulayarak, şunları kaydetti 
     ''Gökdeniz hakkında kurulun kararını bekliyoruz. Bu karardan sonra düşüncelerimizi belirteceğiz. Fakat Gökdeniz'e bir kısım yazarlar cezayı vermiştir. Kurul henüz kararını vermemiştir. Bazı kesimler karar çıkmadan Gökdeniz'i cezalandırmışlardır. Kurul kararını vermeden açıklama yapılmasını hatalı buluyorum.'' 
     
     BEŞİKTAŞ-FENERBAHÇE MAÇININ TRABZON'DA OYNANMASI İSTEĞİ 
     İbrahim Şahin, Beşiktaş-Fenerbahçe maçı konusunda sürecin devam ettiğini hatırlatarak, şunları vurguladı ''Belki de maç İnönü'de oynanabilir. Ama Rıza Hoca'nın söylediği şu anlamda önemlidir. Trabzon şehri, Hüseyin Avni Aker Stadyumu bir futbol mabedidir. Trabzon şehri futbolu çok iyi bilen insanların bulunduğu bir kenttir. Trabzon'da futbol oynamak futbolcuya pozitif enerji verir. Rıza Hoca'da futbolun içinden gelmiş, burada defalarca futbol oynamış biri olarak bunu biliyor. Eğer tarafsız bir sahada oynayacaksa burada oynamayı tercih etmesi çok akıllıca ve doğru bir yaklaşım. Kendisini bu kararından dolayı tebrik ediyorum.'' 
     
</TEXT>
</DOC>
