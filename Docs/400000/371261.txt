<DOC>
<DOCNO> 371261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur07.html </URL>
<DATE> 2005/08/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Cep telefonu elinde patladı 
</HEADLINE>
<TEXT>

     Eskişehir Vali Sami Sönmez İlköğretim Okulu 8'inci sınıfa geçen Sadiye Tuğçe Eren, kendisine hediye edilen ikinci el cep telefonunu şarj etmek için, yattığı kanepenin yanındaki elektrik prizine takıp uyudu. 
     Sabaha karşı cep telefonundan ışık geldiği gören Sadiye Tuğçe Eren, eline aldığı telefonun patlaması sonucu sol ve sağ eli ile yüzünden yaralandı. Ekişehir Osmangazi Üniversitesi Tıp Fakültesi Plastik ve Rekonstrüktif Cerrahisi Servisi'nde tedavi altına alınan Eren'in, sol elinin avuç içi, sağ elinin 2 parmağı ile yüzünden ve boynundan yaralandığı belirtildi. 
     Olay sırasında yan odada uyuduğunu belirten 43 yaşındaki 4 çocuk annesi Müsebbiye Eren de, "Önce silahla ateş edildiğini sandım. Daha sonra yan odada kızımın sesini duyunca içeriye girdim. Kızımın saçları alev almıştı. Büyük kızımla birlikte Sadiye'nin üzerine battaniye örterek alevleri söndürdük. Aşırı ısınmadan patlamış olabilir. Şu anda olayın şokunu yaşıyoruz, gerekirse cep telefonu şirketine dava açacağız" dedi. 
     
</TEXT>
</DOC>
