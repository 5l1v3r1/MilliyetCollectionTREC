<DOC>
<DOCNO> 387269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun20.html </URL>
<DATE> 2005/10/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Sömürgeciliği ders kitaplarında övme kararı, Fransa'yı karıştırdı 
</HEADLINE>
<TEXT>

     Fransa'nın Blois kentinde düzenlenen bir konferansta, tarihçiler, ülke tarihinde sömürgeleştirme politikasını olumlu bulan yasayı protesto etti. 
     Liberation gazetesinde çıkan habere göre, konferansta söz alan tarihçiler, bu yılın Şubat ayında parlamentoda kabul edilen ve ''okul müfredatlarında sömürgeciliğin olumlu yanlarının anlatılmasını'' öngören yasayı sert bir biçimde eleştirdi. 
     Paris'te, tarih profesörü Claude Liauzu'un girişimiyle, yasa aleyhine bir imza kampanyası başlatıldığı ve gerek üniversite, gerek liselerdeki tarihçilerin bu kampanyaya yoğun destek verdiği bildirildi. 
     Bu arada, yoğun eleştiriler üzerine açıklama yapmak zorunda kalan Milli Eğitim Bakanlığı, ''resmi tarihin tekrar yazılmasının istenmediği ve yasanın okul müfredatlarında çok fazla değişikliğe yol açmayacağı'' görüşünü savundu. 
     
</TEXT>
</DOC>
