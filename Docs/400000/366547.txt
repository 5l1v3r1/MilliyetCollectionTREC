<DOC>
<DOCNO> 366547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/ekonomi/eko02.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak takibi için Çin verilerine abone oldular 
</HEADLINE>
<TEXT>


Gümrük Müsteşarlığı, kaçak Çin malı girişini önlemekte zorlanınca, çareyi Çin'in ihracat miktarlarını yayınladığı sisteme abone olmakta buldu. Sistemden alınan verilerle, Türkiye giriş verileri karşılaştırılıp kaçak mal saptanacak 

EBRU SUNGUR - ORHAN TEKEOĞLU 

Ucuz ürünleriyle dünya ekonomisinde taşları yerinden oynatan Çin'in ithalatını daha iyi takip edebilmek için Türkiye'nin bulduğu son formül, bu ülkenin resmi dış ticaret verilerini satın almak. Türkiye'ye giren Çin mallarını yeterince kontrol edebilmek için Çin devletinin resmi ithalat - ihracat rakamlarının açıklandığı verilere abone olduklarını bildiren Gümrük Müsteşar Yardımcısı Tuna Turagay, "Denetimler sıkılaşacak" dedi. 

Nusaybin'e otomasyon 
Buna göre, Türkiye bu abonelikle Çin'in ürün bazındaki dış ticaret verilerine bilgisayar üzerinden ulaşacak ve bilgiler belirli periyotlarla güncellenecek. Türkiye'nin bu sisteme daha önce de abone olduğunu ancak iki yıl kadar önce aboneliğin bittiğini belirten Turagay, "O dönemde Çin bu kadar büyük tehdit değildi. Tehdit büyüyünce biz de yeniden sisteme abone olduk" dedi. 
Son dönemde Çin malı ithalatçılarının otomasyonsuz gümrükleri seçtiğini tespit eden Gümrük Müsteşarlığı, başta Nusaybin gümrüğü olmak üzere tüm gümrükleri otomasyonlu hale getirmek için çalışmalara başladı. 

'Tam tespit' başladı 
Tuna Turagay, Mersin limanına getirilen Çin mallarının gümrük işlemleri için 700 kilometre uzaklıktaki Nusaybin'e götürülmesinin dikkatlerini çektiğini belirterek, "Konuyu incelemek için bir müfettişi Nusaybin'e gönderdik ve bu gümrükten geçen ithalatın yüzde 95'ini Çin mallarının oluşturduğunu belirledik" dedi. 
Nusaybin gümrüğünden geçirilen Çin mallarının olduğundan az gösterildiği, dolayısıyla da bu mallar için ödenmesi gereken Gümrük Vergisi'nin ödenmediği yönündeki iddiaları hatırlattığımızda Turagay, bu usulsüzlüğü kağıt üzerinde saptamanın çok zor olduğunu, bu nedenle farklı önlemler aldıklarını açıkladı. Turagay, şunları söyledi 
"Önce tam tespit işlemine başladık. Nusaybin'e gitmek üzere Mersin limanından çıkan malı, hem çıkarken hem de Nusaybin'e girince sayıyoruz. Böylece arada fark olup olmadığına bakıyoruz. Bu arada Nusaybin gümrüğü bir ay içinde otomasyonlu hale gelecek. Otomasyonlu gümrüklerdeki bilgisayar ağı, gümrüğe gelen malı, menşei, ithalatçısı, taşıyıcısı gibi kriterlerle risk analizine tabi tutuyor. Riskli mallar fiziki kontrolden geçiriliyor." 
Turagay, tüm gümrüklerin otomasyon kapsamına alınması için talimat verildiğini de vurguladı. 

Milyon YTL'lik ceza 
Turagay, Gümrük Müsteşarlığı'nın risk analizleri şubesinin 48 sektörde 10 bine yakın firmayı incelediğini, riskli bulunan 639 firmanın ayrıca mercek altına alındığını, bunların yüzde 40'ının incelenmesinin tamamlandığını ve 21.3 milyon YTL ceza, 8 - 9 milyon YTL de vergi ve fon tahsil edildiğini anlattı. 

Çin, Türkiye ile ticarette arayı açıyor 2015'te dünyanın en büyük ekonomisi olması beklenen Çin, her yıl ortalama yüzde 9 büyümeyle ve agresif ihracat politikasıyla dünyayı tedirgin ediyor. Türkiye'de de adeta Çin malları istilası yaşanıyor. 
Türkiye bu yılın ilk 6 ayında Çin'e yaklaşık 131 milyon dolarlık ihracat gerçekleştirirken, aynı dönemde Çin'den 2.8 milyar dolarlık ithalat yaptı ve ilk altı aydaki açık 2.6 milyar dolara ulaştı. İlk altı ayda açık yüzde 58.7 arttı. 2004'te Türkiye Çin'e sadece 390.4 milyon dolarlık ihracat yapmasına rağmen, Çin'den 4.4 milyar dolalık ithalat yaparak 4 milyar dolarlık açık vermişti. 
Türkiye'nin ilk yarıda yaptığı ithalatta Çin'in payı önemli ölçüde arttı ve yüzde 4.2'den yüzde 5.4'e yükseldi. Türkiye'nin Çin ve Rusya'ya karşı verdiği dış ticaret açığı ise 7 milyar 475 milyon dolarla ilk 6 aydaki toplam 20 milyar dolarlık açığın yüzde 37.4'üne ulaştı. Türkiye'nin Çin'e yaptığı ihracat aynı dönemde yüzde 15.2 artış gösterdi. 



Çinliler sekiz üründe piyasayı ele geçirdiler Bazı ürünlerde Çin'in pazar payı yüzde 90'lara kadar ulaştı. Örneğin ithal edilen her 10 eldivenden 9'u Çin malı. Kotaların kalkmasıyla birçok mal çeşidinde Çin ürünleri pazarı ele geçirdi. 
Eldiven, yağmurluk, eşofman, kravat, iç çamaşırı, pijama, mont, anorak, suni filament mensucat, yünlü kumaş, bebek giyim eşyası, yüzme kıyafetleri, örme bayan takım elbise, mesleki giyim eşyaları, şal, eşarp, kaşkol, dokunmamış mensucat, lamine edilmiş mensucat bu ürünlerden bazıları. 
Türkiye'nin Çin'e ihraç ettiği mallar arasında demir çelik ürünleri, otomobil, mermer, otomobil yan ürünleri ve kimyasal ürünler var. 
Çin, Türkiye'nin Almanya, Rusya ve İtalya'dan sonra en çok ithalat yaptığı ülke. Türkiye'nin Çin'den ithal ettiği mallar arasında ilk sırada makina ve aksamı, dokumaya elverişli maddeler, demir - çelik, plastik ürünler, deri eşyalar, seramik eşyalar, nakil vasıtaları, optik aletler ve ayakkabılar yer alıyor. 



Çin mallarına karşı en büyük silah damping vergisi Madde Vergi oranı miktarı Boru bağlantı parçaları 95 Matkap uçlu vidalar 55 Sentetik devamsız liflerden dokunmuş mensucat 87 Pilli, akülü duvar saati 2.1 dolar adet Sentetik filamentten mensucat 70.44 Cep çakmağı 0.5 dolar adet Çakmak aksam ve parçaları 0.03 dolar adet Akrilik mink battaniye 4 dolar kg Cırt bant 3.86 dolar kg Grafikli kurşun kal. ve kur. boya kal. 3.16 dolar 144 adet Bisiklet lastikleri 33 - 50 Motosiklet lastikleri 37 - 100 Topuzlu kapı kilidi 1.6 dolar adet Diğer kapı kilitleri 1.77 dolar adet Kapı kilidi için silindir barel 0.74 dolar adet Cam kapak 0.91 dolar kg Gemi zinciri Ton başına 331 dolar - 403 dolar Diğer menteşeler 1.39 dolar kg Sabit askılıklar, şapka askıları, dirsekleri 1.39 dolar kg Diğer mobilyalar için adi metal. don. 0.508 dolar kg Plastikten mürekkepli bilyalı kalemler 0.066 dolar adet Plastikten dolma kurşun kalemler 0.04 dolar adet Çocuk arabaları, pusetler 8 dolar adet Yalnız şasiler 5 dolar adet Dokumaya elverişli ipliklerden metalize ipl. 2.2 dolar kg Halat ve kablolar 1 dolar kg Mensucat, poliüretanla emd. - deri taklidi 1 dolar kg Mensucat, poliüretanla emd. - diğerleri 1 dolar kg Mensucat, poliüretanla sıv. - deri taklidi 2.2 dolar kg Mensucat, poliüretanla sıv. - diğerleri 2.2 dolar kg Matkap uçları 6 dolar kg Parmak frezeler 10 dolar kg Kayarak işleyen fermuarlar 3 dolar kg İçinde resim tüpü olan renkli TV alıcıları CIF 50 


</TEXT>
</DOC>
