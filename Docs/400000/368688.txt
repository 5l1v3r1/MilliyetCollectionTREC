<DOC>
<DOCNO> 368688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo15.html </URL>
<DATE> 2005/08/10/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Götz Yıldıray'ın üstüne titriyor Yıldıray'ı frenlemeliyiz... 
</HEADLINE>
<TEXT>

     Almanya Birinci Futbol Ligi Bundesliga takımlarından Hertha BSC Berlin'de oynayan milli futbolcu Yıldıray Baştürk, yaklaşık 1 aydan bu yana süren sakatlık döneminden sonra takımıyla birlikte yeniden idmanlara başladı. 
     Alman gazeteleri, Yıldıray'ın idmanlara yeniden başlamasına geniş biçimde yer verdi. Yıldıray, başkent Berlin'de yayınlanan B.Z Gazetesi'ne yaptığı açıklamada, takımıyla birlikte yeniden idmanlara başlamaktan büyük mutluluk duyduğunu, ancak şut çekerken dizinde hala ağrı hissettiğini söyledi. 
     Eintracht Frakfurt ile hafta sonunda yapacakları maçta oynamayı çok istediğini belirten Yıldıray, ''Herhangi bir aksilik olmazsa belki kısa süreli de olsa oynayabilirim'' dedi. 
     Futbol oynamadan geçirdiği günlerin kendisine çok ağır geldiğini ifade eden Yıldıray, ''Sakatlık günlerimi, yeniden Hertha BSC Berlin ile Bundesliga'da oynama isteğiyle yoğun biçimde çalışarak geçirdim'' diye konuştu. 
     Yıldıray, bu sezon artık sakatlanmamayı ve Hertha BSC Berlin ile birlikte uluslararası alanda da başarılı olmayı istediğini kaydetti. 
     Hertha BSC Berlin Teknik Direktörü Falko Götz ise, Yıldıray'a dikkat etmeleri gerektiğini belirterek, ''Yıldıray'ı biraz frenlemeliyiz. Bir kez daha sakatlanmasını göze alamayız'' dedi. 
     Bild ve Berliner Kurier gazeteleri de, Yıldıray'ın idmanlara yeniden katılmasının memnuniyet verici olduğunu, ancak çok çalışmasına karşın ağırlarının hala sürdüğünü yazdılar. 
     Gazete haberlerinde, Hertha BSC Berlin'in geçen sezon Yıldıray'ın oynamadığı maçlarda hiç galibiyet alamadığı da hatırlatıldı. 

     
</TEXT>
</DOC>
