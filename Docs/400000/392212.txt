<DOC>
<DOCNO> 392212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonspo14.html </URL>
<DATE> 2005/11/04/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Galatasaray - Diyarbakırspor 2-0 maç sonucu 
</HEADLINE>
<TEXT>

     Galatasaray ve Diyarbakırspor arasındaki karşılaşmanın ilk yarısı golsüz sonuçlandı. Karşılıklı ataklarla geçen karşılaşmada, iki taraf da net pozisyonları kolay harcadı. 
     İkinci yarıya hızlı başlayan Galatasaray, 71. dakikada Ümit Karan'ın golüyle öne geçti. İliç ise 88. dakikada maçın skorunu belirleyen golü attı ve Galasatasaray sahadan 3 puanla ayrılan taraf oldu. 
     
     İLK YARI 

     8. dakikada soldan Necati'nin yaptığı ortaya altı pas önünde iyi yükselen Hakan Şükür'ün kafa vuruşunda top yandan az farkla auta çıktı. 
     32. dakikada Hasan Şaş'ın ceza sahası dışından yaptığı vuruş oldukça kötü olunca meşin yuvarlak üstten farklı biçimde auta gitti. 
     35. dakikada soldan çalımlarla giren Heinz'ın ortasında ceza sahası içinde İliç'ten önce Tolga meşin yuvarlağa ayak koyarak tehlikeyi önledi. 
     37. dakikada Necati'nin pasında topla buluşan Volkancın ceza yayı önünde sert vuruşunda meşin yuvarlak yandan auta gitti. 
     44. dakikada sağdan Uğur'un pasında altı pas önünde uygun durumda pozisyon bulan Necati, şutunu çekmekte gecikince top defanstan döndü. 
     45. dakikada Hasan Şaş'ın soldan ortaladığı topu Heinz kafayla arka direğe aşırırken, burada iki Diyarbakırsporlu oyuncu arasında Necati'nin kafa vuruşu istediği gibi olmayınca, meşin yuvarlak yandan auta çıktı. 
     İki takımın çabası golü getirmeyince ilk yarı golsüz tamamlandı. 
     
     İKİNCİ YARI 

     48. dakikada soldan çalımlarla hızla Diyarbakırspor ceza sahasına giren Necati, topu ayağından biraz fazla açınca kaleci Murat yatarak meşin yuvarlağın sahibi oldu. 
     51. dakikada sağdan Uğur'un ceza sahasına gönderdiği topu arka direkte Hakan Şükür'den önce kaleci Murat yumruklayarak tehlikeyi uzaklaştırdı. 
     55. dakikada Stavrevski'nin ortasında ceza sahası içinde Cem topu kafayla Burhan'ın önüne indirdi. Bu oyuncunun sağa açılarak vuruşunda meşin yuvarlak üsten auta çıktı. 
     63. dakikada ceza sahası içinde Maznov'un kafayla indirdiği topa ceza yayı sol çaprazında Atilla'nın bekletmeden vuruşunda meşin yuvarlak arka direğe yakın bir şekilde auta çıktı. 
     71. dakikada İliç'in ara pasında hareketlenen Hakan Şükür'ün sol çaprazdan kale içine gönderdiği top arka direkte defanstan sekerken, meşin yuvarlağı önünde bulan Ümit, fileleri havalandırarak takımını 1-0 öne geçiren golü attı. 
     75. dakikada ceza yayı önünde kazanılan serbest vuruşu Diyarbakırspor'da Serdar kullandı. Bu oyuncunun barajı da aşan oldukça sert vuruşunda kaleci Mondragon uzanarak topu çeldi ve defans tehlikeyi uzaklaştırdı. 
     88. dakikada Necati'nin ara pasıyla Diyarbakırspor defansının arkasına sarkan İliç, hafif sol çaprazda kaleciyle karşı karşıya kaldı ve bekletmeden yaptığı vuruşla topu ağlarla buluşturdu 2-0 
     Kalan dakikalarda başka gol olmayınca Galatasaray karşılaşmadan 2-0 galip ayrıldı. 
     Turkcell Süper Ligi'ndeki Galatasaray-Diyarbakırpor karşılaşmasına sarı-kırmızılı taraftarlar büyük ilgi gösterdi. 
     Ramazan Bayramı'nın ikinci gününe denk gelen mücadelede, sarı-kırmızılı taraftarlar Ali Sami Yen Stadı'nın tamamına yakınını doldururken, yaklaşık 25 bin kişi Diyarbakırspor karşılaşmasını izledi. Bu arada, Ali Sami Yen Stadı'nda bazı kapıların açılmaması nedeniyle girişte izdiham yaşandığı ve bazı taraftarların maça giremediği görüldü. 
     
     FUTBOLCULARA DESTEK 

     Son iki haftada Denizlispor'la berabere kalıp, Gençlerbirliği'ne mağlup olarak 1 puan toplayabilen Galatasaray'da, taraftarlar futbolculara maç öncesi moral verdi. 
     Isınmak için sahaya çıkan futbolcuları toplu halde tribünlerin önüne davet eden taraftarlar, daha sonra da oyuncuları tek tek çağırarak yumruk şov yaptırdı. 
     
     CANAYDIN TRİBÜNDE 

     Galatasaray Kulübü Başkanı Özhan Canaydın, Diyarbakırspor maçında protokol tribünündeki yerini aldı. 
     Türkiye Kupası'nda yapılan Mersin İdmanyurdu maçını izlemeye gelmeyen ve bu tutumu son dönemde futbolda yaşanan gelişmelere tepki olarak değerlendirilen Canaydın, Diyarbakırspor karşılaşmasını izledi. 
     Mücadeleyi izleyenler arasında ayrıca, Gençlik ve Spor Genel Müdürü Mehmet Atalay ile Milli Takımlar Teknik Direktörü Fatih Terim de vardı. 
     
     GALATASARAY'DA 2 EKSİK 

     Galatasaray, Diyarbakırspor karşısına 2 futbolcusundan eksik olarak çıktı. Sarı-kırmızılılarda, sarı kart cezalısı Saidou'nun yanı sıra sakatlığı nedeniyle tedavisi süren Cihan, takımdaki yerlerini alamadılar. 
     Diğer yandan, sarı-kırmızılılarda sakatlığı nedeniyle Türkiye Kupası'ndaki Mersin İdmanyurdu ve ligdeki Gençlerbirliği karşılaşmalarında forma giyemeyen Orhan ise sakatlığının geçmesinin ardından Diyarbakırspor karşısında formasını kavuştu. 
     
     ERGÜN YEDEK 

     Galatasaray'da, alt adalesindeki ağrı nedeniyle son çalışmalarda yer alamayan ve Diyarbakırspor maçı için dün açıklanan listede de adı yer almayan Ergün, son anda kadroya alındı. 
     Sarı-kırmızılı oyuncunun isminin maç öncesi verilen listede yedekler içinde açıklanmasıysa basın mensuplarını şaşırttı. 
     
     VOLKAN İLK KEZ İLK 11'DE 

     Teknik direktör Eric Gerets, Saidou'nun yokluğunda orta sahada Volkan Arslan'a görev verirken, sarı-kırmızılı oyuncu bu sezon ilk kez ilk 11'de sahaya çıkmış oldu. 
     Ligde daha önce Konyaspor, Samsunspor ve Trabzonspor, UEFA Kupası'ndaysa Ali Sami Yen Stadı'ndaki Tromsö maçında forma giyen Volkan, yedek soyunduğu bu maçlarda toplam 105 dakika sahada kalırken, Diyarbakırspor karşısındaysa Gerets'in ilk 11'de ilk kez tercihi oldu. 
     
     KUBİLAY TÜRKYILMAZ TRİBÜNDE 

     Galatasaray'ın eski futbolcularından Türk asıllı İsviçre vatandaşı Kubilay Türkyılmaz, Diyarbakırspor maçını izleyenler arasında yer aldı. Karşılaşma öncesi yaptığı açıklamada, özellikle Türkiye ile İsviçre arasında oynanacak 2006 Dünya Kupası Avrupa Elemeleri play-off baraj maçlarına değinen Türkyılmaz, ''Türkiye kesinlikle tur atlayan taraf olur. Ben hem İsviçre, hem de Türkiye takımını yakından takip ediyorum. Türk ekibi, çok daha teknik bir kadroya sahip'' dedi. 
     
     PAF TAKIMINDAN TARİHİ FARK 

     Galatasaray ile Diyarbakırspor PAF takımları arasında oynanan karşılaşmayı, sarı-kırmızılı takım 9-0 kazandı. 
     Florya Metin Oktay Tesisleri'nde oynanan karşılaşmada tarihi bir fark yakalayan Galatasaray, Arda 2 , Özgürcan 2 , Mülayim 2 , Cihan, Uğur ve Aydın'ın golleriyle karşılaşmayı 9-0 kazanmasını bildi. 
     Galatasaray, PAF Ligi'nde oynadığı 11 maçta elde ettiği 9 galibiyet ve 2 beraberlikle namağlup liderliğini sürdürüyor. 
     
</TEXT>
</DOC>
