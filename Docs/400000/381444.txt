<DOC>
<DOCNO> 381444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/guncel/gun02.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Baydemir bayrağı öptü mü 
</HEADLINE>
<TEXT>


Diyarbakır Belediye Başkanı'na sunulan bayrak tartışma yarattı. Olayın tanığı, "Öper gibi yaptı"dedi, Kürt internet sitesinde ise öptüğü yazıldı 

NAMIK DURUKAN Ankara 

PKK'lı teröristlerin cenazesine ambulans tahsisi ve Avrupa Parlamentosu'na sunduğu "Kürt raporu" nedeniyle gündemde olan Diyarbakır Büyükşehir Belediye Başkanı Osman Baydemir, ilginç bir tartışmaya daha imza attı. 
Yerel Diyarbakır Söz Gazetesi'nin haberine göre, Gaziler Haftası nedeniyle Diyarbakır Şehit Aileleri Derneği'nin organizasyonu ile mehteran konseri verildi. Dernek Başkanı Ahmet Büyükburç, Vali Vekili Ahmet Aydın ve Belediye Başkanı Baydemir'e bayrak ve şehitler albümü hediye etti. 

Tanık ve tepki 
Büyükburç'un anlattığına göre Baydemir bayrağı aldı ve şunları söyledi "Bu bayrağı almaktan onur ve gurur duyuyorum. Mehter müziği bundan böyle barışın melodisi olsun' diyerek bayrağı aldı, öper gibi yaptı ve güzelce sardı." 
Rızgari adlı internet sitesinde de Baydemir'in bayrağı aldıktan sonra öptüğü öne sürülerek, bu davranışın tepkiye neden olduğu iddia edildi. Baydemir'in yaptığının, terörist Abdullah Öcalan'ın yaptığının benzeri olduğu kaydedildi. 


</TEXT>
</DOC>
