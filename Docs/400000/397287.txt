<DOC>
<DOCNO> 397287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun54.html </URL>
<DATE> 2005/11/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
ABD'de köprü gişelerinde çalışan görevlilere çelik yelek dağıtıldı 
</HEADLINE>
<TEXT>

     ABD'nin ünlü köprülerinden San Francisco'daki ''Golden Gate'' köprüsünün gişelerinde çalışan görevlilere çete saldırılarına karşı çelik yelek dağıtıldı. 
     Köprünün işletmesinden sorumlu kurum yetkilisi Mary Currie yaptığı açıklamada, ''Güvenlik prosedürlerini gözden geçirdik ve bu yelekleri gişe memurlarının ekipmanlarına ekledik. Bu gerçekten yapılması gereken bir şeydi'' dedi. 
     Köprüde geçiş ücreti toplayan 42 görevlinin tamamına kurşun geçirmez yelek alındığını belirten Currie, bu yeleklerin kendilerine maliyetinin ise 21 bin dolar olduğunu ifade etti. 
     Görev başında çelik yelek giymenin görevlilerin isteğine bırakıldığı belirtilerek, görevlilerin yaklaşık yarısının bu yelekleri giymeyi tercih ettiği kaydedildi. 
     Bu arada, çelik yeleklere özellikle akşamları ve geceleri çalışan görevlilerin rağbet ettiklerine dikkat çekildi. Yelekleri giyen gişe görevlilerinin kendilerini, en azından psikolojik olarak daha rahat hissettikleri belirtildi. 
     
</TEXT>
</DOC>
