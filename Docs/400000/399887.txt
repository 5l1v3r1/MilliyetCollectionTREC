<DOC>
<DOCNO> 399887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun06.html </URL>
<DATE> 2005/12/02/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Annan Sürekli bir Kıbrıs temsilcisi atamak için şartlar olgunlaşmadı 
</HEADLINE>
<TEXT>

     BM Genel Sekreteri Kofi Annan, sürekli bir Kıbrıs temsilcisi atamak için şartların henüz olgunlaşmadığına inandığını söyleyerek, "İlgili bütün taraflardan görüşmelerin yeniden başlatılması konusunda çağrılar gelse de şartların açıklığa kavuşturulmasına ihtiyaç bulunmaktadır" dedi. 
     Annan, Güvenlik Konseyi’ne Kıbrıs konusunda gönderdiği raporunda, Ada’da durumun sakin olmakla birlikte siyasi çözüme yönelik ilerlemenin görmezden gelinecek düzeyde kaldığını belirtti. Annan, raporunda Güvenlik Konseyi’ne görev süresi 16 Aralık’ta sona erecek olan Kıbrıs’taki BM Barış Gücü’nün UNFICYP görev süresini 16 Haziran 2006 tarihine kadar 6 ay uzatmasını tavsiye etti. 
     "Kıbrıs sorununu sadece kapsamlı bir çözümün sona erdireceğine inanmaya devam ediyorum" diyerek raporunda Kıbrıs sorunu konusunda değerlendirmelerde de bulunan Annan, son 6 aylık dönemde Ada’daki gelişmeleri özetledi. BM Genel Sekreteri,"Yeni sınır geçiş noktalarının açılması ve iki taraf arasındaki ticarette küçük artışlar halktan halka temaslar için fırsatları artırmıştır. UNFICYP bu sürede her iki tarafla da genel olarak iyi bir işbirliği içerisinde olmuştur" dedi. 
     Annan, Kıbrıs’ta iki tarafın da yeni inşaatlar ya da ara bölgeye girişlerle Ada’daki mevcut durumu kendi lehine değiştirmeye çalıştığını bildirirken, yeni bir Kıbrıs temsilcisi atamak için şartların olgunlaşmadığına inandığını ifade ederek, "İlgili bütün taraflardan görüşmelerin yeniden başlatılması konusunda çağrılar gelse de şartların açıklığa kavuşturulmasına ihtiyaç bulunmaktadır" dedi. 
     UNFICYP Şef’inin Kıbrıs’ta kendi temsilcisi olarak hareket etmeye devam edeceğini de belirten Annan, gerek duyulması halinde durumu değerlendirmek için üst düzey bir Genel Sekreterlik yetkilisini Kıbrıs, Yunanistan ve Türkiye’yi ziyaret etmek üzere bölgeye göndereceğini kaydetti. 
     Annan raporunda, UNFICYP’in 2004 Ekimi’nde yeniden şekillendirildiği haliyle devam etmesini de istedi. 
     UNFICYP’te görev yapan asker sayısı geçen yılın Ekim ayında bin 244’ten 860’a indirilmiş, sivil BM polislerinin sayısının ise 69’a 
     çıkarılmasına karar verilmişti. Buna rağmen polis sayısının kararın alınmasından bu yana hep 45’te kaldığı belirtiliyor. 
     
</TEXT>
</DOC>
