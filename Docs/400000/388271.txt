<DOC>
<DOCNO> 388271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko43.html </URL>
<DATE> 2005/10/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Beklenti Anketi'nde cari açık beklentisi 21.6 milyar dolara yükseldi 
</HEADLINE>
<TEXT>

     Merkez Bankası'nın Beklenti Anketi'ne göre, cari açık beklentisi yıl sonu itibarıyla 21 milyar 644.1 milyon dolara çıktı. 
     Merkez Bankası tarafından her ay iki kez düzenlenen Beklenti Anketi'nin, Ekim ayına ilişkin son dönem sonuçları açıklandı. 
     Ekim ayının ilk anketinde, yıl sonu cari açık beklentisi 21 milyar 358.2 milyon dolar olmuştu. 
     Ekim'in ilk anketinde yıl sonu TÜFE'de yüzde 7.17, cari ay TÜFE'de yüzde 1.17, iki ay sonrası TÜFE'de yüzde 0.74, gelecek 12 aylık dönem TÜFE'de yüzde 6.25 olan beklentiler, Ekim ayının son anketinde, TÜFE bazında cari ayda 1.16'ya, yıl sonunda yüzde 7.12'ye, 12 aylık dönemde yüzde 6.19'a inerken iki ay sonrasının TÜFE beklentisinde bir değişiklik olmadı ve yüzde 0.74 olarak belirlendi. 
     Cari ay sonu bileşik faiz oranı beklentisi yüzde 13.94'den yüzde 14.31'e, yıl sonu bileşik faiz oranı beklentisi de uygun ortalamada yüzde 13.42'den yüzde 13.65'e çıktı. 
     Ekim ayının ikinci anketinde, cari ay sonu uygun ortalama dolar kuru beklentisi 1.3519 YTL'den 1.3654 YTL'e çıktı. Aynı dönemde, yıl sonu dolar kuru beklentisi 1.3925 YTL'den 1.3966 YTL'ya yükseldi. 
     Ekim ayının ilk anketinde yüzde 5.0 olan cari yıl sonu GSMH büyüme beklentisi ise Ekim ayının son anketinde yüzde 5.1'e yükseldi. 
     
</TEXT>
</DOC>
