<DOC>
<DOCNO> 359258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun12.html </URL>
<DATE> 2005/07/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Azerbaycan ordusunda rüşvet skandalı 
</HEADLINE>
<TEXT>

     Nurettin ATMACA DHA 

      AZERBAYCAN ordusunda aralarında bir grup yüksek rütbeli subayın da bulunduğu ’rüşvet çetesi’ ortaya çıkartıldı. 
     Azerbaycan Başsavcılığı’ndan yapılan açıklamada, Savunma ve Milli Güvenlik eski KGB Bakanlıkları’nın çeşitli bölümlerinde görevli 5 albay ile değişik rütbelerdeki toplam 12 subay hakkında rüşvet almak, görevi ihmal etmek, resmi evrakta sahtekarlık ve görevi kötüye kullanma suçlarından soruşturma açıldığı belirtildi. 
     Askeri Ağır Ceza Savcılığı tarafından yapılan soruşturmada, bu subayların askerlik görevine çağrılan Azeri gençlerin ailelerinden aldıkları para karşılığında sahte olarak düzenlenmiş terhis belgeleri verdikleri ve bu yolla 70 kişiyi askerlik hizmetinden kaçırarak 120 bin dolar civarında rüşvet aldıkları tespit edildi. 
     Soruşturmanın tamamlandığı ve yargılamanın Azerbaycan Askeri Ağır Ceza Mahkemesi’nde yapılacağı kaydedildi. 
     
</TEXT>
</DOC>
