<DOC>
<DOCNO> 388276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko48.html </URL>
<DATE> 2005/10/20/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Rekabet Kurulu, İskenderun Limanı'nın satışına onay vermedi 
</HEADLINE>
<TEXT>

     Rekabet Kurulu, TCDD'ye ait İskenderun Limanı'nın 36 yıllığına işletme hakkı devri yöntemiyle özelleştirilmesine onay vermedi. 
     TÜPRAŞ'ın özelleştirilmesine ilişkin Kurul kararının ise yarın açıklanması bekleniyor. 
     Alınan bilgiye göre, Kurul, Özelleştirme İdaresi Başkanlığı'nın İskenderun Limanı'nın işletme hakkı devrinin PSA Singapur -Akfen Türk ortak Girişim Grubu'na verilmesine ilişkin başvurusuna onay vermedi. 
     Rekabet Kurulu, bugün sabah saatlerin Mustafa Parlak başkanlığında toplanarak gündemindeki konuların yanı sıra TÜPRAŞ ile İskenderun Limanı'nın özelleştirilmesine ilişkin başvuruyu değerlendirdi. 
     Kurul, İskenderun Limanı'nın özelleştirilmesine ilişkin ÖİB başvurusunu olumsuz karşılarken, TÜPRAŞ'ın özelleştirilmesine ilişkin başvuruyu henüz karara bağlamadı. TÜPRAŞ'ın özelleştirilmesine ilişkin kararın yarın görüşülmeye devam edeceği öğrenildi. 
     ÖİB tarafından 9 Eylül 2005 tarihinde TCDD'ye ait İskenderun limanının 36 yıllığına işletme hakkı devri yöntemiyle özelleştirilmesine ilişkin ihalede en yüksek teklif, 80 milyon dolar ile PSA Singapur -Akfen Türk ortak girişim grubundan gelmişti. 
     
     İKİNCİ TEKLİFTE SAKINCA BULUNMADI 

     Kurul, İskenderun Limanı'nın özelleştirilmesi ihalesinde ikinci en yüksek teklifi veren Limar Liman ve Gemi İşletmeleri A.Ş'ye söz konusu limanın işletme hakkının devredilmesinde ise bir sakınca bulmadı. 
     Rekabet Kurulu, bugün Mustafa Parlak başkanlığında toplanarak TCDD'ye ait İskenderun Limanı'nın özelleştirilmesine ilişkin Özelleştirme İdaresi Başkanlığı'nın ÖİB izin başvurusunu karara bağladı. 
     Yapılan değerlendirme soncunda Rekabet Kurulu, İskenderun Limanı'nın özelleştirilmesine ilişkin yaptığı değerlendirme sonucunda, söz konusu limanın 36 yıllığına işletme hakkı devri yöntemiyle yapılan özelleştirme ihalesinde en yüksek teklifi veren PSA-Akfen Ortak Girişim Grubu'nun Mersin Limanı'nı işletme hakkını devralması halinde, aynı coğrafi pazarda yer alan İskenderun Limanı'nın işletme hakkını da devralmasının hakim durumu daha güçlendirilmesi sonucu ortaya çıktığından, söz konusu gruba İskenderun Limanı işletme hakkının verilmesine izin vermedi. 
     Kurul, İskenderun Limanı'nın özelleştirme ihalesinde en yüksek ikinci teklifi veren Limar Liman ve Gemi İşletmeleri A.Ş'nin ilgili coğrafi pazarda herhangi bir faaliyetinin olmaması nedeniyle hakim durum yaratılması veya hakim durumun güçlendirilmesi riski meydana gelmeyeceğini, dolayısıyla söz konusu şirkete İskenderun Limanı'nın işletme hakkının devredilmesine izin verilmesinde bir sakınca bulunmadığına karar verdi. 
     
     ÖZELLEŞTİRME İHALESİ 9 EYLÜL'DE YAPILMIŞTI 

     TCDD'ye ait İskenderun Limanı'nın 36 yıllığına işletme hakkı devri yöntemiyle özelleştirilmesine ilişkin ihale, Özelleştirme İdaresi Başkanlığı'nca 9 Eylül 2005 tarihinde yapılmıştı. 
     İhaleye 4 firma ve firma grubu katılmış, en yüksek teklif ise 80 milyon dolar ile PSA-Akfen Ortak Girişim Grubu'ndan gelmişti. 
     Nihai pazarlık görüşmelerinin elemesiz turunda en yüksek teklif 75 milyon dolar olurken, birinci elemeli yazılı turda en düşük teklifi veren Ok Denizcilik elenmiş, Global-Hutchison ortak girişim grubu da ikinci turda ihale dışında kalmıştı. 
     Ardından 79 milyon dolar başlangıç, 250 bin dolar artırım aralığı ile sözlü turlara geçilmiş. İkinci sözlü turda PSA-Akfen ortak girişim grubu 80 milyon dolar teklif ederken Limar Liman ve Gemi İşletmeleri A.Ş. üçüncü sözlü turun başında ihaleden çekildiğini açıklamıştı. 
     Akfen Grubu daha önce ihalesi yapılan Mersin Limanı'nın özelleştirilmesinde de en yüksek teklifi vermişti. 

     
</TEXT>
</DOC>
