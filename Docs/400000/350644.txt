<DOC>
<DOCNO> 350644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun38.html </URL>
<DATE> 2005/06/10/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
İran, Uluslararası Atom Enerjisi Ajansı denetçilerine izin verdi... 
</HEADLINE>
<TEXT>

     İran, Uluslararası Atom Enerjisi Ajansı UAEA denetçilerine, önceki gün ve dün ABD ile AB’nin kapatılmasını istediği Natanz nükleer tesisinin "tamamına" girme izni verdiğini bildirdi. 
     İran Atom Enerjisi Kurumu Başkan Yardımcısı Muhammed Saidi, İran Öğrenci Haber Ajansı’na yaptığı açıklamada, "Denetçiler, UAEA’nın taleplerine uygun olarak Natanz’ın tamamını gezdiler ve hiçbir kısıtlamaya maruz kalmadılar" dedi. 
     Bu arada, tesisi gezen denetçiler, İran’ın sözünde durduğunu ve uluslararası kamuoyunun kaygısına yol açan tesisteki bazı çalışmalarını durdurduğunu söylediler. 
     İran, Tahran’ın 250 kilometre güneyinde bulunan ve çorak bir arazi üzerinde, 450 hektarlık bir alanda kurulu tesisin endişe yaratmaması gerektiğini, sadece elektrik üretiminde kullanıldığını iddia ediyor. 
     Washington yönetimiyle AB üyesi ülkeler ise Tahran’ın, Natanz’da nükleer silah yakıtı üretiyor olmasından şüpheleniyor. 
     Uluslararası Atom Enerjisi Ajansı denetçileri Natanz’a ilk kez 2003 yılı başlarında girmiş ve AB ile İran arasında yapılan anlaşmaya 
     dayanarak tesisin bir kısmını mühürlemişlerdi. 
     Saidi bu arada, yarın İsfahan nükleer tesisinde de denetleme yapılmasının öngörüldüğünü belirtti. 
     İsfahan’daki uranyum zenginleştirme tesislerinde, santrifüj cihazı içinde uranyum minerali yellowcake-uranyum oksit , uranyum tetraflorür UF4 ve uranyum hekzaflorüre UF6 gazına dönüştürülüyor. 
     
</TEXT>
</DOC>
