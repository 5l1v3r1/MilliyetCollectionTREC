<DOC>
<DOCNO> 366177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur28.html </URL>
<DATE> 2005/08/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Kürtçe dil kursları kapandı 
</HEADLINE>
<TEXT>

     Diyarbakır, İstanbul, Van, Kızıltepe, Adana, Şanlıurfa, Batman ve Doğubeyazıt’taki özel Kürtçe Dil Kursları ilgi görmemesi nedeniyle kapandı. 
     7 kursun kurucusu, Diyarbakır Kürtçe Dil Kursu’nda düzenledikleri 
     basın toplantısında, dil kurslarını ilgisizlik nedeniyle kapattıklarını açıkladı. Kurs kurucuları adına hazırlanan basın açıklamasını okuyan Diyarbakır Kürtçe Dil Kursu Kurucusu Süleyman Yılmaz, bir süre önce demokratikleşmeye katkı olması için birkaç arkadaş ile Kürtçe dil kursu açtıklarını kaydetti. Kursları açarken çeşitli bürokratik engellerle karşılaştıklarını ileri süren Yılmaz, bürokratik işlemlerin uzaması nedeniyle maddi zararlarının olduğunu bildirdi. 
     
     "HALK İLGİSİZ KALDI" 
     Yılmaz, Türkiye’de yasaların değişmesine rağmen zihniyetin değişmediğini savunarak, şöyle konuştu 
     "Farklı bir alana yatırım yaptığımız için nelerle karşılaşacağımızı bilmiyorduk. Büyük ilgi de toplayabilirdik, ilgisiz de kalabilirdik. Açılışlardaki ilgi, kuşkusuz bizleri umutlandırmıştır. Tüm çabalarımıza rağmen yatırımlarımızı halkın ilgi odağı durumuna getiremedik." Yılmaz, daha önce Diyarbakır, İstanbul, Van, Kızıltepe, Adana, Şanlıurfa, Batman’daki ile işlemleri süren ve açılma aşamasında olan Doğubeyazıt’taki Kürtçe dil kurslarının kapandığını kaydetti. 
     
</TEXT>
</DOC>
