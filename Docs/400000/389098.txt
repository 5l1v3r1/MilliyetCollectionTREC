<DOC>
<DOCNO> 389098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/guncel/axgun01.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın zor günü 
</HEADLINE>
<TEXT>


Necmettin Erbakan'ın eşi Nermin Erbakan yaşamını yitirdi. Kalp tedavisi gören Nermin Hanım, beyin ölümü gerçekleşince, eşinin onayıyla yaşam destek ünitesinden çıkarıldı 

ANKARA Milliyet 

Eski RP Genel Başkanı Necmettin Erbakan'ın 62 yaşındaki eşi Hatice Nermin Erbakan, 10 gündür sürdürdüğü yaşam savaşını dün sabah kaybetti. Doktorların beyin ölümünün gerçekleştiğini açıklaması üzerine Erbakan, hayatının en zor kararını vererek, 38 yıllık hayat arkadaşının yaşam destek ünitesinden çıkarılmasını onayladı. 
Nermin Erbakan, koroner kalp yetmezliği rahatsızlığı dolayısıyla tedavi gördüğü Fatih Üniversitesi Hastanesi'nden 13 Ekim'de Türkiye Yüksek İhtisas Hastanesi'ne sevk edildi. Erbakan, 17 Ekim'de kalp damarlarındaki durumu tespit için Kardiyoloji Kliniği'nden Doç. Dr. Ali Rıza Erbay başkanlığındaki ekip tarafından gerçekleştirilen anjiyo sonrasında taburcu edildi. Ancak 18 Ekim gecesi kalp zarında delinmeye bağlı kanama meydana gelen Erbakan, hastaneye tekrar getirildiğinde kalbi durdu. 

İkinci kez kriz geçirdi 
Hastane Başhekimi Prof. Dr. Adnan Çobanoğlu başkanlığındaki ekibin müdahalesiyle kurtarılan Erbakan, 20 Ekim'de özel odaya alınıp sulu gıdalarla beslenmeye başladı. Kısa yürüyüşlere de başlayan Nermin Erbakan'ın kalbi 21 Ekim'de ikinci kez durdu. 
Yoğun bakım ünitesinde balon pomba sistemli tıbbi cihaz desteğiyle yapay kalp atışıyla hayatta tutulan Erbakan'ın durumu, böbrek ve diğer organlarında görülen iç kanama nedeniyle dün sabah kötüleşti. Çobanoğlu'nun beyin ölümünün gerçekleştiği yönündeki açıklamasını sakin şekilde dinleyen Erbakan, sessizce dua etmeye başladı. Parti kapatmalar, siyasi yasaklar gibi çalkantılı geçen yaşamının en zor kararını veren Erbakan, eşinin yaşam destek ünitesiyle yaşatılmasına son verilmesini onayladı. Kararın ardından Nermin Erbakan saat 07.45'te vefat etti. 

İstanbul'da defnedilecek 
Hatice Nermin Erbakan'ın cenazesi, bugün saat 13.30'ta özel uçakla İstanbul'a götürülecek. 
Nermin Erbakan, ikindi namazının ardından İstanbul Fatih Camii'nde kılınacak cenaze namazı sonrası Merkez Efendi Mezarlığı'ndaki aile kabristanına defnedilecek. 

Ayakta duramadı 

Eşi Nermin Erbakan'a ayrılan 214 numaralı odada tansiyonu ölçülen Necmettin Erbakan, kızları Zeynep Baykoç ile Elif Altınöz, oğlu Fatih, damatları Faruk Baykoç ve Mehmet Altınöz'le odada bir süre baş başa kaldı. Erbakan, ayakta duramadığı için çıkış kapısına kadar tekerlekli sandalyeyle getirildi. Hastaneden çıkarak Saadet Partisi Genel Merkezi'nin yanındaki Hamidiye Camii'nde Kuran dinleyen Erbakan'ın korumaları yardımıyla yürüyebildiği gözlendi. Erbakan daha sonra oğlu Fatih'le birlikte Balgat'taki evinde taziyeleri kabul etti. 

Ecevit vefası 

ÖLÜM haberi üzerine eski başbakanlardan Bülent Ecevit, AKP Genel Başkanı Yardımcısı Dengir Mir Mehmet Fırat ile eski milletvekilleri Şevket Kazan, Lütfi Doğan, Ahmet Tekdal, Rıza Ulucak, Zeki Çelik hastaneye geldi. Ecevit'in hastaneye taziye için gelmesi "Ecevit vefası" olarak yorumlandı. 
Dışişleri Bakanı Abdullah Gül ile eşi Hayrünnisa Gül, İçişleri Bakanı Abdülkadir Aksu, Tarım ve Köyişleri Bakanı Mehdi Eker, Ankara Büyükşehir Belediye Başkanı Melih Gökçek, eski DYP Genel Başkan Yardımcısı Mehmet Ali Bayar, Hür-Parti Genel Başkanı Yaşar Okuyan, Hak-Par Genel Başkanı Abdülmelik Fırat Erbakan'a evde taziye ziyaretinde bulundu. 

Erdoğan telefonla aradı 
Başbakan Erdoğan, dün akşam Erbakan'ı arayarak başsağlığı ve sabır dileklerini iletti. MGK nedeniyle cenazeye katılamayacak olan Erdoğan, Erbakan'ın Balgat'taki evine taziye ziyaretinde bulunacak. Erdoğan bir de başsağılığı mesajı yayımladı.TBMM Başkanı Bülent Arınç, CHP lideri Deniz Baykal, MHP lideri Devlet Bahçeli ve MDHP lideri Yusuf Erikel de, Erbakan'a başsağlığı mesajı gönderdi. 



</TEXT>
</DOC>
