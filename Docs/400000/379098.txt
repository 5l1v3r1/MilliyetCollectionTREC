<DOC>
<DOCNO> 379098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/dunya/dun01.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
24 saat İstanbul 
</HEADLINE>
<TEXT>


Fransız kanalı TV5, Türkiye'nin önde gelen işadamı, modacı, sanatçı bilim adamlarıyla 24 saat boyunca sadece İstanbul'u konuşacak 

DIŞ HABERLER SERVİSİ 


Fransızca yayın yapan uluslararası televizyon kanalı TV5'in programı "24 Saat", bugün 18.00'den yarın 18.00'e kadar sadece İstanbul'u "konuk" edecek. CNNTürk'ün desteğiyle hazırlanan ve her bölümde seçilen bir şehri tanıtan, belgesel ile röportajları 24 saat boyunca yayımlanan programa Arzuhan Yalçındağ'dan Neslişah Sultan'a kadar bir çok ünlü isim katılacak. Fransa'dan gelen özel ekibin, şehrin turistik mek nları ve önemli yaşam alanlarında gerçekleştirdiği çekimler, şehrin ve ülkenin önde gelen işadamı, modacı, sanatçı, bilim adamı ve yazarlarıyla yapılan özel röportajları kapsıyor. 
TV5'in ünlü sunucusu Fr d ric Mitterrand da, Tunuslu sunucu Amel Smaoui ile birlikte program boyunca izleyicilere bir çok davetliyle birlikte İstanbul'u anlatacak. 

Ünlü konuklar 
Programın konukları arasında Kanal D İcra Kurulu Başkanı Arzuhan Yalçındağ, son padişah Vahdettin'in anne tarafından, son halife Abdülmecit'in baba tarafından torunu ve aynı zamanda küçük bir kız çocuğuyken Osmanlı İmparatorluğu'nun son sarayı olan Dolmabahçe'de yaşayan Neslişah Sultan var. 
TV5'in yarınki programında yer alacak isimler arasında, Topkapı Müzesi'nin Müdürü Prof. İlber Ortaylı, Osmanlı mimarisi uzmanı, İstanbul Teknik Üniversitesi Mimarlık Fakültesi Restorasyon Bölümü'nden Mimar, Prof. Nur Akın, gazeteci Ayşenur Yazıcı, işadamı İshak Alaton, İstanbul Modern'in Başkanı Oya Eczacıbaşı, Agos'un Yayın Yönetmeni Hrant Dink var. 
TV5 24 saatlik İstanbul yayınında belgesellere de yer verecek. 


</TEXT>
</DOC>
