<DOC>
<DOCNO> 387391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo29.html </URL>
<DATE> 2005/10/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
MHK Başkanı Güven'in ayağının kırılmasında hakem ihmali yok 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Ufuk Özerten, Denizlisporlu Güven'in ayağının kırılmasında kesinlikle hakem ihmali olmadığını söyledi. 
     Türkiye Spor Yazarları Derneği TSYD Ankara Şubesi Eğitim Merkezi'nde haftalık olağan değerlendirme toplantısı yapan Özerten, Vestel Manisaspor futbolcusu Yılmaz'ı, Ankara'dan yakından tanıdığını, kesinlikle insan sevgisi olan biri olduğunu ifade ederek, ''Güven'e geçmiş olsun. İnsanın tüylerini ürpertici bir sahne. Yılmaz, böyle bir işi yapmayacak kadar ince düşünceli, sportmen ve insan sevgisi olan bir futbolcudur. Bu pozisyonda ayak kırma unsurlu kasıt yok. Hakemle görüştüm. Televizyonda da izledim. Hakemin yapacağı bir şey yoktu. Hakemin bu pozisyonda veya öncesi ya da sonrası herhangi bir ihmali yok'' dedi. 
     Son haftalarda hakem notlarında düşüş olmasının, gerilimli maçların artmasıyla doğru orantılı olduğunu ifade eden Özerten, ''Hakem notlarında bir düşüş var. Sezon başında oynanan maçlar daha rahattı. Şimdi daha gerilimli oynanıyor. Gözlemciler Ve Temsilciler Kurulu'nun da gözlemcilerin hakemlere verdikleri notlarda standardı yakalamak için yaptığı uyarılar var. Ayrıca, sezon başına göre hakemlerimizde az da olsa düşüş var. Hakemlerimiz daha gayretli olmalılar. Önümüzdeki dönemde daha da gerilimli maçlar olacak. Hakemlerimiz daha iyi maçlar yönetmeliler. Bunu sağlayacağımızdan eminiz'' diye konuştu. 
     
     ''AYDOĞAN DİLEKÇE VERSİN'' 

     FIFA listesinin oluşturulması sonrasında hakemliği bıraktığını açıklayan Metin Aydoğan'ın, dilekçe vermesi halinde MHK tarafından kabul edileceğini kaydeden Özerten, ''Kuddusi Müftüoğlu'nun hakemliği bıraktığı yolunda bende bir bilgi yok. Metin Aydoğan'ın böyle bir girişimi var. Metin Aydoğan keşke bir dilekçe verse de yeniden başlasa. Biz kabul etmeye hazırız'' dedi. 
     
     ''SENELERİN TAHRİBATINI SÖKÜP ATMAK ZAMAN ALACAK'' 

     MHK Başkanı Özerten, Türk hakemliğinde senelerin verdiği tahribatı söküp atmak için mücadele verdiklerini, ancak bunun için zaman gerektiğini belirterek, şunları söyledi 
     ''Hakemlerimizin verdiği kararların büyük çoğunluğu içime siniyor. Hakem kararlarında standardı yakalamak için çalışıyoruz. Dünya ya da Avrupa'ya bakıldığında bizim hakemlerimizin de onların gerisinde olduğunu düşünmüyorum. Özgüç Türkalp'in Konyaspor-Fenerbahçe maçında verdiği kararın hemen sonrasında Portekiz'de yaşanan pozisyonu televizyonda gördüğümde, sevineyim mi üzüleyim mi bilemedim. Karışık duygulara kapıldım, ancak bu tür olaylar hep olmuştur ve olacaktır da. Hakem hataları futbol olduğu sürece olacaktır. Kasıt yoksa bunu da içimize sindirmeyi bilmeliyiz. Zaten biz hakemlerimizle sürekli bunu konuşuyoruz. En son Almanya ile yapılan milli maç arasında hakemlerimizle biraraya geldik ve 'kesinlikle kul hakkı yemeyin' dedik. Adalet ve eşitlikten kesinlikle ayrılmamalarını söyledik. Hiçbir kulübe ya da kişiye hiçbirinden yakın ya da uzak olmayın tavsiyesinde bulunduk.'' 
     
     ''YARDIMCI VEZİR DE REZİL DE EDER'' 

     Özerten, yardımcı hakemlerin sorumluluklarının çok fazla olduğunu dile getirerek, ''Yardımcı hakem, hakemi vezir de eder, rezil de eder. Hakem, organizasyonu çok iyi yapmalı. Aralarında sevgi ve saygı olmalı. Birbirlerine güvenmeliler, ancak bir kez daha söyleyeyim 9 haftalık bölümde o kadar kötü değiliz. Hakem kararlarının bu kadar gündeme getirilmesi, bu işin içinden kurtulma yöntemi olarak kullanılıyor.'' 

     
</TEXT>
</DOC>
