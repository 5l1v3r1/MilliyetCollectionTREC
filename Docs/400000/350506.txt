<DOC>
<DOCNO> 350506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/ekonomi/eko01.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere halkı borç batağında 
</HEADLINE>
<TEXT>


İngiliz halkının bankalara borcu 1 trilyon sterline çıktı. İngiltere bankaları, buna "Şimdi al, sonra öde" yaklaşımının neden olduğunu vurguladılar 

NEVSAL ELEVLİ Londra 

İngiltere'nin en büyük bankalarından The Royal Bank of Scotland ve Nat - West halkın içine düştüğü borç batağı konusunda uyarılarda bulundu. 
Geçtiğimiz günlerde Barclays, HBOS ve HSBC bankalarından yapılan benzeri açıklamaların ardından Bank of Scotland ve Nat - West'in de "borç batağı" uyarısında bulunması, ekonomi çevreleri tarafından "hayati" olarak nitelendi. 

'Biz teşvik ettik' 
İki bankanın yönetimleri, İngiliz halkının karşılayamayacakları lüksleri için sürekli borç aldığını ve bu borçların geri ödenmesinde önemli aksamalar meydana geldiğini bildirdi. Bu noktada bankaların da hatası bulunduğunu kabul ve itiraf eden iki bankanın yöneticileri, pek çok banka şubesinin halkı daha çok borçlanmaya teşvik ettiğini, bu yapılırken kişilerin ödeme gücünün çok üzerine çıkıldığı gerçeğinin ise görmezden gelindiğini söyledi. 
Bunda da banka çalışanlarının kazandıkları temettülerde, müşterilere verdikleri kredi kartları, kişisel krediler, sigorta poliçeleri ve benzeri hizmetlerin miktarının belirleyici olmasının etki yarattığı savunuldu. 

Ödeme güçlüğü 
"Şimdi al, sonra ödersin" yaklaşımının İngiliz halkının kişisel borçlarının 1 trilyon sterline yaklaşık 2.5 trilyon YTL fırlamasına yol açtığına dikkat çeken Royal Bank of Scotland ve Nat-West yöneticileri, İngiliz Merkez Bankası'nın kasımdan bu yana kredi faizlerinde yaptığı beş artışın da ödeme güçlükleri yarattığını hatırlattı. 

'Faiz indirilebilir' 
Bu arada İngiltere Merkez Bankası son toplantısında faiz oranlarını değiştirmedi. Merkez Bankası toplantısı ardından yapılan açıklamada, ana faiz oranlarının yüzde 4.75 olarak devam edeceği bildirildi. 
Ekonomistler, perakende ve imalat sektöründeki durgunluk nedeniyle 10 aydır değiştirilmeyen faiz oranlarının, gelecek toplantıda indirilebileceğini tahmin ediyorlar. 


</TEXT>
</DOC>
