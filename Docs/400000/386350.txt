<DOC>
<DOCNO> 386350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko17.html </URL>
<DATE> 2005/10/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ladik Çimento Fabrikası, Akçansa'nın... 
</HEADLINE>
<TEXT>

     Tasarruf Mevduatı Sigorta Fonu'nun TMSF Uzan Grubu varlıkları arasında yer alan Ladik Çimento Fabrikası'nın satışı için düzenlediği ihale yapıldı. 
     60 milyon dolar muhammen bedelli Ladik Çimento Fabrikası'nın satışı için düzenlenen açık artırmasında en yüksek teklifi, 140 milyon 250 bin dolar ile Sabancı Holding ve HeidelbergCement ortak kuruluşu Akçansa verdi. 
     
     NELER YAŞANDI 

     Sepetçiler Kasrı'nda gerçekleştirilen ihalede, 60 milyon dolar muhammen bedelli çimento fabrikası için kapalı zarfla verilen teklifler açıldı. Yazılı teklif aşamasında Akçansa'nın verdiği 125.5 milyon dolar üzerinden açıkartırma bölümü başladı. 
     ABD Doları cinsinden 250 bin dolarlık artırımlarla yapılan ve Akçansa Çim. San. ve Tic. A.Ş., Çimsa Çim. San. ve Tic. A.Ş, Türkerler İnş. Tur. Mad. A.Ş, Aşkale Çimento San T.A.Ş. ile Çimentaş İzmir Çim. Fab. T.A.Ş.'nin katıldığı açık artırmada, rakam 134.5 milyon dolara ulaştığında Türkerler İnş. Tur. Mad. A.Ş., 140 milyon dolara ulaştığında ise Akçansa temsilcileri 5 dakikalık mola istedi. 
     İkinci molanın ardından Akçansa Çim. San. ve Tic. A.Ş. temsilcilerinin sunduğu 140 milyon 250 bin dolarlık teklifin üzerine çıkan olmadı. İhalede oluşan 140 milyon 250 bin dolarlık en yüksek teklif, Fon Kurulu'nun onayına sunulacak. 
     Açık artırma bölümünde, Çimsa Çim. San. ve Tic. A.Ş. ve Çimentaş İzmir Çim. Fab. T.A.Ş.'den ise hiç teklif gelmedi. 
     Akçansa'nın teklifi, 60 milyon dolarlık muhammen bedelin 2.3 katını oluşturdu. 
     Akçansa'nın yüzde 79.4 hissesine Sabancı Holding ve HeidelbergCement grubu eşit oranda sahip bulunuyor. Şirketin kalan yüzde 20.6'lık hissesini ise halka açık hisseler oluşturuyor. 
     
     15 ŞİRKET TEKLİF VERDİ 

     İhaleye, belgelerini teslim eden 15 şirket katılıyor. 
     Bu şirketler, ''Özkar İnş. San ve Tic. A.Ş., Çimentaş İzmir Çim. Fab. T.A.Ş., Çimko Çim. ve Beton San Tic. A.Ş., BÇG Çimento İnş. San ve Tic. A.Ş., Limak Mad. Yapı Çim. San ve Tic. A.Ş., Maktaş Mak. ve Elektrik Tic. A.Ş., Isısan Isı San ve Tic A.Ş., Tümad Mad. San ve Tic A.Ş., Şampiyon Mad. Tur. San ve Tic. A.Ş., Çimsa Çim. San ve Tic A.Ş., Akçansa Çim. San ve Tic A.Ş., Yibitaş Lafarge Orta Anadolu Çim. San. ve Tic. A.Ş., Aşkale Çimento San T.A.Ş., Set Çimento San Tic A.Ş., Türkerler İnş. Tur. Mad. A.Ş.'' olarak sıralandı. 
     Belgelerindeki eksiklikler nedeniyle Koçsa Çim. San ve Tic. A.Ş., ihaleye alınmadı. 

     
</TEXT>
</DOC>
