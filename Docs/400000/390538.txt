<DOC>
<DOCNO> 390538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur25.html </URL>
<DATE> 2005/10/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
"Torpil attı" diye çocuğun bacağını kırdılar 
</HEADLINE>
<TEXT>

     Konya’da 2 kişi, bir çocuğu "torpil" adı verilen patlayıcı ile çevreyi rahatsız ettiği gerekçesiyle döverek, bacağını kırdı. 
     Edinilen bilgiye göre, merkez Selçuklu İlçesi Esenler Mahallesi’ndeki evlerine gitmek için Yedi Tepe Caddesi’nde yürüyen Sübeytullah Ö’nün 15 , kendisinden büyük 2 kişi tarafından yolu kesildi. Bu kişiler tarafından gürültü yaparak, çevreyi rahatsız ettiği iddiasıyla dövülen Sübeytullah Ö’nün bacağı kırıldı. 
     Konya Numune Hastanesi’ne kaldırılan Sübeytullah Ö, olayı şöyle anlattı 
     "Evime giderken bir siteden çıkan 2 kişi arkamdan koşarak yolumu kesti. Bana hiçbir şey sormadılar. Sadece torpil atarak mahallede gürültü yaptığımı ve çevreyi rahatsız ettiğimi söylüyorlardı. Ben gürültü yapmadığımı, beni başkalarıyla karıştırdıklarını söyledim. 
     Ancak yaşça benden büyük bu insanlar sözlerime aldırmadan acımasızca bana vurdular. Darp edildikten sonra yere düştüm ve olayın şokuyla uzun süre konuşamadım. Daha sonra bir kişinin yardımıyla ambulansla Konya Numune Hastanesi’ne geldim." Maddi durumlarının iyi olmadığını belirten Sübeytullah Ö, "Babam tatlıcılık yaparak 7 kişilik ailemize bakmaya çalışıyor. Ben de sanayide çalışarak aile bütçesine katkıda bulunuyordum ama artık bacağım kırıldığı için uzun süre işe gidemeyeceğim" dedi. 
     Sübeytullah Ö, kendisini darp ettiğini iddia ettiği bir sitenin yöneticisi ile kapıcısı olduğu belirtilen 2 kişiyi teşhis etti. 
     Polis, bu kişileri, ifadelerini aldıktan sonra savcılığa sevk etti. 
     
</TEXT>
</DOC>
