<DOC>
<DOCNO> 396799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur06.html </URL>
<DATE> 2005/11/21/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Mersin'de olaylı protesto 1 ölü 3 gözaltı 
</HEADLINE>
<TEXT>

     Mustafa İNSAN- Mustafa ERCAN MERSİN, DHA 

MERSİN'de bu akşam Şemdinli ve Yüksekova olaylarını protesto eden gruplar polisle çatıştı, 1 kişi öldü, 1 kişi yaralandı. Polis 5 mahallede birden başlatılan gösterileri güçlükle engellerken 2 kişi gözaltına alındı. 
     Kentte, Doğu ve Güneydoğu'dan göç edenlerin yoğun olduğu Çilek, Şevket Sümer, Siteler, Gündoğdu ve Çay mahallelerinde havanın kararmasıyla birlikte toplanan küçük gruplar lastikler yakıp, terör örgütü PKK ve onun elebaşı Abdullah Öcalan lehine sloganlar atıp, gösteri yaptı. Polis izinsiz gösterilere müdahale etti. 
     Çilek Mahallesi'nde lastik yakıp çöp konteynerleriyle yola barikat kuran yaklaşık 100 kişilik gruba müdahale eden polisler, taş yağmuruna tutuldu. Havaya uyarı ateşi açan polis ekibi, göstericileri dağıtmak için mahallenin girişini kapatan birakatı panzerlerle açtı. Buradaki olay sırasında göstericiler arasında bulunduğu belirtilen 19 yaşındaki Murat Demir ile ilköğretim okulu öğrencisi 15 yaşındaki Recep Çağla, kimin silahından çıktığı henüz belirlenemeyen kurşunlarla ağır yaralandı. 
     Toros Devlet Hastanesi'ne kaldırılan yaralılardan durumu Murat Demir, doktorların tüm çabasına karşın kurtarılamayarak öldü. Tedavi altında bulunan Recep Çağla'nın hayati tehlikesinin yoğun bakımda olduğu belirtildi. 
     Olayın duyulmasından sonra ölen Murat Demir'in yakınları hastaneye akın etti. Demir ailesinin bazı fertleri ellerinde bıçaklarla polise saldırmaya kalkıştı ve 2 kişi gözaltına alındı. 
     Emniyet yetkilileri, kentin 5 mahallesinde birden başlatılan izinsiz gösterilerin engellendiğini, bazı kişilerin gözaltına alındığını, kentte durumun normale döndüğünü, olaylarla ilgili soruşturma başlatıldığını söyledi. 
     
</TEXT>
</DOC>
