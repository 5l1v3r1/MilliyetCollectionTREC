<DOC>
<DOCNO> 392634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/dunya/adun.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü'de karmaşa 
</HEADLINE>
<TEXT>


Azerbaycan'da yapılan parlamento seçimlerine hile ve yolsuzluk iddiaları damgasını vurdu. İddialar Merkez Seçim Komisyonu'nu böldü. ABD'nin desteğindeki sandık çıkış anketi sonçlarının açıklanmaması soru işaretleri yarattı 

CENK BAŞLAMIŞ 


Azerbaycan'da dün yapılan Milli Meclis parlamento seçimlerine yolsuzluk karıştırıldığını öne süren muhalefet, sonuçları iptal ettirmek için direnişe hazırlanıyor. Milli Meclis'in 125 yeni üyesini belirlemek amacıyla 1537 adayın yarıştığı seçimde, 4.6 milyon kayıtlı seçmenin yüzde 46.8'inin 5000 sandıkta oy kullanmasının ardından Bakü'de dün gece boyunca belirsizlik ve karmaşa h kim oldu. 

Kritik gün 
İktidarın zaferini kutlamaya başlamasına karşın, Merkez Seçim Komisyonu'nun sonuçları gecikmeli olarak duyurmasına ve kendi içinde bölünmesine, muhalefetin büyük önem verdiği ABD destekli anketin açıklanmasının ertelenmesi eklenince karmaşa ve soru işaretleri çoğaldı. Avrupa Güvenlik ve İşbirliği Teşkilatı AGİT gözlemcilerinin raporu bugün kamuoyuna açıklanacak. Böylece, bugün yaşanacak kritik gelişmeler olayların bundan sonra hangi yönde ilerleyeceğini de gösterecek. Yabancı gözlemcilerin yolsuzluk iddialarına destek vermesi halinde muhalefet iktidarı köşeye sıkıştırma olanağı bulacak. Türk gözlemciler ise, "seçimlerin çok demokratik bir ortamda yapıldığını" açıkladı. Türk asıllı aday Ahmet Ardıç seçilemedi. 

Direniş hazırlığı 
Merkez Seçim Komisyonu kaynaklarından alınan bilgiye göre, oyların yüzde 14'ünün sayımı sonucu 62 seçim bölgesinden 35'inde Devlet Başkanı İlham Aliyev'in Yeni Azerbaycan Partisi YAP önde bulunuyor. İkinci sırada 17 bölgede önde giden bağımsızlar gelirken, muhalefetteki Azatlık Bloku'nu oluşturan üç partiden biri olan Müsavat sadece iki seçim bölgesinde yarışı önde götürüyor. Merkez Seçim Komisyonu Başkanı Mezahir Panahov, dün gece için planlanan basın toplantısını birkaç kez erteledikten sonra yerel saatle 24.00'te Türkiye saatiyle 22.00 yabancı gazetecilere açıklamanın daha sonra yapılacağı duyuruldu. Yolsuzluk iddiaları Merkez Seçim Komisyonu'nu da böldü ve 5 üye en az 20 bölgede seçimlere geniş çaplı hile karışması nedeniyle sonuçların iptal edilmesini istedi. 
Azatlık içinde yer alan Halk Cephesi'nin lideri Ali Kerimli, kendilerine ulaşan bilgiye göre 21104 seçim ihlali yaşandığını söyledi. Kerimli bu durumda seçim sonuçlarını iptal ettirmek için yarın demokratik yoldan direnişe başlayacaklarını açıkladı. Müsavat lideri İsa Gamber ise, anayasa sınırları içinde mücadeleye başlayacaklarını, bundan sonraki taktiklerini bugün belirleyeceklerini söyledi. 
ABD'nin finasman desteğiyle oy kullanmış seçmenler arasında yapılan anketin exit poll dün akşam açıklanması gereken sonuçları aniden bugüne bırakıldı. Başka bir kurum tarafından yapılan benzer bir ankete göre, YAP 125 temsilcilikten 56'sını, Azatlık 12'sini kazandı, 57 sandalye ise yine çoğu iktidarı destekleyen bağımsız adaylar tarafından paylaşıldı. 
Seçimleri, aralarında Türkiye'nin de bulunduğu 45 ülkeden 1326 gözlemciyle 260 civarında gazeteci izledi. En büyük gözlemci grubunu 95 kişilik heyetiyle Rusya oluşturdu. Oylama nedeniyle başkent Bakü'de 3 bin 500 polis görev yaptı. 

Muhalefete göre hile yöntemleri 
Azeri muhalefetinin iddia ettiği 21104 ihlalden bazıları şöyle 
İktidarın seçmenlere baskı yapması 2267 kez Parmağa mürekkep sürülmeden oy verilmesi 1782 kez Bir kişinin birkaç kişi için oy kullanması 1271 kez Sandığa birden fazla pusula atılması 1244 kez Polisin oylamaya müdahale etmesi 283 kez 

Askerlere oy attırdılar 

Sandıkların kapanmasına doğru bazı bölgelerde seçim listelerine sonradan eklenen binlerce askerden bir grup, oy vermek için kuyrukta bekliyor. Askerler, başlarındaki komutanın emirleri doğrultusunda beşer-onar kişilik gruplar halinde binaya girerek oylarını kullandı. 


</TEXT>
</DOC>
