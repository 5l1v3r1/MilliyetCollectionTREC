<DOC>
<DOCNO> 392729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun21.html </URL>
<DATE> 2005/11/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Dünya Bankası Kuş gribi zengin ülkelere 550 milyar dolara mal olabilir 
</HEADLINE>
<TEXT>

     Dünya Bankası, kuş gribi virüsünün yol açacağı bir salgının zengin ülkelere 550 milyar dolara mal olabileceği tahmininde bulundu. 
     Kuş gribiyle mücadelede evrensel strateji belirlemek amacıyla bugün Cenevre'de başlayan uluslararası konferansta, Dünya Bankası tarafından yayınlanan genel değerlendirmede, yeni bir grip salgınının ABD'de 100 bin ila 200 bin kişinin ölümüne, 700 bin kişinin hastanelere kaldırılmasına yol açabileceği, ayrıca 40 milyon kişiye virüs bulaşabileceği belirtildi. 
     Değerlendirmede, bütün bunların, hastalığa doğrudan bağlı olarak üretim ve maliyet kaybıyla dünya ekonomisine ilk aşamada 100 ila 200 milyar dolara mal olacağı ifade edildi. 
     Dünya Bankası'nın değerlendirmesinde, ''Dünya ekonomisine maliyetse açıkça çok daha fazla olacaktır'' ifadesi kullanılırken, kuş gribinin zengin ülkelere toplam maliyetinin 550 milyar dolar civarında hesaplandığı kaydedildi. 
     Değerlendirmede, sağlık sistemlerinin daha az gelişkin olduğu ve ölüm oranlarının çok daha yüksek olabileceği gelişmekte olan ülkelerdeyse benzer bir değerlendirmenin yapılamadığına da dikkati çekildi. 
     BM Gıda ve Tarım Örgütü, Dünya Hayvan Sağlığı Örgütü, Dünya Sağlık Örgütü ve Dünya Bankası tarafından dünya çapında düzenlenen 3 günlük konferansa dünyanın çeşitli ülkeleri ve kuruluşlarından 400 kadar uzman ve temsilci katılıyor. Konferans sırasında etkili bir müdahale için siyasi ve mali olanaklar sağlaması amaçlanıyor. 
     
</TEXT>
</DOC>
