<DOC>
<DOCNO> 395191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo28.html </URL>
<DATE> 2005/11/15/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sinan Şamil Sam'ın sağlık durumu ciddi... 
</HEADLINE>
<TEXT>

     Alman Sauerland boks şirketi, Sinan Şamil Sam'ın sözleşmesini, Rus rakibi Oleg Maskaev'e karşı aldığı ağır yenilgiden sonra fesh etti. 
     Şirketin sahibi Wilfried Sauerland, menajeri Ahmet Öner'in tavsiyesi üzerine teknik direktörü Ulli Wegner'den ayrılan Sinan'ı eleştirerek, ''Öner ve Sinan, Wegner ile çalışmak istemiyorlarsa, ben de kendileri ile bir işbirliğini istemiyorum'' dedi. 
     Teknik direktör Ulli Wegner ise, Sauerland'da yeteri kadar boksör olduğuna işaret ederek, ''Çok iyi bir insan olan Sinan'a gönülden başarılar diliyorum. Etrafından fazla etkilenmemesi gerekiyor. Belki Universum şirketine geçer. Onlar, ağır yenilgiden sonra bir boksörü nasıl yeniden canlandıracaklarını iyi biliyorlar'' diye konuştu. 
     Bu arada, Sinan Şamil Sam'ın sağlık durumunun ciddi olduğu da belirtildi. Beyin sarsıntısı geçirdiği ve çenesi çatladığı için hastaneye kaldırılan Sam'ın kafasında kan pıhtısı bulunduğundan da şüphe edildiği bildirildi. 
     
</TEXT>
</DOC>
