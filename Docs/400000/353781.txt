<DOC>
<DOCNO> 353781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur40.html </URL>
<DATE> 2005/06/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kütahya'da işadamları ve üniversitenin gazete ilanıyla düellosu 
</HEADLINE>
<TEXT>

     Dumlupınar Üniversitesi DPÜ Rektörü Prof. Dr. Güner Önce'nin üniversiteye yardım yapmamakla eleştirdiği Kütahyalı işadamlarının 17 Haziran'da yerel gazetelere verdiği ilanlı tepkiye, üniversite senatosu da aynı yöntemle karşılık verdi. 
     Kütahya Ticaret Sanayi Odası KÜTSO ve Kütahya Ticaret Borsası KÜTBO meclislerinin yerel gazetelere verdiği ''DPÜ Rektörü'ne Açık Mektup'' başlıklı ilana karşılık, DPÜ Senatosu da yerel gazetelere tam sayfa ilan verdi. 
     DPÜ Senatosu'nca yayınlanan bildiride, KÜTSO ve KÜTBO tarafından yerel basın aracılığıyla yayınlanan bildiriyle DPÜ Rektörü Prof. Dr. Güner Önce'nin şahsında üniversitenin rencide edildiği, üniversiteyle Kütahya halkının karşı karşıya getirilmeye çalışıldığı iddia edildi. 
     Üniversitenin, Kütahya'nın ekonomik, kültürel ve sosyal hayatına katkı sağladığı vurgulanan bildiride, şöyle denildi 
     ''Üniversitemiz 1992 yılında kurulmuş, 13 yıl gibi kısa sürede 7 fakülte, 2 yüksekokul, 2 enstitü, 13 meslek yüksekokulunda 26 bin öğrencisi, 800 akademik, 500 civarında idari personeliyle Kütahya'nın ekonomik, kültürel ve sosyal hayatına büyük bir hareket getirmiştir. Öyle ki 5 bin nüfuslu ilçelerimiz bile bu potansiyelle büyük bir gelişme ve enerji kazanmışlardır. İlçeler ve şehir merkezi bu güçle dinamik bir görünüm almıştır. Hal böyleyken, üniversiteyi yalnızca ekonomik bir faaliyet alanı olarak gören veya görmek isteyen, bunda da umduğunu bulamamanın burukluğunu taşıyan ifadelerle üniversitemizin, Kütahya'nın seçkin insanlarıyla karşı karşıya getirilmeye çalışılmasını esefle karşılıyoruz.'' Prof. Dr. Önce'nin yönetime geldiği 2002 yılından beri üniversitenin bilimsel açıdan da büyük bir ivme kazandığı ifade edilen bildiride, 2003 yılında toplam uluslararası indekslere giren yayın sayısının arttığına işaret edildi. 
     Prof. Dr. Güner Önce'nin göreve geldikten sonra, Kütahyalı küçük işletmeler ve bildiride imzası bulunan işadamlarıyla pek çok toplantıda birlikte olduğu ifade edilirken, bilimadamlarının ürettikleri projelerin Kütahyalı işadamlarının hizmetine sunulduğu ve sunmaya devam edeceği belirtildi. 
     DPÜ'yü küçük hesaplarla kimsenin rencide etmeye hakkı olmadığı ve üniversitenin birkaç işadamı tarafından yönetilemeyeceği ifade edilen bildiride, şu görüşlere yer verildi 
     ''Bütün mesaisini 5 gün Kütahya'da ikamet ederek geçiren böyle değerli bir rektörü ve onun başında bulunduğu üniversitemizi küçük ve kişisel hesaplarla rencide etme teşebbüsüne kimsenin hakkı yoktur. Kütahya halkı üniversiteden, üniversitemiz de Kütahya halkından memnundur. Üniversitemizin birkaç işadamı tarafından yönetilemeyeceğini kamuoyuna saygıyla duyururuz.'' KÜTSO ve KÜTBO meclisleri, 17 Haziran'da yerel gazetelere verdikleri ''DPÜ Rektörü'ne Açık Mektup'' başlıklı ilanla DPÜ Rektörü Prof. Dr. Önce'ye tepki göstermişti. 
     
</TEXT>
</DOC>
