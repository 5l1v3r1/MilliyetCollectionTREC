<DOC>
<DOCNO> 353915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yazar/sazak.html </URL>
<DATE> 2005/06/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AB korkusu 
</HEADLINE>
<TEXT>


Türkiye'nin AB hedefi hayal olursa, siyaset ve ekonomi bundan nasıl etkilenir Reformların hız kesmesi sonucu liberal demokrasinin geleceği tehlikeye girer mi 
AB liderlerinin, Fransa ve Hollanda referandumları ardından 'Büyük Avrupa' idealinin geleceği konusunda uyandırdıkları kuşku ve 'genişlemeye karşı' tutumun sonucu olarak Türkiye'nin tam üyeliğinin belirsizliğe girmesi, yeni senaryoları tartışmaya açıyor. 
Washington'daki Brookings Enstitüsü Türkiye Programı Direktörü Dr. Ömer Taşpınar'ın Radikal'de yayımlanan makalesi, ABD'nin en büyük korkusunun Ankara'nın AB hedefinden kopması olduğunu belirtmesi açısından ilginçti 
"Washington, AB olmasaydı Türkiye'de reformlar gerçekleşmezdi, diye düşünüyor. Bu analiz ciddi bir endişeyi de beraberinde taşıyor. AB hedefi hayal olursa, nasıl bir toplumsal tepki doğar kaygısı var Birçok Amerikalı bu toplumsal tepkinin, ulusalcı, Batı karşıtı ve hatta zaman içinde AB adına yapılan reformları lağvedici yönde olmasından çekiniyor." 
AB müzakereleri ekimde başlayacak. Kimse, o tarihte sürecin dondurulacağına ihtimal vermiyor. Ancak Almanya'da iktidar değişikliği eylülden itibaren Türkiye karşıtı dalgayı yükseltecektir. 
Dr. Ömer Taşpınar, ABD'de endişe yaratan sorunun, 'isteksiz ve dışlayıcı Avrupa' karşısında Türkiye'nin ne yana gideceği olduğunu vurguluyor 
"Avrupa ile işlerin ters gitmesi durumunda asıl korku, Türkiye'deki anti-Amerikanizmin bu sefer anti-AB bir toplumsal tepki ile daha da güçlenecek olması. 
Bu durumda 'Kızılelmacı' koalisyonun ortak paydası ne olacak 
Türkiye'deki milliyetçi akımı ateşleyen en önemli konu, yani Kürt meselesi... AB ufkunu kaybetmiş, ABD ile kavgalı ve Kürt sorunu paranoyası yaşayan, ekonomisi zayıflamış, iç barışı PKK terörü nedeniyle tehdit altında bir Türkiye'nin Kuzey Irak politikası nasıl olur bir düşünün. 
ABD, bağımsız bir Kürt devleti kurulmasına karşı. Kerkük sorununun barışçıl ve demokratik bir çözüme kavuşmasını istiyor. Böyle bir çözüm, AB'ye üyelik yolunda ilerleyen, refah ve huzur içindeki Türkiye ile daha kolay olacaktır." 
Taşpınar'a göre ABD, Türkiye'de liberal demokrasinin geleceği ile AB üyeliği arasında doğrudan bağlantı kuruyor. Bu ilişki, AB sürecinde Türkiye'nin bölüneceğine yönelik komplolardan, 'Washington'un Kürt devleti kurmak için Türkiye'nin AB'ye girmesi' isteğinden kaynaklanmıyor 
AB'den dışlanmak demokrasinin sonunu getirmez ama 'İslam coğrafyası'nın sınırlarına hapsolmuş bir Türkiye Batı'yı daha fazla rahatsız etmez mi 



</TEXT>
</DOC>
