<DOC>
<DOCNO> 393444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy16.html </URL>
<DATE> 2005/11/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Dışişleri'nden Azerbaycan seçimleri için usulsüzlük uyarısı 
</HEADLINE>
<TEXT>

     Dışişleri Bakanlığı Sözcüsü Namık Tan, Azerbaycan seçimlerinde bazı bölgelerde usulsüzlük yapıldığının tespit edildiğini, seçim sonuçlarına itiraz süreci çerçevesinde bu usulsüzlüklerin sonuçlarının giderilmesinin yararlı olacağını kaydetti. 
     Tan, haftalık basın toplantısında, Azerbaycan’daki seçimlere ilişkin soru üzerine, AGİT-PA, AKPM, NATO-PA, AP ve AGİT ODIHR Bakü Seçim Misyonları bakanları tarafından 7 Kasım’da düzenlenen ortak basın toplantısında yapılan açıklamaların, seçimlerin düzenlenmesinde bazı alanlarda ilerlemeler sağlanmış olmakla birlikte, ön bulguların seçimlerin bazı uluslararası standartları karşılamadığı değerlendirmesini yansıttığını belirtti. 
     Tan, seçim öncesinde çok sayıda adayın kayda alınmasının, partilerin medyadan yararlanma imkanlarının artırılmasının ve 11 Mayıs ve 25 Ekim’de yayımlanan Cumhurbaşkanlığı Kararnamesi’yle seçimlerde şeffaflığın garanti altına almaya yönelik olarak getirilen çok sayıda önlemin 6 Kasım seçimlerinin Azerbaycan’da daha önce düzenlenen seçimlere oranla uluslararası standartlara daha fazla yaklaşmasını sağladığını kaydetti. 
     Sözcü Tan, bununla birlikte özellikle bazı bölgelerde usulsüzlükler yapıldığının tespit edildiğini ifade ederek, "Seçim sonuçlarına itiraz süreci çerçevesinde bu usulsüzlüklerin sonuçlarının giderilmesi kuşkusuz yararlı olacaktır" dedi. 
     Türkiye’nin arzusunun, son seçimlerin kardeş Azerbaycan’ın demokrasi ve istikrarının güçlenmesine katkıda bulunması olduğunu belirten Tan, "Kardeş ülke olarak temennimiz Azerbaycan’daki tüm siyasi partilerin vatanseverliğin gerektirdiği sorumluluk duygusuyla geleceğe yönelik olarak daha müreffeh ve çağdaş bir Azerbaycan’ı müştereken inşa için çalışmalarıdır" diye konuştu. 
     
</TEXT>
</DOC>
