<DOC>
<DOCNO> 353747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur06.html </URL>
<DATE> 2005/06/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Uzanların Çiftliği izci kampı oluyor 
</HEADLINE>
<TEXT>

     Orhan UZUN DHA 

      ÇEVRE ve Orman Bakanı Osman Pepe, Milli Eğitim Bakanı Hüseyin Çelik ile Kültür ve Turizm Bakanı Atilla Koç, bugün İzmit’te buluştu. Osman Pepe ile Atilla Koç, Uzan çiftliğinin izci kampı yapılmak üzere Milli Eğitim Bakanlığı’na devri protokolünün imzalanmasının ardından helikopterle Şile’den Sakarya’nın Karasu ilçesine kadar olan bölgeyi havadan inceleyerek turizm için değerlendirmelerde bulundu. 
     Üç bakan bugün saat 10.00’da Grand Yükseliş Otel’e gelerek önce birlikte kahvaltı yaptı. Saat 10.30’da helikopterle TMSF’nin el koyduğu daha önce Uzan ailesine ait olan Pamukova’nın Bakacak Köyü’ndeki çiftliğe gitmeyi planlayan üç bakan, şiddetli yağmur nedeniyle ancak saat 11.30’da hareket edebildi. 
     
     20 MİLYON TURİST BEKLİYORUZ 
     Otelde gazetecilerin sorularını yanıtlayan Kültür ve Turizm Bakanı Atilla Koç, önümüzdeki yıl Türkiye’ye gelen turist sayısının 20 milyonun üzerine çıkmasını beklediklerini söyledi. Bakan Koç, Geçen yıl Türkiye’ye gelen turist, kişi başına ortalama 700 dolar bırakıyordu. İnşallah bu rakam da artacak'' diye konuştu. 
     Türkiye’nin özellikle Akdeniz sahillerinin tanıtımının çok önemli olduğunu, şu andan itibaren BBC’de de tanıtım reklamlarının yayınlanmaya başladığını söyleyen Bakan Koç, Yunanistan ve Bulgaristan Turizm Bakanları'yla da bu konuda temas halinde olduklarını belirterek şunları söyledi 
     Komşu ülkelerimizle de karşılıklı ortak anlayış tesisi için görüşmeler yapıyoruz. Bu ayın 28’inde ben Sisam Adası'na gideceğim ve bir gece orada kalacağım. Ertesi gün de Yunanistan Turizm Bakanı Kuşadası’na gelip burada kalacak. Akdeniz’e ne kadar fazla turist çekersen bu hepimizin lehine olur'' dedi. 
     Çevre ve Orman Bakanı Osman Pepe ise, Pamukova’daki çiftliğin devriyle ilgili Milli Eğitim Bakanı Hüseyin Çelik’le protokol imzaladıktan sonra, Turizm Bakanı Atilla Koç'la birlikte Şile’den Sakarya’nın Karasu İlçesi’ne kadar olan sahil şeridini helikopterle havadan inceleyeceklerini ve buralarının da turizme kazandırılması için çalışma yapacaklarını söyledi. 
     Bakan Pepe bugün ayrıca, yine helikopterle Kartalkaya Aladağlar mevkiinde birkaç kış oteli yapılması için yine havadan inceleme yapılacağını söyledi. Osman Pepe, Uzan çiftliğinin okul çağındaki çocukların eğitimi için kullanılacağını da söyledi. 
     
</TEXT>
</DOC>
