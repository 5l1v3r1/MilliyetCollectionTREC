<DOC>
<DOCNO> 397872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun03.html </URL>
<DATE> 2005/11/25/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Amerikalı terör uzmanı, Endonezya'da sınır dışı edildi... 
</HEADLINE>
<TEXT>

     Amerikalı önde gelen bir terör uzmanı, Endonezya’dan sınır dışı edildi. 
     Endonezyalı terör grupları ile ilgili önde gelen uzmanlardan biri olarak kabul edilen Sidney Jones, Tayvan’a yaptığı bir ziyaretten dönüşünde ülkeye girişine izin verilmeyerek Singapur’a gönderildi. 
     Merkezi Brüksel’de bulunan ve Güneydoğu Asya’daki El-Kaide eylemleriyle ilgili çalışmalar yapan Uluslararası Kriz Grubu’nun proje direktörü olan Jones’un bu ülkeden ikinci kez sınır dışı edildiği bildirildi. Geçen yıl da bu ülkeden sınır dışı edilen Jones’un dönmesine birkaç ay önce izin verilmişti. 
     Jones’un neden sınır dışı edildiği hakkında bir açıklama yapılmadı. Endonezya Dışişleri Bakanlığı sözcüsü Yuri Thamrin, gümrük yetkililerinin kendisine, "bayan Jones’un ülkeye girişine engel olunduğunu bildirdiklerini, ancak nedenini açıklamadıklarını" söyledi. 
     
</TEXT>
</DOC>
