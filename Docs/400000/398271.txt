<DOC>
<DOCNO> 398271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur30.html </URL>
<DATE> 2005/11/26/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Yetiştirme yurdu öğrencileri evlendi 
</HEADLINE>
<TEXT>

     Afyonkarahisar Yetiştirme Yurdu'nda kalan gençler, düzenlenen düğün törenleriyle evlendiler. 
     Çiftlerin, Afyonkarahisar Öğretmenevi'nde düzenlenen düğün törenlerine, yetiştirme ve çocuk yetiştirme yurtları, huzurevi sakinleri ve sivil toplum kuruluşlarının temsilcileri katıldı. 
     Eskişehir Erkek Yetiştirme Yurdu'nda kalan İshak Aksan ile Afyonkarahisar M. Akif Ersoy Kız Yetiştirme Yurdu'ndan Ayşegül Sayan, aynı yurttan Hale Fidan ile Sakaryalı arkadaşı Musa Kuruş'un nikahları kıyıldı. 
     Anne ve babasının yapmadığını Yetiştirme Yurdu yetkililerinin yaptığını belirten Ayşegül Sayan, sevdiği insanla evlendiği için mutlu olduğunu söyledi. 
     Yaşadıkları mutluluğun anlatılmasının çok zor olduğunu belirten İshak Aksan ise ''Mutluluğumuzu anlatmak çok zor. Yurtların cefasını çekmenin ardından, sefasını yaşamak ayrı bir güzellik'' diye konuştu. 
     Bir etkinlikte Bolu'da tanıştıklarını anlatan Musa Kuruş ve Hale Fidan çifti ise 2 yıllık arkadaşlıklarının ardından mutluluklarının Afyonkarahisar'da tamamlandığını söylediler. 
     Törende valilik, belediye ve sivil toplum kuruluşları, genç çiftlere hediyeler verdiler. 
     
</TEXT>
</DOC>
