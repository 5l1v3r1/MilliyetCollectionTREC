<DOC>
<DOCNO> 396982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun25.html </URL>
<DATE> 2005/11/22/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Filipinler Devlet Başkanı'nın soyadı banknota yanlış yazıldı... 
</HEADLINE>
<TEXT>

     Filipinler'de Noel öncesi artan kağıt para ihtiyacını karşılamak için piyasaya sürülen yeni 100 pesolukların bir kısmında, Devlet Başkanı'nın soyadının yanlış yazıldığı bildirildi. 
     Filipinler Merkez Bankası'ndan bir yetkili, Avrupa'da basılan kağıt paralarda Devlet Başkanı Gloria Macapagal Arroyo'nun soyadının ''Arrovo'' olarak yazıldığını söyledi. 
     Yanlışın farkedildiğini ve basımın durdurulduğunu, ancak yanlış basılan ve piyasaya sürülen 100 pesolukların ''geçerli para'' olduğunu belirten yetkili, yanlış basılan para miktarının ''önemsiz'' olduğunu ve insanların bu paralardan bazılarını kendilerine geri getirdiğini belirtti. 
     Yetkili, olayla ilgili soruşturmanın da başladığını söyledi. 
     Hatalı basılarak piyasaya sürülen banknotların koleksiyoncular için büyük değere sahip olduğu belirtiliyor. 
     Merkez Bankası Başkan Yardımcısı Amando Suratos ise yaptığı yazılı açıklamada, ''devlet başkanından olay nedeniyle özür dilediklerini'' belirtti. 
     
</TEXT>
</DOC>
