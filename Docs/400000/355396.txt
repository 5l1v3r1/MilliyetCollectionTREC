<DOC>
<DOCNO> 355396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun24.html </URL>
<DATE> 2005/06/25/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
İnternette sahte malzeme satan Türk şebeke ortaya çıkarıldı... 
</HEADLINE>
<TEXT>

     "Ebay" adlı internet sayfasında, açık artırmayla "Joop" şirketine ait eşyaların sahtelerinin satılmasını sağlayan bir Türk şebeke ortaya çıkartıldı. 
     Der Spiegel dergisi, elebaşılarının İstanbul’da bulunduğu şebekenin "Joop" şirketine ait mücevherlerin ve deri eşyaların profesyonel şekilde yapılmış taklitlerini açık artırmayla satarak yaklaşık 2,3 milyon avro gelir elde ettiğini, "Joop" şirketinin de bundan dolayı yaklaşık 5,5 milyon avro zarara uğradığını yazdı. 
     Alman polisinin bu dolandırıcılık olayıyla ilgili olarak 8 şehirde 14 büro ve evde arama yaptığı belirtilen haberde, 27 şehirde yaşayan 
     69 kişi hakkında da 2003 yılından bu yana açık artırmayla sahte 
     eşyaların satılmasını sağladıkları gerekçesi ile soruşturma başlatıldığı kaydedildi. Sahte eşyaların İstanbul’dan Almanya’ya gönderildiği, dağıtımlarının ise Almanya’da çoğunlukla Türkler tarafından yapıldığı ifade edilen haberde, bu kişilerin arka planda kalabilmek için kendilerine aracı buldukları ve paranın izinin takip edilememesi için de çok sayıda küçük hesap açtırdıkları bildirildi. Dolandırıcılık olayını ortaya çıkartan Magdeburg polisinin, bugüne kadar 11 bankada bu tür hesaplardan 59 tanesini tespit ettiği, Türk polisinin de bu olayla ilgili olarak operasyonlar düzenlediği ifade edildi. 
     
</TEXT>
</DOC>
