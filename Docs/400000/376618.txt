<DOC>
<DOCNO> 376618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yasam/ayas.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
14 kişiyi yakan 2 korkunç hata 
</HEADLINE>
<TEXT>


Sakarya Hendek'teki otobüs kazası, 13 saat aralıksız direksiyonda kalan şoförün uyuyakalmasından kaynaklandı. İkisi çocuk 14 yolcunun hayatına mal olan hata ise, arka kapının önüne fındık çuvalları ve peynir tenekelerinin yığılmasıydı... 

ZAFER TOKUŞ, ERGÜN AYAZ, HAKAN TURHAN DHA 

TEM Otoyolu'nun Hendek mevkiinde önceki akşam bariyerlere çarptıktan sonra alev alan otobüsteki 14 yolcunun diri diri yanmasıyla sonuçlanan facianın bir dizi ihmalden kaynaklandığı ortaya çıktı. Giresun'dan İstanbul'a giden otobüsün şoförü Cemil Coşkun'un 13 saat aralıksız direksiyonda kalarak uyukladığı, aracın arka kapısının da yangın sırasında önüne konulan yük nedeniyle açılamadığı belirlendi. 

Mazot deposu tutuştu 
Alucra'dan önceki sabah 46'sı biletli yolcu olmak üzere 52 kişiyle hareket eden Öz Alucra Huzur Şirketi'ne ait otobüs, saat 21.45 sıralarında Kalayık mevkiine geldi. İddiaya göre, şoför Cemil Coşkun uyuya kaldı. Kontrolden çıkan ve bariyerlere çarpan otobüsün sol ön tekeri patladı. 200 metre jant üzerinde bariyerleri parçalayarak yol alan otobüs, çıkan kıvılcımlarla alev aldı ve mazot deposu tutuştu. Alevler arasında kalan yolcular, aracın orta kısmında bulunan arka kapıyı önünde yığınla eşya ve yiyecek çuvalları olduğu için açamadı. Ön kapıya hücum eden yolculardan çoğu dışarı çıkamadı ve yanarak can verdi. Kazada 31 kişi de yaralandı. Otobüsten sadece 7 kişi yara almadan kurtuldu. 

Orta kapıyı eşyalar kapatmış 
Sakarya Valisi Nuri Okutan, en rahat çıkış yolu olan orta bölümdeki kapının fındık, tenekele, yatak, yorgan gibi eşyalarla kapatıldığının belirlendiğini açıkladı. 
Yolcular da kazadan yara almadan kurtulan şoför Coşkun'un otobüsü Hendek'e kadar kullandığını, çocukları Emir ve Mesut'un muavinlik yaptığını söyledi. Cesetler otopsi için İstanbul'a gönderildi. 
Jandarma, eşyalar arasında bir çocuğa ait olan bir ceset daha buldu. Ölenlerden kimlikleri tespit edilebilenler şöyle Nuran Kirazlı, Faruk Kirazlı, Ayşe Tekin, Ramazan Tekin, Fırat Tekin, İbrahim Hasbal, İpek Hasbal, Esra Hasbal. 

'Yolcuları çıkarmaya çalıştım' 
Otobüs şoförü Cemil Çoşkun ve aynı zamanda muavini olan oğlu Ali Çoşkun dün tutuklandı. Cemil Coşkun'un, "Normal hızla seyir halindeydim. Birden sağ ön lastik top gibi bir ses çıkartarak patladı. Ardından bariyerlere çarptık. Jantın üzerinde giden lastik alev aldı. Aracın yoldan çıkmaması için çocuğumla direksiyona sarıldık. Bu arada araç yanmaya başladı. İçerdeki yolculardan birçoğunu dışarı çıkartmaya çalıştım. Çıkarttıklarım da oldu" dediği öğrenildi. Çoşkun diğer oğlu Emir Coşkun ise serbest bırakıldı. 

Çocuklarını camdan attı kendisi otobüste yandı 

GÖKHAN KARAKAŞ, HALUK ATALAY İstanbul 
Can pazarının yaşandığı otobüste, anne Gülsüm Çalşimşek çocukları Emre 12 ile Yunus'u 7 kurtarmayı başardı. Ancak, kendisi alevler arasında kalarak feci şekilde can verdi. Yaşadıkları dehşeti üzerinden atamayan Emre ve Yunus'un annelerinin öldüğünden haberi yok. Amcalarının evine getirilen Emre, yaşadıkları anı şöyle anlattı "Otobüs aniden alev alev yanmaya başladı. Annem bizi çıkarmak için çok uğraştı. Ön kapıya yöneldik, ancak gidemedik. Sonra gördüğü kırık bir pencereden bizi dışarı attı. Sonra onu hiç görmedik. Yanan otobüste kaldı. Çok merak ediyoruz." 
Baba Şener Çalşimşek, çocuklarını tatil için Giresun'a gönderdiğini söyledi. 



</TEXT>
</DOC>
