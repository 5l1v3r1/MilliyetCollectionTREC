<DOC>
<DOCNO> 350623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun17.html </URL>
<DATE> 2005/06/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İsrail, yeni ses silahını kullanacak 
</HEADLINE>
<TEXT>

     İsrail, Gazze Şeridi'nden tahliye olmaya yanaşmayan Yahudi yerleşimcilere karşı baş dönmesi ve bulantıya yol açan yeni bir ses silahı kullanmayı düşünüyor. 
     İsrail ordusu tarafından geliştirilen ve kısa bir süre önce Batı Şeria'da güvenlik duvarını protesto eden Filistinliler ile Yahudi sempatizanlara karşı kullanılan yeni silaha ''Çığlık'' adı veriliyor. 
     İsrail güvenlik güçleri, Gazze Şeridi'nden ayrılmaya karşı çıkan Yahudi yerleşimcilerin direnişlerini gün geçtikçe artırmaları üzerine yeni silahı kullanmayı ciddiyetle düşünürken, uzmanlar, silahın uzun süreli etkilerinin henüz bilinmediği konusunda uyarıda bulunuyor. 
     Bir araca monte edilerek gösterici kalabalığına doğru yönlendirilen yeni ses silahı, 10 saniye aralıklarla özel bir frekansta ses dalgaları gönderiyor. Bu silaha maruz kalanlar, kulaklarını kapatmalarına karşın, çok rahatsız edici sesi yine duymaya devam ettiklerini ve sesin beyinlerinde çınladığını anlatıyor. 
     İç kulağı etkileyen ses dalgalarına uzun süreli maruz kalınması durumunda bunun işitme kaybına yol açabileceğini belirten İsrail askeri yetkilileri, ancak sesin yarattığı dayanılmaz duygu nedeniyle göstericinin o mekanda uzun süre kalamadığını ve gösteri alanını terk ettiğini belirtiyor. 
     
</TEXT>
</DOC>
