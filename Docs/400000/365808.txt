<DOC>
<DOCNO> 365808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/spor/spo05.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ofsaytta kaldılar 
</HEADLINE>
<TEXT>


Abant'taki uluslararası seminerde, değişen ofsayt kuralını hakemlerin anlatamaması krize yol açtı. MHK Başkanı Ufuk Özerten, "Herkes uygulamaları iyi bilecek. Yoksa maç alamaz" diyerek tepki verdi 

CEMAL ERSEN 


FIFA'nın 1 Temmuz'da yayınladığı sirkülerle üye ülke federasyonlarına duyurduğu ofsayt kuralındaki değişiklikler Abant'taki uluslararası seminerde MHK Başkanı Ufuk Özerten ile hakemler arasında kriz yarattı. 
Yeni kuralın yorumlanması ile ilgili MHK üyesi Oğuz Sarvan'ın yaptığı açıklamalardan sonra, "Bu konuda herhangi bir sorusu olan var mı Ya da kuralı anlatmak isteyen kim " şeklindeki ifadelere hakemler sessiz kalınca, ayağa kalkan MHK Başkanı, "Arkadaşlar ben kelleyi koltuğa aldım. Pasif kalıyorsunuz. Baştan konuşalım böyle hakemlik yapamazsınız. Yüreğini ortaya koymayan adamı ben nasıl savunayım. Saygın olun, size kimse küfür etmesin. Ben arkanızdayım, ama saygıyı kendiniz yaratacaksınız. Anladığınızı ifade edemiyorsanız nasıl maç yöneteceksiniz. Kendi adınıza karar veremezseniz, nasıl iyi maç yöneteceksiniz" diye konuşunca salonda buz gibi hava esti. 

Odasına çağırdı 
"Oda numaram 409. 4 Ağustos'a kadar buradayız. İster teker teker, ister gruplar halinde sabaha kadar sizi bekliyorum. Gelip bu kural değişikliğini bana anlatacaksınız. Bunu anlamayana da, anlatamayana da maç yok" şeklinde konuşan MHK Başkanı Ufuk Özerten, hızını alamayıp, "İşte İstanbul - Ankara yolu burada. İsteyen şimdiden yola çıksın. Yolu açık olsun. Biz hakemler olarak kuralları iyi bilecek ve uygulayacağız" diye devam etti. 
Oğuz Sarvan tekrar söz alarak, gerginleşen ortamı yumuşatmaya çalıştı. Devreye giren hakem hocası Hilmi Ok da kural üzerinde açıklamalarda bulundu. Seminerin öğleden sonraki bölümünde söz alan dernek başkanı Mustafa Çulcu ise "Sayın MHK başkanı hakemlerimizin sessiz kalmasını yanlış anladı. Konuya vakıf olmadıklarından değil, saygılarından konuşmadılar" dedi. 


</TEXT>
</DOC>
