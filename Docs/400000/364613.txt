<DOC>
<DOCNO> 364613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun01.html </URL>
<DATE> 2005/07/27/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
AİHM'den Türkiye'ye tazminat cezası... 
</HEADLINE>
<TEXT>

     Avrupa İnsan Hakları Mahkemesi AİHM , İstanbul’un Gazi ve Ümraniye semtlerinde 1995 yılının Mart ayında meydana gelen ve toplam 17 kişinin hayatını kaybettiği olaylarla ilgili açılan ortak başvuruyu karara bağladı. 
     İstanbul’da yaşayan 22 kişinin ortak yaptığı başvuruyu değerlendiren AİHM, "Türkiye’nin Avrupa İnsan Hakları Sözleşmesi’nin yaşama hakkıyla ilgili 2. maddesini ve etkili başvuru hakkıyla ilgili 13. maddesini ihlal ettiğine" hükmetti. 
     AİHM, AİHS’nin ayırımcılığın yasaklanmasıyla ilgili 14. maddesinin ihlal edildiği yolundaki şikayeti ise kabul etmedi. 
     Türkiye’nin, olaylarla ilgili etkili bir soruşturma yapmadığı görüşüne varan AİHM, başvuruda bulunanlara toplam 500 bin avro dolayında maddi tazminat cezası ödenmesini kararlaştırdı. 
     
     İSTİMLAK DAVASI 
     Adem Dost, Şeker Dost ve Osman Cinel isimli vatandaşların, kamulaştırılan arazileri için belirlenen ücretin geç ödendiği gerekçesiyle yaptıkları başvuruyu değerlendiren AİHM, Türkiye’nin AİHS’nin mal ve mülkün korunma hakkıyla ilgili 1. protokolün, 1 maddesini ihlal ettiğine hükmetti. 
     Türkiye, başvuruda bulunanlara yaklaşık 12 bin avro maddi tazminat ödeyecek. 
     
</TEXT>
</DOC>
