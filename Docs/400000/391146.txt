<DOC>
<DOCNO> 391146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo30.html </URL>
<DATE> 2005/10/31/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Tigana Beşiktaş'ta, Mehmet Ekşi menejer oldu 
</HEADLINE>
<TEXT>

     Beşiktaş'ta, Fransız teknik direktör Jean Tigana ile son yılı opsiyonlu 1.5 yıllık sözleşme imzalandı. 
     Jean Tigana, BJK Nevzat Demir Tesisleri'ndeki basın odasında yapılan ve Kulüp Başkanı Yıldırım Demirören'in de katıldığı törende, kendisini 1.5 yıllığına Beşiktaş'a bağlayan sözleşmeyi imzaladı. 
     Başkan Demirören, imza töreninde yaptığı açıklamada, futbolculuk kariyeri ile dünyada isim yapmış Tigana ile 1.5 yıllık sözleşme imzaladıklarını belirterek, "Hocamızın Türk futboluna ve Beşiktaş'a hayırlı olmasını diliyorum" dedi. 
     Demirören, eski teknik direktör Rıza Çalımbay ile son 4 maçta takımın başında çıkan Mehmet Ekşi, Ulvi Güveneroğlu ve Zeki Önatlı'ya da teşekkür etti. 
     
     TIGANA "MUTLUYUM" 

     Jean Tigana ise Beşiktaş ile sözleşme imzaladığı için mutlu olduğunu söyledi. 
     Fransız çalıştırıcı, Ümraniye'deki tesislerden çok etkilendiğini belirterek, ""Benim için sürpriz oldu. Yarın sabah ilk antrenmanımıza çıkacağız. İlk işimiz sakat oyuncularımızı geri kazanmak olacak. Zira önümüzde zorlu Sevilla maçı var" dedi. 
     İstanbul'a beraber getirdiği 2 yardımcısına da değinen Tigana, "Buraya tek başıma gelmedim, 2 yardımcımla geldik. Jean Charles Troubal yüksek seviyede eski atlettir. 100 metrede 4 kez dünya şampiyonu olmuştur. Marsilya'da da fizik kondisyoner olarak çalışmıştır. Guy Stephan ise diğer yardımcım. 1993'te Lyon'da başladık. Sonra A milli takımın yardımcı hocalığını yaptı. Bordeaux ve Lyon gibi takımlarda çalıştı. Son olarak da Senegal'in milli takım seçici kurulundaydı" şeklinde konuştu. 
     
     EKŞİ, İDARİ MENAJER OLDU 

     Başkan Yıldırım Demirören, Mehmet Ekşi'nin idari menajerliğe getirildiğini, Zeki Önatlı ve Ulvi Güveneroğlu'nun da Tigana'nın yardımcılıklarını yapacağını söyledi. 
     Tigana da, "Çok yardımcıyla çalışma alışkanlığım var. Etrafımda kalabalık bir ekip olmasına alışığım ve bundan mutluyum" dedi. 
     Bu arada, Tigana yarın sabah saat 11.00'de BJK Nevzat Demir Tesisleri'nde siyah-beyazlı takımın başında ilk antrenmanına çıkacak. 

     
</TEXT>
</DOC>
