<DOC>
<DOCNO> 373345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun23.html </URL>
<DATE> 2005/08/27/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Almanya'da Türklere ait depo ve süpermarkette yangın... 
</HEADLINE>
<TEXT>

     Almanya'nın Köln kentinde, Türklere ait bir oyuncak deposuyla yanında bulunan bir süpermarkette yangın çıktı. 
     Köln itfaiyesi, 2 bin metrekarelik oyuncak deposunda TSİ 14.00'de çıkan, daha sonra süpermarkete sıçrayan yangının hala kontrol altına alınamadığını ve yangın söndürme işleminin gece geç saatlere kadar sürebileceğini bildirdi. 
     İtfaiyenin bir sözcüsü, yangını söndürmek için 160 itfaiye eri ile 57 aracın olay yerinde bulunduğunu kaydetti. 
     Sözcü, 3 kişi ile 2 itfaiye erinin duman zehirlenmesinden hafif yaralandığını belirtti, yaralananların milliyeti hakkında bilgi vermedi. 
     Yangının çevredeki diğer bürolara sıçramasının önlendiğini ifade eden itfaiye, mahalle sakinlerine pencerelerini kapatmaları ve dışarıya çıkmamaları çağrısında bulunuyor. 
     
</TEXT>
</DOC>
