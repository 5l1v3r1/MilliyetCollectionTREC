<DOC>
<DOCNO> 375415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur19.html </URL>
<DATE> 2005/09/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ankara Devlet Tiyatrosu "perde" açmaya hazır... 
</HEADLINE>
<TEXT>

     Burcu Bilgin 

Ankara Devlet Tiyatrosu ADT , 1 Ekim'de, aralarında provaları yeni başlayan 5 oyunun da bulunduğu yapıtlarla perdelerini açacak. 
     ADT'de Tayfun Eraslan'ın istifasıyla boşalan müdürlük görevine getirilen Bahadır Özyurt, AA muhabirinin sorularını yanıtlarken, ''Tiyatroda son günlerde yaşanan olaylardan meydana gelen herhangi bir repertuar değişikliğimiz yok. Devlet Tiyatroları'nın 2005 için taahhüt ettiği oyunları sahneleyeceğimiz gibi ilave eserleri de seyirciyle buluşturacağız. Provalarımız hiçbir sorun olmadan devam ediyor'' dedi. 
     Özyurt, yeni sezonun başlamasının ardından Ekim ayı içerisinde Neva Semel'in ''Gözlerin Ardındaki Çocuk'', Eugene Ionescu'nun ''İki Kişilik Hır Gür'', Funda Özşener'in ''Sevgili Hayat'', Tom Topor'un ''Kaçık'' ve Nahit Sırrı Örik'in ''Yıldız Olmak Kolay mı'' adlı oyunlarının seyirciyle buluşacağını belirtti. 
     ''Antigone'' adlı oyunun çalışmalarının da yeni başladığını anlatan Özyurt, ''Bu eserin kadrosunu yeni oluşturduk. Teknik olarak her şey yolunda giderse bu oyun da Ekim ayı sonuna kadar yetişecektir. Her şeyin bu kadar erkenden taahhüt edilmesi kolay olmuyor, 45 kişilik bir oyun. Umarım düşündüğümüz gibi Ekim'de perde açar'' dedi. 
     
     GEÇEN SEZONDAN SÜREN OYUNLAR 
     Geçen sezonlarda seyirciden ilgi gören çok sayıda oyunun bu sezonda da izleyici karşısına çıkacağını belirten Özyurt, ''Sığıntı'', ''Sen de Gitme Triyandafilis'', ''Atları da Vururlar'', ''Aşk Evlerden Uzak'', ''Sevda Dolu Bir Yaz'', ''21.15 Treni'', ''Ramazanla Cülide'', ''Karımla Evleniyorum'', ''Altona Mahpusları'', ''Gözlerimi Kaparım, Vazifemi Yaparım'', ''Ölümden Kaçış Yok'', ''Ferhat ile Şirin'' gibi oyunların yeni sezonda da sunulacağını kaydetti. 
     Diğer bölgelerdeki sevilen oyunlardan bazılarının da Ankara seyircisiyle buluşacağını anlatan Özyurt, turne programı kapsamında da Ankara Devlet Tiyatrosu'nun oyunlarının diğer illerdeki seyirciyle tanışacağını söyledi. 
     
     ''HİÇBİR SORUN YOK'' 
     Devlet Tiyatroları'nda son günlerde yaşanan sorunların Ankara Devlet Tiyatrosu'nda repertuar değişikliğine neden olmadığını dile getiren Bahadır Özyurt, şöyle konuştu 
     ''Provalarımız tüm hızıyla devam ediyor. Hiçbir sorun olmadan sürüyor. Oyuncular canla başla görevlerini yapıyor. Yaşanan olaylarla ilgili hiçbir değişikliğimiz yok. 
     Devlet Tiyatroları'nın 2005 yılı için taahhüt ettiği oyunların yanında ilave oyunları da seyircimizle buluşturacağız. Sahnelerdeki işler hızını alsın, biraz rahatlama olsun, yeni oyunlarımızın listelerini asacağız ve çalışmalarımızı daha da kuvvetlenerek sürdüreceğiz.'' İtalyan Kültür Merkezi ile yaptıkları görüşmelerin ardından bir İtalyan yönetmenin de başkentte ''Toprağın Sesi'' adlı bir oyun sahneleyeceğini belirten Özyurt, ''Şimdi bu oyunun kadrosunu belirliyoruz. Yeni göreve gelen bir sanatçı olarak söylüyorum, bu projemiz çok ses getirecek'' dedi. 
     İtalyan yönetmenin oyunu Türkçe olarak sahneye koyacağını ifade eden Özyurt, ''Yeni bir çalışmanın içerisine girdik. Yeni şeyler oluşuyor, daha da oluşacak. Çok güzel projelerin peşindeyiz'' diye konuştu. 
     
</TEXT>
</DOC>
