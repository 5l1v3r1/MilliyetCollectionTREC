<DOC>
<DOCNO> 380299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonsiy13.html </URL>
<DATE> 2005/09/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kira enflasyon oranını geçemeyecek 
</HEADLINE>
<TEXT>

     ANKARA ANKA 

Türk Borçlar Yasa Tasarısı üzerinde yedi yılı aşkın süren çalışmalar sona erdi. Tasarı, Ankara Hakimevi’nde düzenlenen basın toplantısı ile tanıtıldı. Basın toplantısında, Adalet Bakanı Cemil Çiçek, Adalet Bakanlığı Kanunlar Genel Müdürü Niyazi Güney ve Tasarı Komisyon Başkanı Prof. Dr. Turgut Akıntürk hazır bulundu. 
     
     Dili Türkçeleştirildi 

     Daha önce "Borçlar Yasası" olarak anılan yasada ilk değişiklik, isminde yapıldı. Yasanın adı "Türk Borçlar Yasası" olarak değiştirildi. Yasada yer alan bazı sözcükler de Türkçe anlamlarında yer alda. Akit yerine sözleşme, tediye yerine ödeme, temerrün yerine direnim, munzam zarar yerine aşkın zarar sözcükleri tasarıda yer aldı. 
     Yeni Borçlar Yasa Tasarısı Taslağı, birçok yeniliği de beraberinde getiriyor. Bunların en önemlileri 'kefalet'te eş izninin aranacak olması ve sürekli şikayet konusu olan 'kira artışları'na sınır öngörmesi. Tasarıdaki ilgili maddeye göre 'yenilenen kira dönemlerinde uygulanacak kira bedeline ilişkin anlaşmalar, bir önceki kira yılında ÜFE oranını geçmemek koşuluyla geçerli olacak." 
     
     649 maddelik tasarı 

     Tasarı Komisyon Başkanı Prof. Dr Turgut Akıntürk'ün Adalet Bakanı Cemil Çiçek’e bir dosya içinde verdiği Türk Borçlar Yasası Tasarısı Taslağı 649 maddeden oluşuyor. Şubat ayında 114 ilgili kuruluşa gönderilen ve internet sitesinden de açıklanan tasarı için üç ay süreyle ilgili kurum ve kuruluşlardan görüşleri alındı. 
     Barçlar Yasası için çalışmalara 2 Nisan 1998'de başlandı. Prof. Dr. Turgut Akıntürk’ün başkanlığındaki komisyonda, çeşitli üniversitelerden, Adalet Sanayi ve Ticaret, Maliye Bakanlıklarından, Yargıtay’dan, Türkiye Barolar Birliği’nden ve Türk Hukuk Kurumu’ndan toplam 32 üye yer aldı. Çalışmalar kapsamında, 57 toplantı yapıldı. 
     
     Eşlerden biri ancak diğerinin izniye kefil olacak 

     Taslak, kefillikte eş izni dönemini başlatıyor. Taslağın kefilliği düzenleyen maddesi, "Eşlerden biri mahkemece verilmiş bir ayrılık kararı olmadıkça veya yasal olarak ayrı yaşama hakkı doğmadıkça ancak diğerinin yazılı rızasıyla kefil olabilir" şeklinde düzenlendi. 
     Ancak, kefalet, ticaret siciline kayıtlı bir işletmenin sahibi, bir kollektif ortaklığın ortağı, bir komandit ortaklığın sınırsız sorumlu ortağı, bir anonim ortaklığın yöneticisi veya müdürü, bir sermayesi paylara bölünmüş komandit ortaklığın müdürü veya bir limited ortaklığın yönetici ortağı tarafından işletmeyle ilgil olarak verilmişse, eşin rızası aranmayacak. 
     
     Kefalet miktarı değişiminde eş rızası alınmayacak 

     Kefalet sözleşmesinde sonradan yapılan ve kefilin sorumlu olacağı miktarın artmasına veya adi kefaletin müteselsil kefalete dönüşmesine ya da kefil yararına olan güvencelerin önemli ölçüde azalmasına neden olmayan değişiklikler için de diğer eşin rızası gerekmeyecek. 
     
     Kira'ya ÜFE sınırı getiriyor 

     Tasarı, yenilenen kira dönemlerinde uygulanacak kira bedeline ilişkin anlaşmaları da düzenlendi. Buna göre, anlaşmalar, bir önceki kira yılında ÜFE oranını geçmemek koşuluyla geçerli olacak. Bu kural bir yıldan daha uzun süreli kira sözleşmelerinde de uygulanacak. 
     
     Depozito en fazla üç kira bedeli olacak 

     Ev kiralarken, ödenen depozito 3 kira bedelinden yüksek olamayacak. Depozito, açılan ortak hesap üzerinden bankaya yatırılacak. Ancak, anlaşma halinde ya da mahkeme kararı ile bankadaki para taraflarca çekilebilecek. 
     
     Hiç bir yasa kapsamına girmeyen işçi 

     Hiç bir yasanın kapsamına girmeyen işçilerin koşulları da Borçlar Yasası’nda düzenlendi. Bu işçiler için yapılacak hizmet sözleşmesi de Borçlar Yasası kapsamında düzenlendi. 
     
</TEXT>
</DOC>
