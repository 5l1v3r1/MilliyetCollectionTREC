<DOC>
<DOCNO> 387904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun26.html </URL>
<DATE> 2005/10/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kötü haber Kuş gribi 2 yerde daha ortaya çıktı 
</HEADLINE>
<TEXT>

     Romanya'nın doğusundaki Tuna deltasında bulunan Maliuç köyünden geçen hafta alınan örneklerde, öldürücü kuş gribi virüsü H5N1 bulunduğu doğrulandı. 
     Rumen Tarım Bakanı Gheorghe Flutur, bir İngiliz laboratuvarının, Maliuç köyündeki bir kuğu ve tavuktan alınan örneklerde H5N1 virüsünün pozitif olduğunu doğruladığını açıkladı. 
     Romanya, cumartesi günü de Ceamurlia de Jos köyündeki 3 ördekten alınan numunelerde bu virüsün bulunduğunun kesinleştiğini bildirmişti. 
     
     RUSYA'DA BİR VAKA DAHA 

     Rusya'nın başkenti Moskova'nın 200 kilometre güneyindeki Tula bölgesinde de 247 tavuk, kaz ve ördeğin hafta sonunda telef olmasının ardından yapılan incelemede yeni bir kuş gribi daha ortaya çıktı. 
     Rus uzmanlarınca yapılan analizler sonucu, insana bulaşabilen H5N1 biçimindeki kuş gribi virüsünün varlığı bu bölgede tespit edildi. 
     Rus Vremya Novosti gazetesinde yer alan haberde, Tula bölgesindeki Yandovka köyündeki bir çiftlikte bulunan 247 tavuk, kaz ve ördeğin Cuma-Pazartesi günleri arasında telef olduğu ve yetkililerin hayvanların kuş gribi virüsü yüzünden öldüğünden şüphelendiğini kaydetmişti. 
     Rus NTV televizyonu da, haberleri doğrulayarak köyün karantinaya alındığını ve yetkililerin kuş gribi virüsünden şüphelendiğini duyurmuştu. 
     Rusya'da dün de kuş gibi virüsüne rastlanan 2 köy karantinaya alınmıştı. 
     Göçmen kuşlar aracılığıyla Asya ülkelerinden Rusya'ya gelen kuş gribi virüsü, yine bu göçmen kuşlar aracılığıyla Türkiye'de ortaya çıkmıştı. 
     
     AFRİKA 

     Bu arada, öldürücü virüsün Afrika'da ortaya çıkabileceği ve tavuğun çok tüketildiği kıtada bunun yıkıcı sonuçları olabileceği belirtiliyor. 
     Uzmanlar, Afrika'nın H5N1 vinüsünü yayılmasına karşı hazırlıksız yakalanacağını belirterek, en büyük riskin kuşların konakladığı Doğu Afrika'daki Rift vadisi olabileceğini belirttiler. 
     Protein kaynağı olarak tavuğun çokça tüketildiği Afrika'da, evcil hayvanların su içtiği suların, buraya dışkılarını bırakan göçmen kuşlarca da kullanılması kaygı yaratıyor. 
     BM Gıda ve Tarım Örgütü'nden Joseph Domenech, Doğu Afrika'nın kuş gribine karşı Avrupa'dan çok daha hassas olduğunu belirterek, virüse karşı pek hazırlık olmamasının büyük kaygıya yol açtığını söyledi. 
     Afrikalı yetkililer, kuş gribini yayılması tehlikesine karşı strateji belirlemek için bu ay sonunda Ruanda'da toplanacak. 
     Öte yandan Güney Afrika'da, kuş gribi olup olmadığını saptamak için göçmen kuşların pisliklerinin toplamanmasına başlandı. 
     
     HIRVATİSTAN RAHAT NEFES ALDI 

     Hırvatistan Tarım Bakanlığı ise ülkede 50'den fazla kuş üzerinde yapılan incelemede kuş gribine rastlanmadığını bildirdi. 
     Açıklamada, son 2 haftadır farklı türlerdeki evcil ve evcil olmayan hayvanlarda yapılan incelemede, bu öldürücü hastalığın bulunmadığı belirtildi. 
     
</TEXT>
</DOC>
