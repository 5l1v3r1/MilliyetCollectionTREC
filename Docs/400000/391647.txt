<DOC>
<DOCNO> 391647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yazar/bila.html </URL>
<DATE> 2005/11/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiçek Fehriye kararı, AB'nin yüzünü gösterdi 
</HEADLINE>
<TEXT>


Adalet Bakanı Cemil Çiçek, Belçika'nın Özdemir Sabancı suikastının sanığı Fehriye Erdal'ın yargılanamayacağı yönündeki kararına sert tepki verdi. 
Çiçek, Belçika Gent Mahkemesi'nin "Fehriye Erdal'ın Türkiye'de işlediği suçlardan Belçika'da yargılanamayacağı" yönündeki kararını, "İşte Avrupa Birliği'nin AB yüzünü gördük" biçiminde değerlendirdi. 
Çiçek, her zaman vurguladığını anımsatarak, "Türkiye'de terör ve terör örgütlerine dış destek var. Bu karar da bunun kanıtlarından biri" değerlendirmesini yaptı. 

'Sabancı değil, Erdal önemli' 
Çiçek, Türkiye'de yargıya özellikle son dönemlerde sürekli yüklenildiğini belirterek, Belçika'ya şu mesajı verdi 
"Türkiye'ye sürekli şöyle yapın, böyle yapın, şöyle yapmayın, şunu şöyle yargılayın, şu mahkeme bu kararı versin diye baskı yapan AB, bakalım Belçika'nın bu kararına ne tepki gösterecek Merak ediyorum. Terör örgütü mensubu olduğu belli olan, Sabancı suikastının sanığı bir kişiyi terörist kabul etmiyor. Tabii onlar için Özdemir Sabancı ve arkadaşlarının öldürülmesi önemli değil. Onlar için önemli olan Fehriye'nin silahı. Silah otomatik mi, yarı otomatik mi Önemsedikleri, dikkate aldıkları ölçü bu. Şimdi bu komik karar karşısında AB'nin tepki vermesi gerekir. Terörle mücadelede işbirliği böyle mi yapılacak " 

Basının tutumu 
Çiçek, sadece AB'nin değil, Türkiye'de de basının tutumunu merak ettiğini kaydederek şöyle devam etti 
"Bu konulardan AB yaklaşımlarını sürekli destekleyen ve haklı bulan bizim bazı basınımızın tepkisini de merak ediyorum Bakalım, Türkiye'ye hesap soranları manşetten destekleyen bazı basın mensupları ve organları bu kez aynı şeyi Belçika'ya ve AB'ye karşı yapacaklar mı Onlara da bu nasıl hukuk, bu nasıl karar, bu nasıl terörle işbirliği diye manşetten soracaklar mı Bu karar karşısında utanın diye manşet atacak mı Düşünün ki, AB, DHKP-C'yi terör örgütü listesine aldı ama Sabancı suikastının sanığı Fehriye Erdal'ı terörist saymıyor. Bu nasıl çelişki, diye ısrarla ve manşetlerden sorulacak mı Ama sanmıyorum, bir iki sütunluk haber olarak kalacaktır." 

"Yeniden isteyeceğiz" 
Çiçek, Gent Mahkemesi'nin kararına karşın, Fehriye Erdal'ın iadesini yeniden talep edeceklerini, dosya üzerinde çalışmalarının sürdüğünü de vurguladı. 
Çiçek, Türkiye'nin Belçika Büyükelçisi Erkan Gezer'in, Zaman gazetesinde yer alan "Terör değil de adi suçlardan iadesi istenseydi Erdal şu anda Türkiye'de bulunmuş olurdu" biçimindeki açıklamasını anımsatmamız üzerine de şu bilgiyi verdi 
"Türkiye, Fehriye Erdal'ı anayasal düzeni değiştirmek isteyen terör örgütü mensubu olarak suçluyor. Eğer adi suçlu olarak görülürse suçu adam öldürmeye iştirak oluyor. Bunun cezası ise 10-15 yıl hapis cezasına düşebiliyor. Tabii, hukuki durumu yeni baştan değerlendireceğiz. Türkiye'ye iadesini sağlamaya çalışacağız. Bu çalışma içinde değerlendirmeler yapılacaktır. Tabii ki bizim açımızdan iadesini sağlamak esastır. Fehriye Erdal'ın iadesi için ilk olarak 31.5.2000 tarihinde başvurulmuş. Belçika, o zaman koşullarının iadeyi gerektirmediği gerekçesiyle reddetmiş. Sonra iade talebi yenilenmiş. Bu kez de Türkiye'de idam cezası var gerekçesiyle iade edilmemiş. Sonra talep yenilenmiş ve sonuçta da son olarak açıklanan karar verilmiş durumda. Biz talebi sıfırdan yenileyeceğiz." 



</TEXT>
</DOC>
