<DOC>
<DOCNO> 394905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur42.html </URL>
<DATE> 2005/11/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tarsus'ta sahte rakı ve şeker bulundu .. 
</HEADLINE>
<TEXT>

     Mersin’in Tarsus ilçesinde 250 litre sahte rakı ile 13 ton kaçak şeker ele geçirildi. 
     Alınan bilgiye göre, ilçenin Ferahim Şalvuz Mahallesi’ndeki bir lokantada sahte rakı üretilerek, satıldığı yolundaki ihbar üzerine işyerine baskın yapan Tarsus Emniyet Müdürlüğü Kaçakçılık ve Organize Suçlarla Mücadele Grup Amirliği ekipleri, 5 bidon içinde 250 litre sahte rakı buldu. Sahte rakılar imha edilirken, gözaltına alınan işyeri sahibi M.G, tutuksuz yargılanmak üzere serbest bırakıldı. 
     Bu arada, Hatay’dan Tarsus’a gelen 31 AV 621 plakalı kamyonda da kaçak şeker olduğunu belirleyen polis, Suriye’den kaçak yolla getirildiği belirlenen 13 ton şekere el koydu. Ürünü satmak isteyen İ.K, Ö.S, A.A ve A.İ ile alıcı F.İ ise tutuksuz yargılanmak üzere serbest bırakıldı. 
     Yetkililer, şekerden numune alınarak gerekli tahlillerin yapılabilmesi için laboratuvara gönderdiklerini bildirdiler. 
     
</TEXT>
</DOC>
