<DOC>
<DOCNO> 373107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonsiy05.html </URL>
<DATE> 2005/08/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ağar Türkiye'de hiçbir vatandaş öteki değil 
</HEADLINE>
<TEXT>

     DYP Genel Başkanı Mehmet Ağar, Türkiye’de hiçbir vatandaşın "kimlik-dinsel-kültürel" anlamda "öteki" olmadığını söyledi. 
     Ağar, yaptığı yazılı açıklamada "provakatif kışkırtmalar" konusunda uyarırken halkı "sağduyuya" davet etti. Ağar, "Son yıllarda ülkemizde tırmanan terör olaylarına paralel olarak, bazı bölücü unsurların il ve ilçe merkezlerimizde yürüttüğü ve tamamen provakatif olduğu anlaşılan bir takım kışkırtmalar karşısında, milletimizin her ferdini sağduyuya, soğukkanlı olmaya ve güvenlik güçlerimize yardıma davet ediyoruz" dedi. 
     20 yılı aşkın bir süredir, toplumsal barışını ve 
     sükunetini muhafaza ederek terörle mücadeleye destek olan halkın kendi içine nifak sokmaya çalışanlara da müsaade etmeyeceğini söyleyen Ağar, şöyle devam etti "Ülkemizin yaşadığı bölücü terörün ulaşmak istediği amaç gayet açıktır. Terör örgütleri dağda yapamadıklarını, etnik bir takım anlamlar yükleyerek, sosyolojik parçalanma metotlarını kullanarak ve milletimizi ayrıştırarak yapmaya çalışmaktadırlar. Milletimizin içine ’sen ben ayrımı’ sokarak ve insanlarımızı provake edip galeyana getirerek hiçbir amaca ulaşılamaz. Milletimiz geçmişte bu türden oyunları çok görmüş ve her seferinde bu tuzakları boşa çıkarmıştır." "Ülkemizin çimentosu barıştır, kardeşliktir, huzurdur. Gerisi laf-ı güzaftır" diyen Ağar, Hacı Bektaş’ın "bir olmak için iri ve diri olma" çağrısını Aşık Veysel’in insanlık davasını özetleyen, "Kürt’ü, Türk’ü ve Çerkez’i Hep Adem’in oğlu kızı Beraberce şehit gazi Yanlış var mı ve neresi" şiirini, Mehmet Akif’in "Girmeden bir millete tefrika, düşman giremez Toplu vurdukça gönüller, onu top sindiremez" dizelerinin akılların bir kenarında mutlaka muhafaza edilmesini önerdi. Ağar, "DYP, milletimizi kimlik anlamında, dinsel anlamda, kültürel anlamda ’öteki’ olarak sınıflandırma gayretlerinin karşısında durmaya devam edecektir" dedi. Ağar, Başbakan Erdoğan’a da şöyle seslendi "Bu ülkeye insanlığıyla, yüreğiyle, emeğiyle, tebessümüyle, sevinciyle, üzüntüsüyle, velhasıl bizi biz yapan herşeyiyle bağlı olan her vatandaşımız Türkiye’mizin asli ve vazgeçilmez unsurlarıdır. Bu anlamda, AKP iktidarını ve Sayın Başbakan’ı zihinlerde yeni ayrışmalar ve soru işaretleri doğuracak hesapsız çıkışlardan sıyrılmaya, üzerimize oynanan oyunlara karşı dikkatli olmaya ve milletimizin sesine ve vicdanına kulak vermeye davet ediyoruz." 
     
</TEXT>
</DOC>
