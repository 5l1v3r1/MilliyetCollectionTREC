<DOC>
<DOCNO> 384620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/dunya/dun03.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Casusluk skandalı 
</HEADLINE>
<TEXT>


ABD'de bir Beyaz Saray çalışanının casusluk yaptığı, Cheney'nin ofisinden çaldığı belgeleri Filipinler'e gönderdiği ortaya çıktı. Savunma Bakanlığı'ndaki bir görevlinin de gizli belgeleri İsrail'e sızdırdığı öğrenildi 

DIŞ HABERLER SERVİSİ 


ABD, 2 casusluk skandalıyla çalkalanıyor. Ülke tarihinde ilk kez bir Beyaz Saray görevlisinin casusluk yaptığı ortaya çıkarken Savunma Bakanlığı'nda da bir görevlinin gizli belgeleri İsrail'e sızdırdığı belirlendi. 
İlk kez bir casusluk olayına sahne olan Beyaz Saray'da 1999 - 2001 yılları arasında görev yapan 46 yaşındaki Filipin asıllı deniz piyadesi Leandro Aragoncillo'nun Başkan George W. Bush'un yardımcısı Dick Cheney'nin ofisinden Filipinler devlet başkanı hakkındaki gizli dosyaları çaldığı ve bunları elektronik postayla Filipinler'deki muhalefet liderlerine gönderdiği anlaşıldı. 

3 yıldır sürdürüyordu 
ABC televizyonunun haberine göre, Aragoncillo'nun Cheney'nin burnunun dibinde yaklaşık 3 yıldır sürdürdüğü casusluk faaliyetini kimse fark etmedi. Bir dönem eski Başkan Bill Clinton'ın yardımcısı Al Gore ve şimdiki Dışişleri Bakanı Condoleezza Rice'la ulusal güvenlik danışmanı olduğu dönemde birlikte çalıştığı belirtilen Aragoncillo'nun 100 çok gizli dosyayı ele geçirdiği ve bunları şimdiki ve eski Filipinli liderlere verdiği saptandı. 
Aragoncillo'nun Beyaz Saray'dan ayrıldıktan sonra Federal Soruşturma Bürosu FBI'ın Fort Monmouth'taki istihbarat merkezinde görevlendirildiği ve burada da FBI bilgisayarlarından gizli dosyaları indirirken yakalanması üzerine geçen ay tutuklandığı bildirildi. Suçunu itiraf eden Aragoncillo, Cheney'nin ofisinden belge çaldığını kabul etti. 

İkinci vaka 
ABD Savunma Bakanlığı'nda eskiden analizci olarak çalışan Lawrence Franklin adlı bir uzman ise gizli savunma bilgilerini bir İsrail lobi grubunun yetkililerine ve İsrail'in Washington Büyükelçiliği'nden bir diplomata verdiğini kabul etti. 

Gizli belgeler evde 
Franklin, savcılıkla vardığı anlaşma çerçevesinde yaptığı itirafta, ayrıca yasalara aykırı olarak evinde gizli belgeler bulundurduğunu da söyledi. Franklin, 2002'den 2004'e kadar görüştüğü İsrail lobi grubu AIPAC'ın 2 yetkilisine ABD ulusal savunması ile ilgili bilgiler verdiğini açıkladı. İsrail, iddiaların doğru olmadığını bildirdi. 


</TEXT>
</DOC>
