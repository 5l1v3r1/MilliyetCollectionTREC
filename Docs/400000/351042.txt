<DOC>
<DOCNO> 351042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy10.html </URL>
<DATE> 2005/06/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Erdoğan'dan Suriye'ye üstü kapalı uyarı... 
</HEADLINE>
<TEXT>

     
     ANKA 


     Başbakan Recep Tayyip Erdoğan Suriye’nin ilk kez sınırdaki mayınlar ve ülkelerindeki PKK’lılar hakkında istihbarat verdiğini açıkladı. Erdoğan, "Şüphesiz bu son zamanlara kadar görebildiğimiz bir durum değildi. Şayet Suriye teröristleri barındırmaya devam ederse dünyada yalnız kalacaktır" diye konuştu. 
     ABD’de editörler kurulu ile görüşmesinden sonra New York Times gazetesine röportaj veren Başbakan Erdoğan, Suriye ve Irak ile ilişkiler konusunda değerlendirmelerde bulundu. 
     
     SURİYE’YE ÜSTÜ KAPALI UYARI 

     Türkiye ve Suriye’nin sınır boyunca mayınların temizlenmesi kapsamında ilk kez istihbarat değişimine gittiği ve topraklarında gizlenen PKK’lılarla ilgili bilgiler de verdiğine dikkat çeken Erdoğan, "Şüphesiz bu son zamanlara kadar görebildiğimiz bir durum değildi. Şayet Suriye teröristleri barındırmaya devam ederse dünyada yalnız kalacaktır" diye konuştu. Türkiye’nin, 40 yıl boyunca zorlu ilişkilere sahip olduğu Suriye’ye temkinli bir baskı uyguladığına işaret eden Erdoğan, "Türkiye hiçbir şekilde baskıcı rejimleri onaylamaz. Bu noktada Türkiye’nin Suriye’den örnek alacağı herhangi bir şey bulunmamaktadır, ancak Suriye’nin Türkiye’den örnek alacağı pek çok şey bulunmaktadır" dedi. 
     
     "TÜRKİYE, DEMOKRASİYLE İSLAM’I EVLENDİRDİ" 

     Türkiye’nin, "Laik bir Müslüman devlet" olarak Orta Doğu’nun tamamında demokrasinin geliştirilmesi için çalıştığını ifade eden Erdoğan, demokrasi ve İslam’ın bağdaşmadığın görüşlerine karşı çıktı. Erdoğan, "Türkiye demokratik kültür ile İslam kültürünü evlendirmeyi başarmıştır. Bunlar bir arada yaşayabilir. Bazıları ’İslami demokrasi’ diye bir kavram kullanıyor ve biz bunun yanlış olduğunu düşünüyoruz, çünkü bir teokratik çağrışım yapıyor ve bu bizim olaylara bakış tarzımız değildir. Bu yüzdendir ki ben bir arada var olmaya vurgu yapıyorum, bunu Ortadoğu’daki dostlarımıza da anlatıyorum" şeklinde konuştu. 
     
     "AB HIRİSTİYAN KULÜBÜ DEĞİL" 

     Türkiye’nin AB üyeliğinin de bu bağlamda görülmesi gerektiğini vurgulayan Erdoğan, "Biz Türkiye’nin üyelik arayışının Huntington’ın teorisinin yanlış olduğunu ispatlama bağlamında düşünülmesi gerektiğini söylüyoruz. Biz AB’yi ortak bir siyasi değerler kulübü olarak görüyoruz, bir Hıristiyan kulübü olarak değil. Dünyayı da medeniyetlerin çatıştığı değil, işbirliği yaptığı bir yer olarak" dedi. 
     
     ERDOĞAN, CAFERİ’YE GÜVENİYOR 

     Türkiye’nin temel kaygılarından bırısının de Irak’ın toprak bütünlüğü olduğuna dikkat çeken Başbakan Erdoğan, Kerkük konusundaki hassasiyeti anımsatarak, "Kerkük bütün Irak’a ait olmalıdır, aksi bir durum Saddam Hüseyin’in geçmişte yaptığı hataların tekrarı olacaktır. Bu noktaya dikkat etmeliyiz" dedi. Irak Başbakanı İbrahim Caferi’ye duyduğu güveni ifade eden ve demokratik bir Irak için Türkiye’nin yardımcı olduğuna dikkat çeken Başbakan Erdoğan, "Caferi ile olan görüşmemizde edindiğim izlenim, kendisinin Irak’ta demokrasiyi başarmaya çok istekli olduğu, demokrasiye gerçekten inandığı yönünde. Bizden bu konuda destek istedi ve biz de bütün kurumlarımızla her şekilde yardıma hazır olduğumuzu söyledik" şeklinde konuştu. 

     
</TEXT>
</DOC>
