<DOC>
<DOCNO> 354018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko37.html </URL>
<DATE> 2005/06/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Hollanda'da geçen yıl en çok işyerini Türkler açtı... 
</HEADLINE>
<TEXT>

     Hollanda'da 2004 yılı içinde işyeri açan yurtdışı doğumlu yabancılar içinde geçen yıl ilk sırayı 1700 işyeri ile Türkler aldı. 
     Hollanda Ticaret Odası tarafından 2004 yılında açılan yeni işyerlerine ilişkin hazırlanan rapora göre, Türkleri 1200 işyeri ile Polonyalılar izledi. 
     Hollanda'da 2004 yılında yabancılar tarafından toplam 12.800 işyeri açıldı. Açılan işyeri sayısının bir yıl önceki yıla göre yüzde 20 daha yüksek olduğu belirtildi. 
     Türklerin açtığı işyerleri arasında, toptancılık, hizmet, otel, lokanta, kahvecilik, inşaat ve ulaştırma sektörleri ilk sıralarda yer aldı. Geçen yıl işyeri açan yabancılar arasında Polonyalıların Türklerden sonra ikinci sırayı alması dikkat çekici bulundu. 
     Avrupa Birliği'ne yeni üye olan 10 ülkeden Hollanda'da işyeri açanların toplam sayısı 1500 iken bunun 1200'ünü Polonyalılar oluşturdu. Bir önceki yıl ise Hollanda'da işyeri açan Polonyalı sayısı 200 düzeyinde gerçekleşmişti. 
     Hollanda'da geçen yıl yabancılar tarafından açılan işyerleri içinde Türk ve Polonyalıları, 1100 işyeri ile Surinamlılar, 900 ile Faslılar ve 500 ile Almanlar izledi. 
     
</TEXT>
</DOC>
