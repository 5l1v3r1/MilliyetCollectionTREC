<DOC>
<DOCNO> 353002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo34.html </URL>
<DATE> 2005/06/17/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fenerbahçe'nin kazandığı şampiyonluk kupası Mersin'de... 
</HEADLINE>
<TEXT>

     Fenerbahçe'nin kazandığı Birinci Süper Futbol Ligi şampiyonluk kupası, Mersin'e getirildi. Kupanın ''Fenerium Mağazası''nda sergileneceği bildirildi. 
     Fenerium Mersin Mağazası Sahibi Sabri Dalgıç, şampiyonluk kupası ile birlikte Mersin Büyükşehir Belediye Başkanı Macit Özcan'ı makamında ziyaret etti. 
     Belediye Başkanı Özcan, Fenerbahçe'yi şampiyonluğundan dolayı kutladığını belirterek, sarı-lacivertlilerin Türkiye'yi Avrupa'da en iyi şekilde temsil edeceğine inandığını söyledi. 
     Mersin'de yaptıkları spor kompleksi ve sosyal tesislerle takımlara kamp yapma imkanı sunduklarını ifade eden Özcan, şunları kaydetti 
     ''Fenerbahçe'nin de kentimizde kamp yapmasını istiyoruz. Ayrıca, Fenerbahçe'den Mersin İdmanyurdu'na destek bekliyoruz. Geçtiğimiz yıl Galatasaray'dan Sedat ve İlker ile Fenerbahçe'den Kerem, takımımızda iyi bir performans göstererek, kulüplerin transfer listelerine girdi. Aynı uygulamayı bu yıl da sürdürmek istiyoruz.'' Dalgıç ise kulüp yönetiminin aldığı karar gereği kupanın Türkiye'deki 41 Fenerium mağazasında 3'er gün sergileneceğini ifade etti. 
     Kupanın bu kapsamda Mersin mağazasına getirildiğini belirten Dalgıç, ''Antalya ve Konya'dan sonra kentimizde sergilenen kupa, 64 gün sürecek bir geziye çıktı'' diye konuştu. 
     Belediye Başkanı Özcan, daha sonra kupayı inceleyerek hatıra fotoğrafı çektirdi. 
     
</TEXT>
</DOC>
