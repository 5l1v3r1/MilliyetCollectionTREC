<DOC>
<DOCNO> 371290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur36.html </URL>
<DATE> 2005/08/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Çıplak fotoğraf çekip işadamlarını haraca kesen çeteye darbe 
</HEADLINE>
<TEXT>

     İzmir'de, İl Jandarma Alay Komutanlığı ile Emniyet Müdürlüğü'nün ortak düzenlediği operasyonda, ''kaçırdıkları kişilere zorla senet imzalattıkları ve tehdit, şantajla yoluyla bu senetleri tahsil etmeye çalıştıkları'' iddia edilen organize grubun 12 üyesi yakalandı. 
     Alınan bilgiye göre, Karşıyaka'da emlak ofisi işleten bir kişi, savcılık aracılığıyla jandarmaya başvurarak, bazı kişiler tarafından silah tehdidiyle kaçırılarak bir eve götürüldüğünü, burada dövüldüğünü, üzerindeki giysilerin çıkartılıp çıplak fotoğraf ve görüntülerinin çekildiğini, ardından zorla senet imzalatıldığını bildirdi. 
     İddialar üzerine harekete geçen jandarma, 1 ay süren takip ve çalışmanın ardından, liderliğini M.K'nın yaptığı ileri sürülen 12 kişilik gruba yönelik operasyon başlattı. 
     Jandarmanın yanı sıra İzmir Emniyet Müdürlüğü ekiplerinin de destek verdiği ve 85 kişinin görev aldığı operasyonda, aynı anda 13 noktaya baskın yapıldı. 
     Operasyonda, M.K. ile S.Ç. 27 , E.T. 27 , K.Y. 44 , Ç.K. 29 , A.T. 34 , M.K. 35 , N.E. 31 , N.E. 37 , Ş.Y. 30 , M.R.K. 45 ile S.O. 15 yakalanarak gözaltına alındı. 
     Zanlıların ev ve işyerlerinde yapılan aramalarda, 1 tabanca, 1 çakı, 9 cep telefonu, 12 gram esrar, kaçırdıkları kişileri zorla imzalattıkları ileri sürülen çok sayıda çek ve senet ele geçirildi. 
     
     ŞANTAJ İDDİASI 

     Zanlıların, ekonomik durumu iyi olan kişileri silah tehdidiyle kaçırarak götürdükleri evde dövdükleri, şantaj amacıyla elbiselerini çıkartarak, fotoğraf ve görüntülerini çektikleri, zorla senet ve çek imzalatarak tahsil etmek istedikleri ileri sürüldü. 
     Ele geçirilen senetlerden, daha önce kaçırılan kişilere ulaşan jandarma, emlak ofisi işletmecisi ile demir ticaretiyle uğraşan 2 kişiye daha aynı yöntemler kullanılarak zorla senet imzalatıldığını belirledi. Bu kişiler de zanlılar hakkında şikayetçi oldu. 
     8 suçtan sabıkasının bulunduğu bildirilen ve elebaşılığını yaptığı ileri sürülen M.K. ile gözaltındaki 5 kişinin, susma haklarını kullanarak ifade vermedikleri, diğer zanlıların ise suçlarını itiraf ettikleri öğrenildi. 
     Zanlılar, adliyeye sevk edildi. 
     
</TEXT>
</DOC>
