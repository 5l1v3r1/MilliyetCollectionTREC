<DOC>
<DOCNO> 398758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur29.html </URL>
<DATE> 2005/11/28/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Öğretmenlere öğrencilerinin önünde dayak 
</HEADLINE>
<TEXT>

     İzmit Lisesi'nde ders yapılırken sınıflara giren 2 kişi, 2 öğretmeni darp etti. 
     AA muhabirinin edindiği bilgiye göre, ders sırasında ayrı sınıflara giren H.D. 17 ile S.B. 18 , henüz belirlenemeyen nedenle felsefe öğretmeni Yusuf Yalçın ile edebiyat öğretmeni Mustafa İbiş'e saldırdı. 
     Öğrencilerin gözü önünde öğretmenleri darp eden 2 zanlı, daha sonra kendilerini yatıştırmaya çalışan öğretmen Zeki Cemal Tekşen'i de yumrukladı. 
     Aldıkları darbelerle yaralanan Yalçın ile İbiş, Kocaeli Devlet Hastanesi'ne kaldırıldı. 
     Diğer öğretmenler tarafından yakalanıp polise teslim edilen zanlılar, ifadeleri alınmak üzere Kocaeli Emniyet Müdürlüğü Asayiş Şube Müdürlüğü'ne götürüldü. 
     Olayla ilgili soruşturmanın sürdürüldüğü bildirildi. 
     
     EĞİTİM SEN'DEN KINAMA... 

     Eğitim Sen Kocaeli Şube Başkanı Osman Bahçeci, Kocaeli Devlet Hastanesi'nde tedavi gören 2 öğretmeni ziyaret ederek, geçmiş olsun dileklerini iletti. 
     Öğretmenlerin sendika üyesi olduğunu belirten Bahçeci, ''Bu olay, birilerinin kışkırtması sonucu meydana gelmiş olabilir'' dedi. 
     Sorumluların cezalandırılmasını isteyen Bahçeci, ''Bize göre okula nokta operasyon yapılmıştır. Mesai arkadaşları bile öğretmenlerin hangi saatte, hangi sınıfta olacağını bilmez. Birilerinin kışkırtması, yönlendirmesi sonucu çirkin saldırı gerçekleşmiştir'' diye konuştu. 
     
</TEXT>
</DOC>
