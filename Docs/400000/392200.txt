<DOC>
<DOCNO> 392200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonspo02.html </URL>
<DATE> 2005/11/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bahis skandalına adı karışan Bayram Toysal, gün sayıyor... 
</HEADLINE>
<TEXT>

     Ramazan Şanıvar 

Futbol Federasyonu Profesyonel Disiplin Kurulu PFDK tarafından, geçen sezon Trabzon'da yapılan Akçaabat Sebatspor-Kayserispor karşılaşmasından dolayı ''bahis skandalına'' adı karışan Bayram Toysal, suçu bulunmadığını, yargısız infaza uğradığını öne sürdü. 
     PFDK tarafından 12 ay spordan men ve 15 bin YTL para cezasına çarptırılan Toysal, AA muhabirine yaptığı açıklamada, haksızlığa uğradığını, avukatları vasıtasıyla gerekli yasal girişimlerde bulunduğunu, tahkim kuruluna yaptıkları itirazın sonucu beklediğini söyledi. 
     Toysal, kendisi gibi ceza alan, ayrıca olaylarda yönlendirici ve teşvik edici rol oynadığı açıklanan Trabzonsporlu Gökdeniz ile samimiyeti bulunmadığını iddia ederek, şunları kaydetti 
     ''Bahis olayına adımın karıştırılmasını içime sindiremiyorum. Gökdeniz'i sadece iyi futbolcu olduğu için tanırım. Onunla ne biraraya geldik, ne de telefonla konuştuk. Zaten bana yüklenen suç, Trabzonspor'un külüp görevlisi Kenan Erol ile bir gün içinde 4-5 kez telefonla konuşmamdır.'' Toysal, Akçabat Sebatspor-Kayserispor maçında çok iyi futbol sergilediğini, kasetlerden herkesin bunu izleyebileceğini belirterek, ''Bahis oyunlarıyla hiçbir ilgim yok. Yargısız infaz ettiler. Çok güç durumdayım. Gökdeniz, bu olaylarla ilgisi olduğunu itiraf etti. Ancak, bizi neden yaktılar. Mahalledeki bakkala, manava, kasaba, sporseverlere hatta aileme bile kendimi ifade edemiyorum. Bunalım geçiriyorum. Adeta boğazım düğümleniyor ve tıkanıyorum'' dedi. 
     Futboldan uzak kalmamak ve formunu korumak için memleketi Hatay'da Üçüncü lig 1 Grup takımlarından Antakyaspor ile sürekli antrenmana çıktığını ifade eden Toysal, ''En formda olduğum günlerde maddi ve manevi kayıplara uğradım. Herkesin bana şikeci gözüyle baktığını düşünüyorum'' diye konuştu. 
     Bayram, maddi yönden zor durumda olan ve kendisinin antrenmana çıkmasına kolaylık sağlayan Antakyaspor'a da bir takım forma armağan ettiğini kaydetti. 
     
     ''KAYSERİSPOR'UN DESTEĞİNİ ASLA UNUTAMAM'' 
     Futbola 12 yaşında Hatayspor altyapısında başladığını, sırasıyla Çanakkale Dardanelspor, Akçaabat Sebatspor, Gençlerbirliği ve son olarak da Kayserispor'da forma giydiğini belirten Toysal,''Şu anda 28 yaşındayım. Bu gelişmeler beni çok hırslandırdı. 5 yıl daha forma giyerek bana çamur atanları utandıracağım'' diye konuştu. 
     Ceza aldığı dönemlerde Kayserispor'a transfer olduğunu ve 2 resmi karşılaşmada forma giydiğini belirten Toysal, konuşmasını şöyle sürdürdü 
     ''Kayserispor sıkıntılı günlerimde bana kucak açtı. Onların iyiliğini asla unutamam. Bu olay sonuçlanınca yine Kayserispor'da forma giyeceğim. Yöneticilerden aldığım çek ve senetleri iade ettim. Bana dürüst ve samimi davranan yöneticilere yanlış yapamazdım. Kayserispor formasıyla futbol yaşantımın en verimli günlerini geçireceğime inanıyorum. Jubilemi de orada yapmayı düşünüyorum.'' Geçen sezonki Akçaabat Sebatspor-Kayserispor maçında yaşanan yasa dışı bahis skandalına adları karışan futbolculardan Trabzonsporlu Gökdeniz Karadeniz'e 10, Ogün Temizkanoğlu Akçaabat Sebatspor , Bayram Toysal Kayserispor ve Metin Aktaş'a Kayserispor 12'şer, Ali Şen Kandil'e de Kocaelispor 8 ay müsabakalardan men cezası verilmişti. 
     
</TEXT>
</DOC>
