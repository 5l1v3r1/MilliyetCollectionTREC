<DOC>
<DOCNO> 353997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko16.html </URL>
<DATE> 2005/06/21/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Buğday fiyatları geriledi, çiftçiler tedirgin... 
</HEADLINE>
<TEXT>

     Toprak Mahsulleri Ofisi'nin TMO buğday alımlarında 30 ton sınırlaması getirmesinin, serbest piyasada buğdayın kilo fiyatının 23 Yeni Kuruşa YKr kadar gerilemesine neden olduğu, gerekli müdahalenin yapılmaması halinde düşüş seyrinin süreceği ileri sürüldü. 
     Adana Çiftçiler Birliği Başkanı Cumali Doğru, TMO'nun, bu yıl müdahale alımlarına tonaj sınırlaması getirmesinin ''tüccarın ekmeğine yağ sürdüğünü'', ''çiftçiyi ise iflasa sürüklediğini'' iddia etti. 
     Doğru, 30 ton sınırlamasıyla TMO'nun işlevini yerine getirmesinin mümkün olmadığını ileri sürerek, ''Buğday piyasası çökmüş, üretici mağdur olmuştur. Devletin görevi serbest piyasayı çalıştıracak mekanizmaları sağlıklı olarak kurmaktır. Ancak, mevcut uygulamayla bu işin mümkün olmadığı net olarak anlaşılmıştır'' dedi. 
     TMO'nun tonaj sınırlaması nedeniyle serbest piyasada daha önce 30 YKr'nin üzerinde olan buğdayın kilo fiyatının 23 YKr'ye kadar düştüğünü ileri süren Doğru, şunları söyledi 
     ''Üretici, şu anda serbest piyasaya 23 YKr'ye ürününü satıyor. TMO ise buğdayın kalitesine göre 33.2 YKr ile 35 YKr arasında değişen fiyatlarla alım yapıyor. Bu fiyatlar, buğdayın gerçek değerinin çok altındadır. Hükümetin acil önlem almasını bekliyoruz. Yanlıştan dönmek en büyük erdemdir. 
     Zaman daha fazla geçmeden alınan tonaj sınırlaması kararı gözden geçirilmeli, sınırlama kaldırılmalı, üreticinin mağduriyeti önlenmelidir.'' 
     
     ÜRETİCİ BUĞDAYDAN UZAKLAŞIYOR 
     Doğru, konuyla ilgili Tarım ve Köyişleri Bakanı, TMO Genel Müdürü ve Adana milletvekilleriyle görüştüklerini belirterek, çözümü konusunda destek beklediklerini kaydetti. 
     Buğdayın Türkiye için stratejik önemi bulunan ürünler arasında yer aldığına işaret eden Doğru, yanlış tarım politikaları nedeniyle buğdayda istikrarsız bir seyir izlediğini, geçen yıl 320 bin hektarın üzerinde olan ekim alanının bu yıl 300 bin hektara düştüğünü, TMO'nun tonaj sınırlamasını kaldırmadığı takdirde bu sürecin devam edeceğini sözlerine ekledi. 
     
     DÜNYA FİYATI İLE KARŞILAŞTIRMA 
     Adana Ticaret Borsası ATB Başkanı Fethi Coşkuntuncel ise buğdayın dünya fiyatlarının üzerinde satıldığını belirterek, ''Şu anda dünyada buğdayın tonu 150 dolar, kilosu ise 20.3-22 YKr civarında. Türkiye'de ise 18 Mayıs'ta 33 YKr olan buğday, 23-27 YKr'ye kadar geriledi. Ancak, yine de dünya fiyatlarının üzerinde satılıyor'' dedi. 
     Coşkuntuncel, devletin artık ürün alma gibi bir lüksünün kalmadığını, üreticinin TMO'ya güvenerek ürün ekmemesi gerektiğini, piyasadaki arz-talep dengesinin göz önünde tutulmasının doğru olacağını savunarak, şunları kaydetti 
     ''Üretici, destek görmesi gereken bir kitledir. Bu nedenle tarım politikaları yeniden gözden geçirilmeli. Ürünü alma yerine prim sistemi uygulanmalıdır. Dünyanın bütün gelişmiş ülkeleri bu sistemle çalışıyor.'' 
     
</TEXT>
</DOC>
