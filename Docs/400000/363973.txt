<DOC>
<DOCNO> 363973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/spor/spo04.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a Kral golcü 
</HEADLINE>
<TEXT>


Bordo-Mavililer sürpriz bir transfere imza attı, Sparta Prag'da forma giyen Çek Ligi'nin Gol Kralı Jun'u renklerine bağladı. Yöneticiler, 22 yaşındaki yıldızla 5 yıllık protokol yaptı 

SERHAT DEMİRTAŞ 


Trabzonspor Yönetimi, Teknik Direktör Şenol Güneş ve taraftarların büyük sabırsızlıkla beklediği golcü transferinde sağ gösterip sol vurdu Uzun süredir Brezilyalı oyuncular Obina ve Kahe'ye odaklanan Bordo - Mavili idareciler çok gizli bir şekilde yürütülen operasyon sonucunda Tomas Jun'la her konuda anlaşmaya vardı. 
Yöneticiler, Çek Cumhuriyeti'nin ünlü takımı Sparta Prag'da forma giyen 22 yaşındaki genç yıldız ve kulübüyle pazarlık masasına oturarak transferi mutlu sonla noktaladı. 
Karadeniz ekibinin, 5 yıllık protokol imzalatılan Jun'un bonservisi için Sparta Prag'a 3 milyon dolar ödeyeceği öğrenildi. Çek Cumhuriyeti Ümit Milli Takımı'nda da görev yapan başarılı futbolcunun önümüzdeki günlerde Trabzon'a gelerek resmi imza atması bekleniyor. Sparta Prag forması altında 102 maçta 36 gol atan Jun geçen sezon 14 kez rakip ağları sallayarak gol kralı olmuştu. 

Tomas Jun Kİmdİr 
Adı Tomas Jun 
Yaş 22 17.01.1983 
Boy 1.77 
Kilo 67 
Mevki Forvet 

Alpay ikiye böldü 

Bordo - Mavili yöneticiler, Teknik Direktör Şenol Güneş'in savunmaya alternatif bir futbolcu istemesi üzerine transfer gündemine giren Alpay konusunda görüş ayrılığına düştü. Bazı idareciler, "Alpay tecrübeli, hava toplarında etkili, hırslı bir futbolcu. Takıma yararlı olur" diyerek milli futbolcunun transferine yeşil ışık yaktı. Diğer grup yöneticiler ise "Artık kariyerinin son dönemini yaşıyor. Faydalı olması çok zor" görüşünü savunuyor. Teknik patron Şenol Güneş'in de Alpay için kararsız olduğu, yöneticiler arasındaki bölünme yüzünden transferin askıya alındığı öğrenildi. 

Tarihi yolculuk 

Avrupa Şampiyonlar Ligi ikinci ön eleme turu ilk maçında yarın akşam Anorthosis Famagusta ile karşılaşacak olan Trabzonspor tarihi randevu için Kıbrıs Rum Kesimi'ne uçtu. Bordo - Mavili futbolcular, yönetim kurulu ve basın mensuplarından oluşan kafile saat 12.40'ta Trabzon'dan kalkan THY'ye ait özel uçakla Yunanistan'ın başkenti Atina'ya gitti. 
Kafileyi, Elefterios Venizelos Havaalanı'nda, Türkiye'nin Atina Büyükelçisi Tahsin Burcuoğlu karşıladı. Teknik Direktör Şenol Güneş'in, Trabzonspor forması ve şapkası hediye ettiği Büyükelçi Burcuoğlu, Bordo - Mavili takıma başarı dileğinde bulundu. Uzun süre havaalanında bekleyen sporcu kafilesi saat 19.10'da, yöneticiler ve medya mensupları ise gece 01.15'te Olimpic Havayolları'na ait tarifeli bir uçakla Larnaka'ya gitti. 

Güneş Rakibi hafife almayız 

Teknik Direktör Şenol Güneş, Anorthosis Famagusta'yı hafife almadıklarını belirterek futbolcularının bu bilinçle sahaya çıkacağını söyledi. Tecrübeli hoca, "Rövanş için avantajlı bir skor elde etmeye çalışacağız. Bu inançla karşılaşmaya hazırlandık. İstediğimizi alarak sahadan ayrılacağımıza inanıyorum. Futbolda rakibi hafife almak yoktur" dedi. Maçın dostluk havası içinde geçmesini de dileyen Güneş, "Spor, siyaset üstü bir olgudur. Maça bu gözle bakıyoruz. Sahaya çıkıp sadece futbol oynayacağız" diye konuştu. 

Futbolcular umut dolu 

Trabzonsporlu oyuncular, Anorthosis'i yenecek güçte olduklarını belirttiler. Sakatlığı sürmesine rağmen kafileye dahil edilen kaptan Fatih Tekke, "Maçı siyasi bir olay gibi görmemek lazım. Sahaya futbol oynamak için çıkacağız. Avantajlı bir skorla Trabzon'a dönmek için elimizden geleni yapacağız" dedi. Bordo - Mavili takımın formda yıldızı Gökdeniz ise "Şampiyonlar Ligi'nde grup maçlarına kalmak istiyoruz. Bu amaca ulaşmak için Anorthosis'i elemek zorundayız" ifadesini kullandı. 


</TEXT>
</DOC>
