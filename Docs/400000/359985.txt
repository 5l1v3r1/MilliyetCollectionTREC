<DOC>
<DOCNO> 359985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/yazar/akyol.html </URL>
<DATE> 2005/07/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bir film, bir roman 
</HEADLINE>
<TEXT>


HAFTA sonu eşimle sinemaya gittik, "Dünyalar Savaşı" filmini izledik. Başrolünü Tom Cruise oynuyor. Onun adı bizi çekti. Daha önemlisi, bu filmin yönetmeni Steven Spielberg'dü, Jurassic Park, Er Ryan'ı Kurtarmak gibi çok başarılı filmlerin yönetmeni... 
İzlemeden önce filmin bizi çeken başka bir tarafı da, modern bilimkurgu türünün büyük isimlerinden yazar H. G. Wells'in "Dünyalar Savaşı" adlı romanından uyarlanmış olmasıydı. 
Belki böyle beklentilerle gittiğimizden olacak, filmi umduğumuzun biraz gerisinde bulduk. Sinema eleştirmeni değiliz ama bir izleyici olarak bize göre "vasat" bir film... 
Merihli yaratıklar dünyayı istila ediyor. İnsanoğlundan daha zeki, çok daha ileri teknoloji kullanıyorlar. 
Gökdelenlerden daha uzun üç ayaklı dev makineleri dünyanın içine yerleştirmişler... Filmde yerin altından adeta fışkıran bu dev makinelerin yarattığı korkunç tahribatı görüyorsunuz. Belki filmin en başarılı tarafı bu tahribat efektleri. 
Fakat Tom Cruise daima ön planda adeta kamera ona kilitlenmiş. En ilgi çekici efektler bile geride birer dekor gibi kalıyor. 
Tom Cruise da bu filmde mesela "Son Samuray"daki başarılı Tom Cruise değil. 

İNTERNET sitesinde bu filmi yerlere batıran ve öven eleştiriler var. Ortalama reytingi on üzerinden 7.5 olmuş. Bana göre, 6 daha gerçekçi bir puan olurdu. 
Gidecekseniz engel olmayayım... Ama mesela uzaylıların dünyayı istilası deyince Roland Emmerich'in "Bağımsızlık Günü" filmi muhteşemdi "Dünyalar Savaşı" ise o tadı vermiyor. 
Wells bu romanını 1898 yılında yazmıştı O zaman bilinmeyen tank, hava bombardımanı, lazer benzeri silahlar, nükleer enerji gibi harp araçlarını Wells o zaman tahayyül etmiş ve bunların kullanıldığı bir "Dünyalar Savaşı"nı yazmıştı 
Wells'in dilimize "Dünyanın Sonuna Doğru" adıyla çevrilmiş olan bu bilimkurgu romanında, insandan daha zeki Merihli yaratıklar, bu akıl almaz araç ve silahlarla dünyayı istila ediyor, fakat "tabiat"a yeniliyorlar Dünyanın atmosferi Merih'inkinden daha kalın ve yoğundur bu kan içici yaratıklar bir süre sonra dünya atmosferinden zehirleniyorlar... 
Ama geriye mahvolmuş bir dünya kalıyor. 
Filmde de böyle... Yalnız romanda olayların merkezinde Londra, filmde Boston var 

WELLS, romanına eklediği "sonsöz"de, tahrip edilmiş, kana bulanmış bir dünya tasviri ile romanını neden kötümser bir şekilde bitirdiğini anlatır. Bununla modern savaşın ne kadar korkunç olabileceğini göstermek istemişti. 
Wells, Victoria çağı İngiltere'sinin yazarıdır."Bilim" yönü, romanlarındaki fizik, biyoloji, kimya ve mühendislik unsurları dönemin pozitivizminden gelir. 
Wells 1890'lı yıllarda bu romanını yazarken, dünya h kimi İngiltere karşısında Almanya müthiş bir sanayileşme ve silahlanma 'mucize'sini gerçekleştiriyordu. Wells bu gidişin sonunda, meçhul bir tarihte çıkacak modern savaşları tahayyül etmişti. 
1946'da ölen Wells, iki dünya savaşını görmüş, tahayyül ettiği silahların çoğunun yapıldığına da şahit olmuştu. 
Roman beni filminden daha fazla etkilemişti. 
İsterseniz, bu vesile ile, Wells'in Türkçeye tercüme edilmiş bazı eserlerini hatırlayalım Zaman Makinası, Görünmeyen Adam, Dünyanın Sonuna Doğru ve bir araştırma eseri olan Kısa Dünya Tarihi... 



</TEXT>
</DOC>
