<DOC>
<DOCNO> 375185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur40.html </URL>
<DATE> 2005/09/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İş garantili okul kayıtları başladı 
</HEADLINE>
<TEXT>

     Mezunlarına iş garantisi veren Özel MNG Turizm ve Otelcilik Eğitim Merkezi'ne kayıtlar başladı. Kayıtlar, 15 Eylül'e kadar sürecek. 
     MNG Holding'ten yapılan yazılı açıklamada, World Of Wonders Otelleri'ni bünyesinde barındıran MNG Holding tarafından, turizmdeki kalifiye eleman açığını kapatmak amacıyla Milli Eğitim Bakanlığı'na bağlı kurulan Özel MNG Turizm ve Otelcilik Eğitim Merkezi'ne yeni öğretim yılı için kayıtların başladığı bildirildi. 
     En az lise mezunu 18-25 yaş arasında 100 öğrencinin okula kabul edileceği belirtilen açıklamada, 6 ay sürecek eğitim sonunda öğrencilere Milli Eğitim Bakanlığı onaylı sertifika verileceği kaydedildi. 
     Açıklamada, mezun olan öğrencilerin, Wow Topkapı Palace, Wow Bodrum Resort, Wow Kremlin Palace, Wow Beach Club ve Wow Uludağ Resort'ta istihdam edilecekleri vurgulandı. 
     Servis, bar, kat hizmetleri, ön büro ve mutfak bölümlerinde 6 ay eğitim görecek öğrenciler, Rusça, Almanca ve İngilizce dersleri de alacaklar. 
     2002 yılında faaliyete geçen Özel MNG Turizm ve Otelcilik Eğitim Merkezi'nden bugüne kadar 258 öğrenci sertifika aldı. 
     
</TEXT>
</DOC>
