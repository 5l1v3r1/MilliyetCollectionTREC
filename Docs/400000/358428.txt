<DOC>
<DOCNO> 358428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur13.html </URL>
<DATE> 2005/07/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hopa'da patlama 
</HEADLINE>
<TEXT>

     Artvin Valisi Orhan Kırlı, Hopa İlçesi’ndeki bir restoranın önünde bulunan, kullanılmayan buzdolabının içine dinamit lokumu yerleştirilerek patlatıldığını bildirdi. 
     Vali Kırlı, AA muhabirine yaptığı açıklamada, Hopa İlçesi Kars Caddesi üzerindeki Şelale Restoran’ın önünde saat 03.30’da patlama meydana geldiğini belirtti. 
     Patlamanın, restoranın önünde bulunan ve kullanılmayan eski bir buzdolabının içine yerleştirilen dinamit lokumunun patlatılmasıyla meydana geldiğini ifade eden Vali Kırlı, "Olayda çok büyük çapta ses meydana geldi. Ses, ilçenin büyük bir kesiminde duyuldu. Olayda can ve mal kaybı olmadı. Mağdur olan bir vatandaşımız yok" dedi. 
     Vali Kırlı, patlamanın ardından Emniyet Müdürlüğü ekiplerince olay yerinde inceleme yapıldığını belirterek, "İlk önce olayın siyasi bir boyutu olup olamayacağı üzerinde durduk. Olayın siyasi bir mahiyetinin olmadığını tespit ettik. Rakip firmalar arasındaki ihtilaftan kaynaklanmış olabileceği üzerinde duruluyor. Tabi ki bu büyük ölçüde bir tahmin" diye konuştu. 
     Vali Kırlı, olayla ilgili soruşturma başlatıldığını da sözlerine ekledi. 
     
</TEXT>
</DOC>
