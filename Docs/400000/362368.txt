<DOC>
<DOCNO> 362368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun40.html </URL>
<DATE> 2005/07/19/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Merkel İktidara gelince Türkiye'yi yoğun biçimde tartışacağız 
</HEADLINE>
<TEXT>

     Alman Hıristiyan Demokrat Birlik Partisi CDU lideri Angela Merkel, eylül ayında düzenlenmesi beklenen erken genel seçimlerde iktidara gelmeleri halinde Türkiye konusunu ''yoğun bir biçimde'' tartışacaklarını söyledi. 
     Fransa'yı ziyaret eden Merkel, Cumhurbaşkanı Jacques Chirac ve Başbakan Dominique de Villepin ile görüşmelerinden sonra basının sorularını yanıtlarken, ''Eğer CDU seçimleri kazanırsa, Türkiye konusunda yoğun bir tartışmaya sahip olacağız'' dedi. 
     Türkiye'ye tam üyelik yerine ''imtiyazlı ortaklık'' verilmesi yolundaki önerisini yineleyen Merkel, ''Fransa ve Hollanda'daki referandumların başarısızlığından sonra AB Anayasası ile ilgili Avrupa'nın geleceği konusunda endişelenmek gerekiyor. Genişlemenin sınırını tartışmak lazım. Sınırlara ihtiyacımız var. İnsanların, sınırların nerede olduğunu bilmesi gerekir'' diye konuştu. 
     Merkel, Türkiye'nin tam üye olmadan ''imtiyazlı ortaklık'' yoluyla AB'ye yakınlaşmasını savundu. 
     ''Türkiye ile müzakerelerin 3 Ekim tarihinde başlayacağının'' hatırlatılması üzerine Merkel, ''AB içindeki kararlarda bir süreklilik gerekiyor, ancak burada özellikle Kıbrıs konusunda Türkiye'nin önkoşulları yerine getirip getirmediğine bakmak gerekir'' diye konuştu. 
     Merkel, Chirac ve Almanya Başbakanı Gerhard Schöder'in aksine, Türkiye'nin AB üyeliğine karşı çıkıyor. 
     CDU lideri Merkel, bugün Fransa'da iktidardaki Halk Hareketi Birliği UMP lideri ve İçişleri Bakanı Nicolas Sarkozy ile görüşerek, Paris'teki temaslarını tamamlayacak. 
     Fransa'da popülaritesi giderek artan Sarkozy de, Merkel gibi, Türkiye'ye tam üyelik yerine ''imtiyazlı ortaklık'' önerilmesini savunuyor. 
     
</TEXT>
</DOC>
