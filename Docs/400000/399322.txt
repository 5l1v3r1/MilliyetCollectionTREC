<DOC>
<DOCNO> 399322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonsiy12.html </URL>
<DATE> 2005/11/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ermenistan'ın ilk Başbakanı'nın itirafları... 
</HEADLINE>
<TEXT>

     Ermenistan’ın ilk Başbakanı Ovanes Kaçaznuni’nin, iddialara konu dönemde yaşanan olaylarda "suçlu olduklarını" itiraf ettiği "Taşnak Partisi’nin Yapacağı Birşey Yok" adlı kitap yayınlandı. İşçi Partisi İP Genel Başkanı Doğu Perinçek, kitabın "tanktan ve toptan daha güçlü bir silah" olduğunu söyledi. 
     Perinçek, parti genel merkezinde düzenlediği basın toplantısında, partisinin desteğinde yayına hazırlanan, Ermenistan’ın ilk başbakanı ve Taşnak Partisi Lideri Ovanes Kaçaznuni’nin parti konferansına sunduğu rapordan oluşan "Taşnak Partisi’nin Yapacağı Birşey Yok" adlı kitabı tanıttı. 
     ABD ve Avrupa ülkelerinin parlamentolarında Türkiye’nin Ermenilere soykırım yaptığı yönünde kararlar alındığını, bu iddiayı destekleyecek ya da çürütecek belgeler arandığını anlatan Perinçek, aranan belgenin bulunduğunu, Ermenistan’ın ilk Başbakanı Kaçaznuni’nin 1923’te Bükreş’te yapılan partisinin yurtdışı konferansına sunduğu raporun en iyi belge olduğunu kaydetti. 
     Ermeni arşivinden bir belge sunduklarını, Ermenistan’ın ilk başbakanın sunduğu resmi raporu dünyanın önüne belge olarak koyduklarını kaydeden Perinçek, bundan başka bir belgeye ihtiyaç bulunmadığını ifade etti. Perinçek, "Soykırıma uğradığını iddia eden Ermenilerin başbakanı Suçlu biziz, büyük devletlerin emperyalist emellerine alet olduk, komşumuz olan Türklerin üzerine sürüldük, bunun sonucunda hem komşu halklara büyük felaketler getirdik, hem de Ermenilerin yaşadığı topraklarda mahvına sebep olduk. Bu nedenle Taşnak Partisi’nin yapacağı birşey yok diyor. Bu bir itirafnamedir" diye konuştu. 
     İstanbul Üniversitesi’nde Araştırma Görevlisi Mehmet Perinçek’in Moskova’daki Lenin Kütüphanesi’nde raporun Rusça yazımına ulaştığını belirten Perinçek, raporun Türkçe’ye çevrilerek kitap haline getirildiğini, kitabın tanktan ve toptan daha güçlü bir silah olduğunu vurguladı. 
     Partisinin desteğindeki bir proje kapsamında Ermeni kaynaklarından alınmış 6 kitabın yayınlanacağını, önümüzdeki günlerde Ermeni subay ve komutanların yazdığı raporları içeren bir kitabın daha yayına gireceğini belirten Perinçek, Ermeni tarihçilerin yanı sıra İngilizler’ce hazırlanan Mavi Kitap’taki yalanlara karşı Sovyetler’in yazdığı "Kızıl Kitab"ı yayınlayacaklarını söyledi. Perinçek, şunları söyledi 
     "7 kitap Türkçe, İngilizce, Almanca, Fransızca, Ermenice ve Rusça olarak 6 dilde yayınlanacak. 
     Yurtdışında sempozyumlar yapacağız. Her yeri Lozan yapacağız. 
     Emperyalist merkezlerde Ermeni soykırımı yalanını Ermeni kaynaklarıyla çürüteceğiz ve göstereceğiz. Aynı Lozan’da olduğu gibi... Yüzbinleri Avrupa başkentlerinde ve ABD’de harekete geçireceğiz. Bu bilgilerle donatarak parlamentoların kapılarına dayanacağız ve Yalan kanunlarınızı iptal edin diyeceğiz. Alınmış olan kararları geri aldırtacağız." 
     
</TEXT>
</DOC>
