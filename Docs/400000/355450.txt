<DOC>
<DOCNO> 355450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo26.html </URL>
<DATE> 2005/06/25/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Gazi Kupası Koşusu'nun resepsiyonu Veliefendi Hipodromunda yapıldı 
</HEADLINE>
<TEXT>

     At yarışlarında, Ulu Önder Gazi Mustafa Kemal Atatürk adına düzenlenen ve yarın 79’uncusu koşulacak Gazi Kupası Koşusu’nun resepsiyonu, bugün yapıldı. 
     Türkiye Jokey Kulübü’nün TJK Veliefendi Hipodromu’nda düzenlediği görkemli geceye, TJK Yönetim Kurulu üyelerinin yanı sıra, milletvekilleri, İstanbul Cumhuriyet Başsavcısı Aykut Cengiz Engin, atçılık camiasının önde gelen isimleri ve yarınki yarışa katılacak atların sahipleriyle çok sayıda davetli katıldı. 
     Geceye katılanlar, havuzbaşındaki kokteylin ardından, açık havada canlı müzik eşliğinde yemek yedi. 
     Yemek öncesi bir konuşma yapan TJK Başkanı Umur Tamer, İngiliz taylarının, doğduktan sonraki 3 yıl içinde geçen süreçte Gazi Kupası Koşusu’na hazırlandığını anlatarak, "Yarın start alacak yarışta bütün güzide safkanların ayaklarının düz basmasını ümit ederek, bütün jokeylere başarılar diliyorum" dedi. 
     
</TEXT>
</DOC>
