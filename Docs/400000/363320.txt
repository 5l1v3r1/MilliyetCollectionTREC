<DOC>
<DOCNO> 363320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun02.html </URL>
<DATE> 2005/07/22/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Londra'ya ikinci saldırı... 2 kişi gözaltına alındı 
</HEADLINE>
<TEXT>

     HİLAL YILMAZ Londra DHA 

      7 TEMMUZ'da 56 kişinin hayatını kaybettiği bombalı saldırıların şokunu henüz atlatamayan İngiltere'nin başkenti Londra'da bugün meydana gelen patlamalar büyük korku yarattı. Bombaların bir kısmı henüz patlamadan ele geçirilirken, metro istasyonlarındaki bombaların da sadece fünyelerinin patladığı belirtildi. Olaylarda bir kişi yaralanırken, 2 kişinin gözaltına alındığı bildirildi. 
     İlk patlama, Türkiye saatiyle 14.45'te Warren Street'teki metro istasyonunda meydana geldi. Bu patlamanın hemen ardından Shepherd's Bush ve Oval'dan duman gelmesi üzerine metro seferleri durdurularak istasyonlar boşaltıldı. Tam bu esnada Türklerin yoğun olarak yaşadığı Hackney bölgesinde 26 sefer numaralı çift katlı bir otobüste patlama meydana geldi. 
     Başbakan Tony Blair yaptığı açıklamada, durumun kontrol altında olduğunu söyleyerek halktan sakin olmalarını istedi. Yetkililer patlayıcıların cinsi nedeniyle 7 Temmuz'da düzenlenen saldırılarla bugünkü olayların benzerlik gösterdiğini belirtirken, kesin konuşmak için henüz erken olduğunu dile getirdi. Gün boyunca yapılan aramalarda ise herhangi bir kimyasal saldırı izine rastlanmadı. 
     SKY News televizyonunun istihbarat ve güvenlik servislerine dayanarak verdiği haberde ise, Güvenlik kaynakları SKY News'e, otobüste bulunan patlayıcıların 7 Temmuz'daki saldırılarda kullanılanlarla benzerlik taşıdığını söyledi. Kaynaklar, güçlü aseton kokusunun kimyasal saldırı korkusu yaşattığını, bu kokunun, patlayıcıların çok miktarda aseton ve yetersiz miktarda peroksitten yapılarak yanlış şekilde oluşturulduğunu gösterdiğini belirtti'' denildi. 
     
     ULAŞIM YİNE DURDU 

     Olayın duyulmasıyla birlikte metro istasyonlarının büyük bir kısmı kapatılırken, 3 metro istasyonu ve Hackney'deki otobüsün bulunduğu cadde kısa sürede güvenlik kordonuna alındı. Olayların meydana geldiği bölgelere çok sayıda polis, bomba imha uzmanı, cankurtaran ve itfaiye sevkedildi. Görgü tanıkları otobüsteki patlamanın aracın ikinci katında meydana geldiğini ve patlamanın etkisiyle camların kırılıdığını anlattı. Metro istasyonundan acilen dışarı çıkarılan görgü tanıkları ise, patlamanın vagona binen Asyalı görünümlü bir şahsın taşıdığı çantada tren seyir halindeyken meydana geldiğini ve bir kişinin yaralandığını söyledi. Trenin kapılarının açılmasıyla yolcularla birlikte koşarak dışarı çıkan zanlının metro istasyonundaki güvenlik görevlileri tarafından araçla olay yerinden uzaklaştığı bildirildi. 
     
     POLİS, HASTANEYİ ABLUKA ALTINA ALDI 

     Polis ekipleri, istasyon karşısındaki Londra Üniversitesi Hastanesi'ne kaldırılarak tedavi altına alınan yaralının zanlı olduğu şüphesiyle hastaneyi abluka altına aldı. Yaklaşık 2 saat süren operasyon sonucu polis herhangi bir delil bulamadıklarını açıklayarak ablukanın kaldırıldığını bildirdi. Operasyonda tutuklanan olmazken, yarım saat sonra hastaneye ikinci bir baskın düzenlendiği haberi geldi. Polis yetkilileri ise ikinci bir baskın düzenlendiği haberlerini doğrulamadı. 
     
     ARAMALARDA KİMYASAL VE BİYOLOJİK SİLAHLARA RASTLANMADI 

     Olayların ardından bölge polis kordonuna alınarak çevredeki restoranlar, iş yerleri ve evler boşaltıldı. Ablukanın gece geç saatlere kadar devam etmesi nedeniyle çevre halkı geceyi bölgedeki halk evlerinde geçirdi. Adli tıp ve polis yetkilileri ise yaptıkları aramalar sonucunda kimyasal ve biyolojik silahlara rastlanmadığını bildirdi. Polis yetkilileri olayların ardından yaptıkları açıklamada saldırıların öldürme amaçlı olduğunu ifade etti. Operasyonlar sırasında biri Başbakanlık Konutu yakınlarında olmak üzere iki şüphelinin tutuklandığı bildirildi. Biri Pakistan asıllı olan şüphelilerin daha sonra serbest bırakıldıkları belirtildi. 
     
     ÇOK CİDDİ BİR HADİSE 

     İki haftaki saldırılara oranla bu seferki saldırıların çok hafif olduğunu açıklayan Londra Emniyet Müdürü Sir Ian Blair yine de olayları, Çok ciddi bir hadise'' sözleriyle değerlendirdi. Polis halkın bulunduğu yerde kalmasını isterken, cep telefonla kumanda edilen bomba düzeneklerine karşı özellikle otobüsün yakınlarında bulunanlardan cep telefonlarını kullanmama çağrısı yaptı. Olayların 7 Temmuz'da düzenlenen saldırılarla benzerlik gösterdiğini belirten Blair, saldırıların bu olaylarla doğrudan ilişkisi olup olmadığını kesin olarak söylemek için henüz erken olduğunu ifade etti. 
     
     BLAIR DURUM KONTROL ALTINDA 

     Patlamalardan sonra İngiltere Başbakanı Tony Blair, olağanüstü haller için kabine üyeleri ve güvenlik birimlerinin şeflerinden oluşan Kobra’ adlı kurulla Downing Sokağı'ndaki Başbakanlık konutunda biraraya geldi. Ardından konuğu Avustralya Başbakanı John Howard'la birlikte basın toplantısı yapan Blair, Olayı küçümseyemeyiz, ancak durum kontrol altında'' diyerek Londralılardan sakin olmalarını istedi. Patlamaların amacının halkı korkutmak olduğunu söyleyen Blair, Durumun kısa sürede normale döneceğini umuyorum'' diye konuştu. Blair, bir gazetecinin, Irak savaşını hatırlatarak, Kendinizi Londra halkını cepheye sürmüş gibi hissediyor musunuz Omzunuzda bunun sorumluluğunu duyuyor musunuz '' sorusuna ise, Bu saldırıların sorumluları saldırıları düzenleyenlerdir'' diye yanıt verdi. 
     
     SALDIRILAR HALKTA KORKU YARATTI 

     Olayların 7 Temmuz'daki terör saldırılarından sonra, güvenlik önlemlerinin en üst düzeyde olduğu sırada meydana gelmesi halk arasında büyük korkuya neden olurken, risk analiz uzmanı Navin Reddy, saldırıların 7 Temmuz terör olaylarından etkilenen genç Müslümanlar tarafından gerçekleştirilmiş olma ihtimalinin yüksek olduğunu söyledi. 
     Saldırılardan endişe duyan insanlar bundan sonra toplu taşıma araçlarını kullanmak istemediklerini söylerken, iki hafta önceki saldırıların ardından kent merkezinde artan trafiğin daha da artacağı tahmin ediliyor. Öte yandan, saldırıların İngiltere'nin ekonomisine ve turizmine darbe vurmasından endişe ediliyor. 
     
     İKİ KİŞİ GÖZALTINA ALINDI 

     Öte yandan, İngiliz polisi patlamalarla ilgili olarak bu gece 2 kişinin gözaltına alındığını bildirdi. Bu kişilerden birinin başbakanlık rezidansı Downing Street yakınında, diğerinin Warren Street metrosu yakınındaki Tottenham Court Road'da gözaltına alındığı açıklandı. Gözaltına alınan kişilerin sorgulandığı belirtildi. 
     
</TEXT>
</DOC>
