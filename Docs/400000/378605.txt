<DOC>
<DOCNO> 378605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun30.html </URL>
<DATE> 2005/09/15/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türkleri kızdıran ilanı veren kağıt firması kendini savundu 
</HEADLINE>
<TEXT>

     MERİH KALENDER Sydney DHA 

DÜNYACA ünlü Marie Claire dergisinin bu ayki Avustralya baskısında yayımlanan ve bu ülkede yaşayan Türk toplumunun büyük tepkisine neden olan ilanı veren firma DHA’ya yaptığı açıklamada kendini savunarak, "Kimseyi hedef almadık" dedi. 
     Avusturalya’nın en büyük geri dönüşebilen kağıt üreticisi olan Reflex firmasın ilanında 4 Türk, Beatles grubunun 1969 tarihli ’Abbey Road’ albümünün kapağına fotomontajla yerleştirilmiş olarak görülürken, ilanın altında da ’Dönüştürülmüş kağıt ithal etmeden, yurtdışından yeterince çöp aldık’ ifadeleri kullanıyor. 
     
     FİGÜRAN TÜRKLER 

     Türkler için ’yurtdışından gelen çöpler’ şeklinde bir imada bulunduğu gerekçesiyle Avustralya’da yaşayan Türkler arasında büyük tepki gören ilanla ilgili olarak Reflex firmasının Basın ve Halkla İlişkiler Sorumlusu Grag Dunn bugün DHA’ya bir açıklama yaptı. Dunn, "Marie Claire dergisinde yer alan ilanın hiçbir surette burada yaşayan Türkleri veya diğer etnik kökenli Avusturalyalıları hedef almadığını" savundu. Firma yetkilisi, ilanda yer verilen ’çöp’ rubbish kelimesinin yurtdışından ithal edilen kağıtların Avusturalya ekonomisine vereceği zarardan dolayı kullanıldığını öne sürdü. 
     
     YANLIŞ ANLAŞILDIK’ 

     Konunun sadece ve sadece figüran olarak seçilen kişilerin Türk kökenli olmasından kaynaklandığını ifade eden Dunn, ilanla ilgili olarak kendilerine çok sayıda elektronik posta ve faks geldiği açıklayarak ’yanlış anlaşıldıklarını’ savundu. 
     
     GÜNGÖRDÜ İŞLERİMİN BOZULMASINDAN KORKUYORUM 

     Öte yandan, 800’er dolar karşılığında ilan için poz veren 4 Türk’ten biri olan İsmet Güngördü de DHA yaptığı açıklamada, ’Reflex firmasının kendileriyle bir anlaşma yaptığını, ancak aralarındaki sözleşmede, ilanda yer verilecek ifadelerin belirtilmediğini’ söyledi. Yasal haklarını arayabilmek için kendi avukatlarıyla görüşmelerinin devam ettiğini kalydeden İsmet Güngördü, "Konunun abartıldığını tahmin ediyorum. Ben bir işletmeciyim ve bu olaydan sonra işlerimin bozulmasından kaygılanıyorum" dedi. 
     Restoran sahibi İsmet Güngördü’nün yanı sıra, ilanda restoran çalışanı Hayati Ünal, müzisyen Oğuz Çiloğlu ve mesleği açıklanmayan Hüseyin Daşlık da yer alıyor. 
     
     Yarın avukatıyla görüşecek 

     Lokantacı İsmet Güngördü, konuyla ilgili olarak yarın bir avukatla görüşeceğini söyledi. 
     Güngördü, "Söz konusu reklamın bu içerikte olacağını bize söylemediler. Komik bir reklam olacağı bilgisi verildi. Eğer bize önceden fotoğrafımızın bu şekilde kullanılacağı söylenseydi biz de ona göre karar verirdik" dedi. 
     Fotoğraf için para ödeneceğini de bilmediklerini söyleyen Güngördü, "Bizim bu şekilde kullanılmamız hiç hoşuma gitmedi. Bize imzalattıkları sözleşmenin kopyasını da vermediler" diye konuştu. 
     Güngördü, ismini açıklamak istemediği Avustralyalı avukatla reklama ilişkin görüşeceğini belirterek, şöyle konuştu 
     "İki gündür telefonlarım susmadı. Hem Sidney’den hem Melbourn’dan ve hatta İstanbul’dan arayanlar var. Bu konuyla ilgili bugün en az 15 kişi aradı. Telefonlara cevap vermekten artık yoruldum. Olay gereğinden fazla büyütüldü, abartıldı. Bu nedenle avukatla görüşüp, bu reklam hakkında ne yapılabilir, yasal haklarımız nedir onu öğreneceğim." 
     
</TEXT>
</DOC>
