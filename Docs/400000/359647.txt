<DOC>
<DOCNO> 359647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonsiy04.html </URL>
<DATE> 2005/07/09/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Zeki Sezer, terörün hortladığını ama amacına ulaşamayacağını belirtti. 
</HEADLINE>
<TEXT>

     DSP Genel Başkanı Zeki Sezer, başta bölücü terör olmak üzere, hiçbir terörist grubun amacına ulaşamayacağını belirterek, "Geçmişte olduğu gibi, yine her türlü terörist eylem etkisiz duruma getirilecektir" dedi. 
     Sezer, Hakkari’nin Şemdinli ilçesinde askeri aracın mayına çarpması sonucu 3 askerin şehit olması, 15 askerin yaralanması dolayısıyla yayınladığı mesajda, terörün hortladığını ama amacına ulaşamayacağını belirtti. 
     Bölücü örgütün kanlı eylemlerini son günlerde yoğunlaştırdığının gözlemlendiğini, hemen her gün şehit haberleri geldiğini ifade eden Sezer, şunları kaydetti 
     "Son olarak Hakkari’nin Şemdinli ilçesinde meydana gelen ve 3 askerimizin şehit olması, bazı askerlerimizin de yaralanmasına sebep olan olay, bizim bir süredir vurguladığımız ’bölücü terör hortladı’ sözümüzü ne yazık ki doğrulamaktadır. 
     Ama başta bölücü terör olmak üzere, hiçbir terörist grup amacına ulaşamayacaktır. Geçmişte olduğu gibi yine her türlü terörist eylem etkisiz duruma getirilecektir. 
     Terör, maddi ve manevi kayıplara, dolayısıyla yüreğimizde yaralara yol açsa da Türk Silahlı Kuvvetleri’nin ve emniyet güçlerimizin kararlı mücadelesi sonunda teröristler bir kez daha hüsrana uğratılacaklardır. 
     Bu arada, terörü besleyen kaynakların ve tüm olumsuzlukların yok edilmesi için gerekli sosyal, siyasal ve ekonomik önlemlerin alınması gerektiğini de özellikle vurgulamak istiyorum. Terör bir insanlık suçudur. Hiçbir amaç için teröre başvurulamaz. Kaldı ki, hiçbir terör de amacına ulaşabilmiş değildir." Sezer, şehit askerlere Allah’tan rahmet, yaralılara acil şifa, başta şehit yakınları ve Türk Silahlı Kuvvetleri olmak üzere tüm ulusa başsağlığı diledi. 
     
</TEXT>
</DOC>
