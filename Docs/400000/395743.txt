<DOC>
<DOCNO> 395743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko17.html </URL>
<DATE> 2005/11/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Merkez Bankası döviz rezervi geriledi 
</HEADLINE>
<TEXT>

     Merkez Bankası’nın döviz rezervi geçen hafta 1.2 milyar dolar azalarak 41.8 milyar dolara geriledi. 
     Merkez Bankası verilerinden yapılan hesaplamaya göre döviz rezervi geçen hafta 1 milyar 192 milyon dolar azaldı ve 11 Kasım itibariyle 41 milyar 849 milyon dolar olarak gerçekleşti. Rezervde bu ay içerisinde yaşanan toplam azalma 2 milyar 998 milyon dolara ulaştı. 
     Döviz rezervi ekim sonunda 44 milyar 847 milyon dolarla rekor bir düzeye çıkmıştı. 
     Banka’nın altın mevcudunun ise 1 milyar 767 milyon dolar olan değerinde değişiklik yaşanmadı. 
     Altın ve döviz varlıklarının toplamından oluşan brüt rezerv söz konusu hafta 44 milyar 808 milyon dolardan 43 milyar 616 milyon dolara geriledi. 
     
     DÖVİZ FAZLASINDA 1.6 MİLYAR DOLARLIK ARTIŞ 
     Merkez Bankası’nın dış varlıkları geçen hafta 1 milyar 182 milyon dolarlık azalmayla 45 milyar 346 milyon dolar 
     olurken, döviz yükümlülükleri ise 2 milyar 872 milyon dolar azalarak 31 milyar 856 milyon dolara düştü. Banka’nın döviz fazlası ise geçen hafta 1 milyar 690 milyon dolar artarak 13 milyar 490 milyon dolara kadar yükseldi. 

ANKA 
     
</TEXT>
</DOC>
