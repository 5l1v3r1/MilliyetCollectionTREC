<DOC>
<DOCNO> 366276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/axspo01.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
2 - Ümit gerilimi 
</HEADLINE>
<TEXT>



Hakem seminerini bu kez de Fenerbahçe takım kaptanı Ümit Özat "gerdi". Abant'ta devam eden seminerin dördüncü gününde medya spor müdürleri, süper lig teknik direktörleri ve takım kaptanlarını ağırlayan MHK, oturumun sohbet bölümünde Sarı - Lacivertli takımın kaptanı Özat'ın ilginç değerlendirmeleri ile karşılaştı. 
Geçtiğimiz günlerde yitirdiğimiz NTV spor koordinatörü Kenan Onuk adına düzenlenen panelde konuşan Ümit Özat, "Dünyada hakeme itiraz etmeyen futbolcu yoktur. Serdar Tatlı, Mustafa Çulcu ve Bülent Demirlek 50 tane penaltı verse ağzımı açmam, itiraz etmem. Çünkü onlara güveniyorum. Diğer hakemler de onlar gibi olsun" ifadeleri salonda buz gibi bir hava esti. 
Oturumu yöneten MHK Başkanı Ufuk Özerten, kısa bir suskunluktan sonra mikrofonu alarak, "Böyle bir ayrım yapmak son derece yanlış. Tüm hakemlerimiz aynı güvenilirlikte ve değerdedir. Bu tip değerlendirmelere katılmıyorum" yorumunu yaptı. 

'Kuzu gibi olmaz' 
Panele konuşmacı olarak katılan Milli Takımlar Başdanışmanı Fatih Terim, uluslararası düzeyde üst düzey Türk hakemi bulunamamasının gerekçesinin lobi faaliyetlerinin yetersizliği olamayacağını iddia etti. Terim, "İyinin önünde kimse duramaz. Takımlarımızın Avrupa'daki başarısı hakemlerimize de pozitif yansıyacaktır. Hakem, futbolcu, teknik adam, yönetici diyaloğunda kuzu gibi herkesin birbirine saygı göstermesi beklenemez. Herkes zaman zaman tepki verebilir, ancak bunlar şahsi değildir. Ben hata yapan hakemin dinlendirilmesinden yana değilim" dedi. 


</TEXT>
</DOC>
