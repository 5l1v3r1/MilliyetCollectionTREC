<DOC>
<DOCNO> 398437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo04.html </URL>
<DATE> 2005/11/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Daum'dan Alex'e baskı 
</HEADLINE>
<TEXT>

     Daum, sakatlığı nedeniyle 10 gündür idmanlara çıkmayan Alex’ten fedakarlık yapıp, derbide forma giymesini istedi. 
     
     Yakın markaja aldı 
     Cezalı olduğu için Schalke maçında forma giyemeyen, sakatlığı nedeniyle Vestel Manisa ve Milan karşılaşmalarında oynayamayan Alex'e, derbi öncesi "Oyna" baskısı. Geçtiğimiz hafta başında antrenmanda sakatlanan ve o günden bu yana yoğun bir tedaviye alınan, en son önceki gün Acıbadem Hastanesi'nde 6 profesör tarafından durumu gözden geçirilen Sambacı'nın, "Ağrılarım var. Ben durumumu biliyorum" deyip, idmana çıkmaması üzerine harekete geçen Alman hoca, oyuncusunu yakın markaja aldı. 
     
     Sana ihtiyacım var’ 
     Alex'le sürekli olarak özel konuşmalar yapan Daum’un "Galatasaray derbisinin bizim için ne kadar önemli olduğunu anlatmama gerek yok. Bu zorlu ve önemli sınavda sana çok ihtiyacım var. Senden özveri bekliyorum. Derbide sahaya çık, sonra istediğin kadar dinlen. Önünde uzun bir süre olacak" dediği öğrenildi. Önceki gün, "Oynayamam" diyen, dün akşamki son antrenmana katılmayan Brezilyalı yıldızın da forma giymeye sıcak baktığı ve oynamak istediği kaydedildi. 
     
     Onsuz yürümüyor 
     Fazla mücadele etmediği, savunma yönünün olmadığı, durarak oynadığı konularında geldiği günden bu yana eleştiri alan Alex'in değeri, oynamadığı maçlarda ortaya çıktı. Schalke karşısında doğru dürüst pozisyona giremeyen ve 2-0 yenilen Fenerbahçe, evinde sezonun en kötü maçını oynayıp, Milan'dan fark yedi. Alex'in yokluğunda orta saha organizasyonu sekteye uğrarken, savunma ile forvet arasındaki kontak aksadı. Bir başka önemli gerçek, duran top avantajının yitirilmesi. Alex varken, çok daha etkili olan Anelka'nın formu da, onun yokluğunda düşme gösterdi. Sambacı yokken, maçlar kazanılsa bile, oyun olarak hiç tatmin edici olamıyor Fenerbahçe. 
     
</TEXT>
</DOC>
