<DOC>
<DOCNO> 355528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/guncel/gun01.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Belgeler evimden çalındı 
</HEADLINE>
<TEXT>


Ercan Arıklı'dan boşanırken 'fakirlik belgesi' almaya çalıştığı iddia edilen ünlü piyanist Güher Pekinel, mahkeme belgelerinin 2 hafta önce evinden çalındığını açıkladı 

İSTANBUL Milliyet 

Gazeteci Arda Uskan'ın, ünlü yayıncı ve dergici Ercan Arıklı'nın hayatını anlattığı "Güle Güle Bebeğim" isimli kitabında anlatılanlara ilişkin tartışma sürüyor. Arıklı ile evliliğini noktalarken 'fakirlik belgesi' almaya çalıştığı iddia edilen dünyaca ünlü piyanist Güher Pekinel, sessizliğini Milliyet'e bozdu. 
Boşanma süreciyle ilgili mahkeme dosyalarının 2 hafta önce evinden çalındığını açıklayan Pekinel, Arıklı'dan istediği villanın kendisi ve kardeşinin parasıyla alındığını söyledi. Ayrılma sürecinde maddi durumunun iyi olmadığını belirten Pekinel, 10 bin dolar nafakayı da avukatının talebiyle isteğini ifade etti. 
Bir süre önce yitirdiğimiz Arıklı'nın hayatının anlatıldığı kitapta anlatılanlar manşetlere taşınmıştı. Kitaba göre, Pekinel boşanma davası sırasında 'fakirlik belgesi' almaya çalışmış ve ayda 10 bin dolar nafaka ile birkaç milyon dolar değerindeki Eliyeşil Korusu'ndaki villanın tamamını tazminat olarak talep etmişti. 
Haberlerde konu edilen alacaklarla ilgili mahkemelerin halen sürdüğünü vurgulayan Pekinel, sorulara şu yanıtları verdi 

Son dönemde hakkınızda çıkan haberlere ne diyeceksiniz 
G.P 3 büyük gazetede 14 Haziran'da yayımlanan "Güher Pekinel neden fakirlik belgesi aldı" haberlerinin sunuluş tarzı ve içindeki saptırmalar yalnızca özel hayatıma değil, aynı zamanda saygınlığıma ve sanatsal kişiliğime de saldırıydı. 
Ne ilginçtir ki, Arıklı'nın 'ağır kusuru' nedeniyle verilmiş ve kesinleşmiş bir boşanma kararının ayrıntıları k bus gibi geçen 4 yıldan sonra, yargıda süregelen bazı ihtilafların her an sonuçlanması beklenildiği bu dönemde kamuoyu gündemine getirilmiştir. Sanki yargı sürecini etkilemeye çalışmak için başlatılan kampanya gibi. Bu arada yaklaşık 2 hafta önce söz konusu mahkeme dosyaları da evimden çalınmıştır. 

Dosyalar kim tarafından, ne amaçla çalınmış olabilir 
G.P Evimden dosyaların çalındığı bir gerçek, ama henüz bunu kimlerin yaptığını kanıtlayacak durumda değilim. Başlayan hukuki süreçte bunun da gün ışığına çıkmasını umuyorum. 

Fakirlik belgesi almaya çalışmadınız mı 
G.P Sansasyon oluşturmak için boşanma dosyasından alınan belgeler tamamen çarpıtılmıştır. Boşanma sürecinde yargıç kararıyla tarafların 'mali ve içtimai durumlarının araştırılması' bağlamında mahalli karakolca tanzim edilen bir belge var. Böyle bir belgenin istenmesi bu tür davalarda her zaman uygulanan bir işlemdir. Her şey resmi kalıplar içinde sorulmakta ve tarafların, örneğin aylık maaşı gibi, düzenli bir gelir kaynağı olup olmadığına bakılmaktadır. Benim sanatçı olarak gelirim düzenli değil elbette. Ayrıca ekonomik durumum, boşanma sürecinde ve sonrasında 1.5 yıl konser verememem nedeniyle kötü bir hal almıştı. 

Devlet sanatçısı değil misiniz Nasıl düzenli bir geliriniz yoktu 
G.P Devlet sanatçılığını her zaman bir onur olarak gördüm. Ve başından beri maaşımızı almak istemedik. Ve bunun yetenekli çocuklara verilmesini istedik. Buna rağmen kitaba dayalı tüm gazete yayınlarında maddi yarar peşinde koşan bir birey gibi tanıtılmak istenmesi çok rencide edici. 

Evin parasını biz ödedik 
Asıl tartışılan konu sizin milyonlarca dolar değerindeki bir evi Arıklı'yla paylaşmak yerine tamamını istemeniz. Eliyeşil Korusu'ndaki evinizden bahsediyoruz. 
G.P Eşim kendisiyle tanıştığım 1986'dan 1989'a kadar, Larousse Britannica ansiklopedileri ve Söz Gazetesi nedeniyle ekonomik açıdan zora düştü. Bu nedenle kendisine hem ben, hem Süher maddi destek verdik. Ayrıca birlikte yaşayacağımız o evin alımı için kardeşimin de katkısıyla tüm birikimlerimi kendisine aktardım. Tüm evin parasını ben verdim. Bu durum, Arıklı'nın kendi el yazısını içeren belgelerle 3 ayrı mahkemede kanıtlanmıştır. Tabii aradan 15 yıl geçti. Evin değeri arttı. Tüm evin parasını ben verdiğim için elbette verdiğim parayı değil, evi geri istedim. Bunlar belgeleriyle mahkeme dosyalarında var. 

Neden 10 bin dolar nafaka istediniz 
G.P Bunu avukatım formüle etmiş. Ben o zamanlar bu konuların üzerine çok düşmüyordum. Avukatım "Ev nedeniyle alacağımız yüksek olduğu için isteyeceğimiz tazminat da yüksek tutulması gerekiyor" demişti. Zaten böyle bir nafakayı hiçbir zaman almadım. 

Tazminatı TEV'e bağışlayacağım 

Sanatçılığın dışında, bir kadın olarak ne kadar yaraladı bunlar sizi 
G.P Evliliğimin sonuna doğru yaşadığım şoklar beni hem bir kadın, hem de sanatçı olarak tümüyle kilitlemişti. Hiçbir karar alamıyor ve ilaçların yardımıyla yaşıyordum. Ayrıntıları tekrar gündeme taşıyarak yaşamış olduğum acıları alevlendirmek istemiyorum. Bu defter benim için 4 yıl sonra çok şükür kapanmıştır. Yıllar sonra bunların birdenbire polemik konusu yapılması beni yıpratıyor. 

Şimdi ne yapacaksınız Bu açıklamayla yetinecek misiniz 
G.P Ben bir "Jeanne d'Arc" değilim. Ama inandığım değerler için her zaman savaşacağım. Bunu kendime, sanatıma ve benim gibi bu duruma düşmüş insanlara borçluyum. Bu nedenle sorumlular hakkında yasal yollara başvurarak elde edeceğim tazminatları Türk Eğitim Vakfı'na bağışlayacağım. 

Uskan benimle hiç konuşmadı 

Arda Uskan'la görüşüp bir açıklama yapmak istemediniz mi 
G.P Kitabın çıkacağından son ana kadar haberdar değildim. Alacak meseleleriyle ilgili Yargıtay kararından birkaç gün önce yayımlanan kitapta, şahsıma ait etraflı iddialara rağmen yazar tarafından görüşümün alınmasına gerek görülmemiştir. Yazar bir söyleşide, kitabında ismi geçen tüm şahıslarla konuşmuş olmasına rağmen beni hariç tuttuğunu açıkça beyan da etmiştir. Niye konuşmamıştır, ben de merak ediyorum. 


</TEXT>
</DOC>
