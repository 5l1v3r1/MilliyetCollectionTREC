<DOC>
<DOCNO> 363043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun39.html </URL>
<DATE> 2005/07/21/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Terör uzmanlarına göre saldırılar amatörce... 
</HEADLINE>
<TEXT>

     Londra’da meydana gelen bombalı saldırı girişiminden sonra acil yardım servislerine şüpheli paketler görüldüğüne ilişkin ihbar telefonları yağıyor. 
     Londra polisinden bir sözcü, "Londra’nın her yerinden yüzlerce telefon aldık. Onların hepsini yanıtlamak zorundayız" dedi. 
     Polisin, bir ihbarı değerlendirirken St Paul’s Katedrali yakınındaki bölgenin bazı kesimlerini kordon altına aldığı, eğlence bölgesi West End’in merkezi Shaftesbury sokağının kısa süreyle kontrol edildiği belirtildi. 
     Polisin, kaygı içindeki Londra sakinlerinden çok sayıda ihbar telefonu almayı beklediği de kaydedildi. 
     Bu arada bazı terör uzmanları, bugünkü bombalı saldırı girişimlerinin, iki hafta önce Londra’da 56 kişinin öldüğü saldırılara göre daha az karmaşık olduğunu, ancak yeni bir terör hücresinin varlığını ortaya çıkarabileceğini söylediler. 
     Merkezi Londra’da bulunan Jane’s Terörizm ve İsyan Merkezi adlı kuruluştan Jeremy Binnie, bugünkü bombalı saldırı girişimleriyle iki hafta önce Londra’yı sarsan patlamalar arasında önemli farklılıklar bulunduğunu belirtti. 
     Bugünkü bombalı saldırı girişimlerinin kalabalık bir saatte olmadığını, ücra metro istasyonlarının seçildiğini ve bu girişimin fiyaskoyla sonuçlandığını söyleyen Binnie, "Birçok yönden çok fazla amatörce gözüküyor" dedi. 
     Uluslararası İlişkiler Kraliyet Enstitüsü’nden RIIA Keith Burnet de, bombalı saldırı girişimlerinin, 7 Temmuz’daki saldırıları yapan intihar bombacıları kadar profesyonel olmayan kişilerce yapılan kopya bir çalışma olduğunu söyledi. 
     Burnet, İngiliz güvenlik güçlerinin, metroyu ve otobüsleri kullanan her yolcuyu arayamayacağı için bu tür saldırı girişimlerini önlemek konusunda çok fazla seçeneği bulunmadığını kaydetti. 
     Bradford Üniversitesi’nden Paul Rogers da görevlilerin, bugünkü bombalı saldırı girişimleri üzerinde çalışarak birçok kanıta ulaşacağını belirterek, saldırı girişimlerinin İngiltere’de başka bir terörist hücrenin varlığına işaret edebileceğini kaydetti. 
     
</TEXT>
</DOC>
