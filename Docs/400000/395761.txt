<DOC>
<DOCNO> 395761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko35.html </URL>
<DATE> 2005/11/17/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AB Raporu Türkiye'nin büyüme hızı yüzde 5.2'ye yükselecek 
</HEADLINE>
<TEXT>

     AB Komisyonu'nun hazırladığı Güz dönemi Ekonomi Raporu'nda, Türkiye ekonomisinin ''potansiyeline yakın büyümeye devam ettiği'' belirtildi. 
     Raporda Türkiye'de bu yıl yüzde 5 olacağı hesaplanan büyüme hızının 2006 yılında yüzde 5.2'ye yükseleceği, 2007 yılında ise yüzde 5.1 seviyesinde gerçekleşeceği tahmin ediliyor. 
     Türkiye'nin 2004 ve 2005 yılının geride kalan süresinde ''ekonomik istikrarını sürdürdüğünü'' ve ''büyüme kaynaklarını daha iyi dengelediği'' anlatılan raporda, yatırımlardaki artışın da altı çiziliyor. 
     ''Sanayi üretimi ve kapasite kullanım oranı gibi verilerin yılın kalan süresinde de güçlü ekonomik büyümenin devam edeceğini gösterdiğini'' kaydeden AB Komisyonu raporu, uygulanan mali politikalarla ve güçlü Türk Lirası TL sayesinde enflasyonist baskıların da kontrol altında tutulduğuna vurgu yapıyor. 
     Türkiye ekonomisinin son 3 yıldır hızlı büyüdüğünü, fakat istihdam yaratamadığı anlatılan raporda, ''2004 yılının ortasından itibaren durumun değiştiği ve çalışmaya karar veren kişi sayısındaki artışa rağmen işsizlik oranının yüzde 10'un altına düşürüldüğü'' kayıt altına alınıyor. 
     Kamu finansmanı alanında Türkiye'nin doğru yolda ilerlediğini ve gayri safi yurtiçi hasılanın yüzde 6.5'i oranında faiz dışı fazla hedefinin tutturulduğu anlatılan raporda, bu sayede borçluluk oranında hızlı düşüşler yaşandığına dikkat çekiliyor. 
     Raporda ''cari açıktaki artışın da iç talepteki canlanmadan ve güçlü TL'den kaynaklandığı'' ifade ediliyor. 
     Türkiye ekonomisinin önümüzdeki iki yılda da ''olumlu koşullarda'' kalacağı ifade edilen raporda, ''turizm başta olmak üzere ihracat artışının sürdürülmesi yanında hizmet sektöründeki fiyat oynaklıklarını ve petrol fiyatlarındaki seviyeyi de dikkate alarak enflasyonla mücadelede sıkı para politikasından taviz verilmemesi'' tavsiyelerinde bulunuluyor. 
     AB Komisyonu raporunda Türkiye'nin istihdamda yılda yüzde 2 genişleme yaratabileceğini ve bu sayede yüzde 10 seviyesinde bulunan işsizlik oranını 2007 yılında yüzde 9.7 ile yüzde 9.8 arasına indireceği öngörülüyor. 
     
</TEXT>
</DOC>
