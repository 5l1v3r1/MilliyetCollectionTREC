<DOC>
<DOCNO> 390528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur15.html </URL>
<DATE> 2005/10/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Trenlere bayram ilavesi... 
</HEADLINE>
<TEXT>

     TCDD Genel Müdürlüğü, Ramazan Bayramı tatili nedeniyle artan yolcu talebini karşılamak için bütün trenlerine en az birer vagon daha ekledi. 
     AA muhabirinin TCDD Genel Müdürlüğü yetkililerinden aldığı bilgiye göre, 2-6 Kasım tarihlerini kapsayan Ramazan Bayramı tatilini başka şehirlerde geçirecek olan vatandaşların bilet talepleri yoğunlaştı. 
     TCDD Genel Müdürlüğü, geçen yıllarda yaşanan sıkıntıları dikkate alarak, bayram tatiline girilirken trenlere vagon ilave etme uygulamasından vazgeçerek, bu kez trenlere 15 gün önceden ilave yaptı. 
     Bu kez bütün trenlere en az birer adet olmak üzere vagon ilavesi yapıldı. İstanbul’a sefer yapan Başkent ve Cumhuriyet ekspreslerine 3’er, Fatih’e 6, Boğaziçi’ne 4 ve Anadolu Ekspresi’ne 4 vagon ilave edildi. 
     İzmir trenlerinden Mavi’ye 2, 9 Eylül ve Karesi ekspreslerine 3’er, Çukurova’ya 2 ve 4 Eylül Ekspresi’ne 1 adet vagon eklendi. Genel Müdürlük, Erzurum, Doğu, Güney, Pamukkale, Meram ve İç Anadolu trenleri de dahil olmak üzere toplam 42 vagon ilavesine gitti. 
     Bu arada, bayram tatili nedeniyle vatandaşların bilet talepleri de arttı. Bu nedenle bayram tatilinin ilk ve son günleri sefer yapacak trenlerde neredeyse boş yer kalmadı. Bu trenlerde doluluk oranı yüzde 100’e yaklaşırken, bazı trenlerde ise biletler ilave vagonlar 
     nedeniyle henüz tükenmedi. 
     2 Kasım Çarşamba günü İstanbul’a sefer yapacak Başkent, Cumhuriyet 
     ve Ankara ekspreslerinde yer kalmadı. 
     Bayram tatilinin son günü de dolu olacak bu ekspreslere ilave olarak Anadolu, Fatih, Boğaziçi ekspresleri ile bazı İzmir trenlerinin tüm biletleri de satıldı. 
     TCDD Genel Müdürlüğü, artan yolcu talebi üzerine, yolcuların mağdur edilmesini önlemek amacıyla 2 ve 6 Kasım’da Ankara-İstanbul arasında sefer yapmak üzere ilave bir tren konulmasına karar verdi. 
     Cumhuriyet ekspresi tarzında teşkil edilecek bu tren Ankara ve İstanbul’dan saat 13.00’de karşılıklı hareket edecek. 
     TCDD Genel Müdürlüğü’nün, bayram tatili döneminde yapılan hazırlıkların üzerinde talep gelmesine karşı ek önlemler aldığı, gerektiğinde yeni vagon ilavelerine de gidebileceği belirtildi. 
     
</TEXT>
</DOC>
