<DOC>
<DOCNO> 353950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun31.html </URL>
<DATE> 2005/06/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Schröder AB'yi sadece ekonomik bir kuruluş olarak görmek hata... 
</HEADLINE>
<TEXT>

     Almanya Başbakanı Gerhard Schröder, ''AB'nin sadece ekonomik bir kuruluş olarak görülmesinin hata olacağını'' söyledi. 
     Schröder, eski Sosyal Demokrat Partili SPD politikacı Erhard Eppler'in bir kitabının tanıtımı sırasında yaptığı konuşmada, AB'nin siyasi açıdan da bütünleşmesi gerektiğini belirterek, ''AB'yi sadece ekonomik bir kuruluş olarak görmek hata olacaktır'' dedi. 
     Önemli olanın nasıl bir Avrupa istendiğine verilecek cevap olduğunu ifade eden Schröder, ''Birlik içinde hareket yeteneğine sahip gerçek bir politik birlik mi istiyoruz, yoksa AB'den AET'ye dönerek bir serbest ticaret bölgesi mi'' diye sordu. 
     Siyasi birliğin korunması çağrısında bulunan Schröder, ''Bu modeli ulusal egoizm ya da popülist hedeflerden dolayı yıkmayı isteyenler, gelecek nesillere karşı günah işlemiş olur'' dedi. 
     Alman Birlik partilerinin CDU CSU Avrupa politikalarını da eleştiren Schröder, AB'nin aşırı derecede genişlemesinden söz eden muhalefet politikacılarının küçük zorluklar karşısında hemen kaçmaya çalıştığını savundu. 
     
</TEXT>
</DOC>
