<DOC>
<DOCNO> 358839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/axspo03.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets ve Aslanlar'ı 
</HEADLINE>
<TEXT>


ERHAN TELLİ 


Galatasaray'ın Hollanda kampında Teknik Direktör Eric Gerets, "Başımı ağrıtıyorlar" dediği, forvet oyuncularıyla Milliyet için buluştu. Belçikalı hoca, "Herhalde diğer kulüpler bu kadar kaliteli forvet oyuncularına sahip olduğumuz için bizi kıskanıyordur" yorumunu yaptı. Gerets, Hakan Şükür, Necati Ateş, Ümit Karan, Hasan Kabze ve genç Özgürcan'ın bu yıl Galatasaray'ın en iyi yerlere getireceğine inandığını da söyleyerek, "Bana kalsa hepsini birden oynatmak isterim. Hakan tecrübesiyle, Ümit Karan çabukluğuyla, Necati hareketliliğiyle, Hasan Kabze ve Özgürcan ise gençlik ateşiyle bu takıma büyük fayda sağlayacaklar" diye konuştu. 

Ribery FIFA'lık 

Marsilya Kulübü, Galatasaray'ın Ribery için istediği 5 milyon Euro'yu ödemeyi kabul etmedi. Fransızlar bu rakamın çok olduğunu bildirince konunun çözümü FIFA'ya kaldı. 
Bu arada Fransa Futbol Federasyonu, Türkiye Futbol Federasyonu'ndan Ribery'nin lisansını istedi, ancak olumsuz yanıt aldı. Federasyon, Fransızlar'dan gelen bu istek üzerine Galatasaray'a başvurdu. Sarı - Kırmızılılar bu oyuncuya tüm yükümlülüklerini yerine getirdiklerini bildirdi ve sertifikasının verilmemesi gerektiğini belirtti. 
Federasyon bunun üzerine, "Türkiye'de sözleşme yapan yabancı oyuncular ancak Futbol Federasyonu'nun kuralları ile bu sözleşmeleri feshedebilirler. Ribery bu kurallara uymamıştır. Ayrılmasından 15 gün önce noterden bunu bize bildirmeliydi" yanıtını gönderdi. Marsilya artık Ribery'nin lisansı için FIFA'ya başvurmak zorunda kalacak. Eğer isteği kabul edilirse geçici lisans ile bu oyuncuyu oynatabilecek. 

Son aday Iliç 

Cim-Bom yabancı transferinde rotayı Partizan'ın kaptanına çevirdi. Sarı - Kırmızılı yöneticilerin gizlice Belgrad'a giderek tecrübeli futbolcuyla masaya oturdukları öğrenildi 

Yabancı transferinde üst üste hayal kırıklıkları yaşayan Galatasaray'ın gündemine bu kez de Sırbistan Karadağ'ın Partizan takımının kaptanı Sasha Iliç oturdu. 
28 yaşındaki tecrübeli futbolcunun transferi için Sarı - Kırmızılı yöneticilerin gizlice Belgrad'a gittikleri ve pazarlık masasına oturdukları öğrenildi. İlk görüşmede tarafların önemli adım attıkları ve birkaç pürüzün dışında sorun yaşanmadığı bildirildi. Teknik Direktör Gerets'in de onay verdiği transferin bir kaç gün içinde netlik kazanmasının beklendiği ifade edildi. 

Kimdir 

Ülkesi Sırbistan Karadağ, Doğum Yeri Pozarevac, Doğum Tarihi 1977, Boy 1.78, Mevkii Orta saha 

Kariyeri SEZON TAKIM MAÇ GOL 97-98 Charlton 14 - 98-99 Charlton 23 - 99-00 Charlton 1 - 99-00 West Ham 1 - 00-01 Charlton 13 - 01-02 Portsmouth 7 - 02-03 Portsmouth - - 03-04 Celta Vigo 13 1 04-05 Partizan 28 16 

Sambacı kararsız 

ERHAN TELLİ 

Sarı - Kırmızılılar'da yabancı oyuncularla yaşanan sorunlar bir türlü bitmek bilmiyor. Yunan kulübü Panathinaikos'a imzası son anda durdurulan Flavio Conceiçao'nun Galatasaray'dan ayrılma hazırlıklarını sürdürdüğü öğrenildi. Brezilyalı futbolcunun aklının Panathinaikos'ta kaldığı ve Hollanda kampına gidip Teknik Direktör Eric Gerets'ten transfer için izin isteyeceği iddia edildi. Conceiçao'nun, ayrılma talebini bir kez daha yöneticilere ilettiği, araya giren Gerets'in, "Benimle görüşmeden ayrılma" dediği bildirildi. En geç perşembe günü Hollanda kampında olması beklenen Sambacı, Gerets ile görüşüp, geleceğiyle ilgili kritik kararı verecek. Gerets yöneticilerle yaptığı görüşmede, "Conceiçao özel görevler üstlenebilecek bir isim. Ona ihtiyacım var" yorumunu yaptı. 
Conceiçao'nun, Galatasaray'da kalmak istediği, ancak sezon sonunda gitmesi için her türlü zeminin hazırlanmasına kızdığı belirtildi. 

Aslan'a kolay lokma 

Galatasaray, ilk hazırlık maçında FC UDI'yi rahat yenerken başarılı futboluyla geçer not aldı. Amatör rakibi karşısında Ümit Karan, Necati Ateş ve Sedat'ın golleriyle galibiyete ulaştı 

Sarı- Kırmızılılar, Hollanda kampındaki ilk hazırlık maçında amatör lig ekiplerinden FC UDI 19'u zorlanmadan geçti 3-1 
Rakibi karşısında üstün bir oyun ortaya koyan Sarı - Kırmızılı ekipte Teknik Direktör Gerets hemen hemen bütün oyunculara şans tanırken, görev alan genç futbolcular göz doldurdu. Aslan, 30'da Ümit Karan, 33'te Necati'nin attığı gollerle ilk yarıyı 2-0 önde kapattı. 76'da Dijk farkı bire indirmesine rağmen 81'de Sedat maçın skorunu belirledi. 

Maçın karnesi 
HAKEMLER Dick Jol, H. Jaspers, H. Manders 
FC UDI 19 Dungen 5 Bardoel Dk.46 5 - Ruijs 6 , Kemkens 4 Zanten Dk.46 5 , Richard 6 , Steen 5 Bayoni Dk.46 5 , Wijst 6 Hadouir 5 , Suppers 4 Janssen Dk.77 5 , Dijk 5 - Groot 5 Steward 5 
GALATASARAY Aykut 6 Fevzi Dk.46 6 - Uğur 6 , Cihan 6 Tomas 6 Cihan Can Dk.46 6 , Sinan 6 , Ferhat Dk.46 6 - Sabri 6 Ragıp Dk.46 6 - Volkan 6 , Mülayim Dk.46 7 , Ergün 6 Zafer Dk.46 6 , Necati 7 Hasan Kabze Dk.46 6 - Ümit Karan 7 , Sedat Dk.46 6 , Hakan Şükür 7 Özgürcan Dk.46 5 
GOLLER Ümit Karan Dk.30 Necati Dk.33 Sedat Dk.81 - Dijk Dk.76 

Gerets sonucu önemsemedi 

Galatasaray Teknik Direktörü karşılaşma sonrası yaptığı kısa değerlendirmede, futbolcularının yorgun gözüktüğünü ancak iyi bir hazırlık maçı olduğunu söyledi. Belçikalı hoca, "Antrenmanlarda paslarımız biraz daha düzenli. Buradaki saha şartlarından oyuncularım olumsuz etkilendi. Sonucu fazla önemsememek lazım. Necati'yi 10 numaralı bölgede denedim. İyi bir 10 numara bulana kadar bu denemelere devam etmek zorundayız" diye konuştu. 

Yalçın imzaladı 

Galatasaray bir süredir peşinden koştuğu İstanbulsporlu oyuncu ile 2 yılı opsiyonlu olmak üzere 5 senelik sözleşme yaptı 

M.ALİ SABUNCU 

Transfer girişimlerini yoğun bir şekilde sürdüren Galatasaray, İstanbulsporlu Yalçın ile nihayet imza attı. Yıldız futbolcunun bonservisi için bir süredir Sarı - Siyahlı kulüple pazarlık halinde olan yönetim, önceki gece 250 bin dolar ve 4 kiralık futbolcu karşılığında anlaşma sağlamıştı. 
Galatasaray cephesi uzlaşmanın ardından dün Yalçın ile 2 yılı opsiyonlu 5 senelik mukavele imzaladı. Genç savunma oyuncusunun yarın Hollanda'ya gidip, hazırlık kampına katılacağı açıklandı. 
Galatasaray'a geldiği için mutlu olduğunu belirten Yalçın, "Hayallerim gerçek oluyor. Galatasaray formasıyla Ali Sami Yen'e çıkmak bambaşka bir duygu olsa gerek. Özellikle bu transfer devresinde 14 takımdan transfer teklifi aldım. Ancak 13'üne Galatasaray ile anlaşamazsam gelirim dedim. Galatasaray defansında oynamak için artık ben de varım. 

Saidou yine pes etmiyor 

Yönetimin yabancı kontenjanını boşaltabilmek için sözleşmesini fesh ettiği Saidou ayrılmama konusunda kararlı. Kamerunlu futbolcunun yönetimin tüm baskısına karşın Gerets ile bağlantıya geçtiği öğrenildi. 
Saidou'nun, Belçikalı hocaya, "Bana çok büyük haksızlık yapılıyor. Beni bir kez bile izleme şansınız olmadı. Ancak Galatasaray'a önemli hizmetler verebileceğime inanıyorum" dediği iddia edildi. Gerets ise Saidou ile görüştüğünü itiraf etti ve "Saidou dönmek istiyor. Kendisiyle birkaç kez daha görüşeceğim. Önümüzdeki günlerde bu konu kesinlik kazanır" dedi. 


</TEXT>
</DOC>
