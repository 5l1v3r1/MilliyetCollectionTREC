<DOC>
<DOCNO> 377108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonspo20.html </URL>
<DATE> 2005/09/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
PFDK'dan istifa eden Zeki Çalışkan'dan PFDK Başkanı'na sert eleştiri 
</HEADLINE>
<TEXT>

     Futbol Federasyonu Profesyonel Disiplin Kurulu'nun PFDK , Beşiktaş-Diyarbakırspor maçında meydana gelen saha olayları ve taraftarının kötü ve çirkin tezahüratı nedeniyle Beşiktaş'a 1 maç saha kapatma cezası vermesine tepki gösteren ve istifa eden kurul üyesi Avukat Zeki Çalışkan, PFDK Başkanı Adnan Türkkan'ı sert bir şekilde eleştirdi. 
     Çalışkan, Futbol Federasyonu'na bugün gönderdiği istifa dilekçesinde, dün yapılan toplantıda üzücü olaylar yaşandığını ifade ederek, şunları kaydetti 
     ''Beşiktaş-Diyarbakırspor maçının olayları kurulumuzda tartışılmış, kurulumuzun 3 değerli üyesi mezkür dosya ile alakalı 1 maç seyirsiz oynama cezası verilmesi gerektiği, diğer 3 üyesi ise ağır para cezası verilmesi gerektiği yönünde görüşlerini açıklamışlardır. 
     PFDK üyelerinin bu yönde oy kullanmaları üzerine PFDK Başkanı Bugüne kadar PFDK kararlarında emsali olmamasına rağmen PFDK'dan Beşiktaş-Diyarbakırspor maçı dosyası ile alakalı, asla seyirsiz oynama ve para cezası kararının çıkmayacağını, aksini düşünenlerin istifa etmesi gerektiğini, direnilirse PFDK'nın fesih edileceğini sert bir şekilde ifade etmiştir. 
     Sayın PFDK Başkanının, kurul üyelerinin iradelerini hiçe sayarak ve adeta PFDK babasının çiftliği imiş havasındaki antidemokratik ve dayatmacı tutumu karşısında, kendisine saygısı olan bir insanın istifa etmesi gerektiğini düşünmekteyim.'' Çalışkan son olarak, PFDK'nın mevcut durumunun ve anlattığı zihniyetinin devamının Türk futboluna zarar vereceğine inandığını ve ifade ettiği nedenlerden dolayı PFDK üyeliğinden istifa ettiğini söyledi. 
     Öte yandan PFDK üyesi Mehmet Reşat Bostan'ın da gergin geçen dünkü toplantıda istifa ettiği öğrenildi. 

     
</TEXT>
</DOC>
