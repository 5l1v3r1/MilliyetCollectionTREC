<DOC>
<DOCNO> 368100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo32.html </URL>
<DATE> 2005/08/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Kleberson Benim ve arkadaşlarımın görevi Ailton'a gol attırmak 
</HEADLINE>
<TEXT>

     Beşiktaş'ın yeni transferi Jose Kleberson Perreira, büyük bir camiaya geldiği için çok mutlu olduğunu belirterek, ''Benim ve takım arkadaşlarımın görevi Ailton'a gol attırmak'' dedi. 
     Kleberson, BJK TV'ye verdiği ilk röportajında, vatandaşı Ailton ile ilgili bir soru üzerine, ''Ailton kendini kanıtlamış, gol krallığı yaşamış bir oyuncu. Gol atma yeteneği çok yüksek. Orta alan oyuncuları olarak ben ve diğer takım arkadaşlarımın görevi ona gol attırmak'' dedi. 
     Beşiktaş taraftarlarına mesaj gönderen Kleberson, Ailton ile beraber 2 Brezilyalı olarak çok gol atıp, iyi futbol oynayarak taraftarlara sevinç yaşatmak istediklerini söyledi. 
     
     ''TAM OLARAK HAZIRIM, AMA 1-2 İDMANA ÇIKMAM LAZIM'' 

     Kleberson, şu anda fizik açısından tam olarak hazır olduğunu kaydetti. 
     Ancak takım hakkında fazla bilgiye sahip olmadığını belirten Brezilyalı futbolcu, takımla birlikte en az 1-2 idmana çıkmasının gerektiğini bildirdi. 
     
     ''BEŞİKTAŞ TARAFTARLARI MÜKEMMEL'' 

     Kleberson, Atatürk Havalimanı'nda gördüğü kadarıyla Beşiktaş taraftarının ''mükemmel'' olduğunu söyledi. 
     Taraftarların futbolcusuna sahip çıktığını ve arkasında olduğunu anladığını belirten Brezilyalı oyuncu, kendisinin de takımla birlikte iyi oynayıp, iyi maçlar çıkaracağından emin olduğunu vurguladı. 
     Kleberson, ''Hedefim arkadaşlarıma yardım ederek, takım olarak Avrupa Şampiyonlar Ligi'ne kalmak'' derken, derbi maçlara da daha iyi konsantre olup, taraftarlara mutluluk yaşatmayı istediğini sözlerine ekledi. 

     
</TEXT>
</DOC>
