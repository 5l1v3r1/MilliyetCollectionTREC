<DOC>
<DOCNO> 353881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/spo19.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğünde protesto 
</HEADLINE>
<TEXT>


Romalı yıldız Totti'nin dünyaevine girdiği müthiş düğüne Juventus'a gitmesi gündemde olan takım arkadaşı Cassano'ya yapılan protesto damgasını vurdu 


İtalyan futbolunun ünlü yıldızı Francesco Totti dillere destan bir düğün töreniyle televizyon yıldızı Hilary Blasi ile hayatını birleştirdi. Roma kaptanının Santa Maria Aracoeli kilisesindeki görkemli düğününe binlerce taraftar da katıldı. 
Ancak Avrupa'nın en tutkulu taraftar topluluğu arasında yer alan Sarı - Kırmızılılar, Totti'nin düğününde takım arkadaşı Antonio Cassano'ya kin kustu. Juventus'a gitmesi söz konusu olan genç golcüye kızgın olan taraftarlar, Cassano'yu görünce deliye döndü. "Hain Juventus'a git ve dostun Capello'ya katıl. Bizi satıyorsun" diye bağırdı. Cassano'nun bu hafta içinde Juve'ye imza atması bekleniyor. 

Patrick Kluivert temize çıktı 

Valencia'ya transferi son anda sakatlık engeline takılan Patrick Kluivert'ın dizinde önemli bir problem olmadığı açıklandı. Doktorlar baştan aşağı kontrol ettikleri Hollandalı golcünün futbol oynamasını engelleyici bir durum olmadığını belirtti Kluivert, 10 Haziran'da Valencia'ya imza atmak üzereyken, sağlık taramasında çıkan sorun üzerine transfer ertelenmişti. Siyah - Beyazlı kulüp, Kluivert'tan sağlam raporu istemişti. 

Zdenek Zeman 2. Lig'e doğru 

Fenerbahçe'nin eski çalıştırıcısı Zeman, yeni bir maceraya yelken açıyor. Teknik adamlık geçmişinde birçok ekipte görev alan Zeman, İtalya 2. Ligi'ne düşen Brescia'nın başına geçmeye hazırlanıyor. 2. Lig'de çalışmaktan gocunmayacağını belirten Çek teknik direktörün, Brescia ile prensipte anlaştığı bildirildi. 

Dostluk maçında gurbetçi öldü 

Fransa'nın doğusundaki Moulhouse kentindeki dostluk turnuvasında çıkan kavgada Murat Göçürücü bıçaklanarak yaşamını yitirdi. 21 yaşındaki gurbetçi, bölge amatör liginde 3. kümede top koşturuyordu. Göçürücü'yü bıçaklayan K.Afrikalı genç, önce kaçtı, daha sonra da polise teslim oldu. Göçürücü'nün ölümünün ardından bölgede yaşayan yaklaşık 200 kadar Türk, kentte protesto gösterisi düzenledi. 


</TEXT>
</DOC>
