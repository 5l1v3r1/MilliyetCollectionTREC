<DOC>
<DOCNO> 362340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun12.html </URL>
<DATE> 2005/07/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İngiltere’nin 'başını' Irak savaşı yakmış 
</HEADLINE>
<TEXT>

     HİLAL YILMAZ Londra DHA 

      İNGİLTERE’de yayınlanan bir rapor, İngiltere’nin ABD ile birlikte Irak’ı işgal etmesinin terörist saldırı riskini artırdığını ortaya koydu. Raporda, ayrıca Irak işgalinin terör örgütü El Kaide’yi daha da faal hale getirdiğinin altı çizildi. 
     ’Royal Institute of International Affairs’ ile ’Economic and Social Research Council’ tarafından hazırlanan ve Londra’daki terörist saldırılarının Irak’ı işgalinin bir sonucu olabileceğinin belirtildiği raporda, İngiliz istihbarat birimlerinin El Kaide’ye karşı yürüttüğü operasyonların da ülkede terör riskini artırdığı kaydedildi. "İngiltere’nin Usame Bin Ladin’in iletişim ağını ortaya çıkarma girişimleri de ülkeye yönelik terör riskini artırdı" denilen raporda, Irak savaşının El Kaide’ye, daha fazla terörist yetiştirme, para toplama ve propaganda yapma fırsatı verdiği de vurgulandı. 
     İngiltere Başbakanı Tony Blair’in, terör saldırılarla Irak savaşının bir ilgisi olmadığı yönündeki ısrarını da haksız çıkaran raporda, "Irak’taki durumun İngiltere için bir takım zorluklar doğurduğu ve daha geniş bir terör tehditi oluşturduğu şüphesiz açıktır" denildi. 
     
     SAVUNMA BAKANI RAPORU ’BEĞENMEDİ’ 
     İngiltere Savunma Bakanı John Reid ise raporda sunulan verilere karşı çıktı. Reid, "Rapora göre, Irak ile Afganistan’ı işgal ettiğimiz ve El Kaide’yi çökertmeye çalıştığımız için terör saldırlarının hedefi olduğumuz iddialarını kabul etmiyorum. Teröristler kendi yollarına çıkan herkesi öldürüyorlar. Olay bu kadar basit" dedi. 
     
     ’IRA’YA YOĞUNLAŞTILAR İSLAMCILARI GÖREMEDİLER’ 
     İngiltere’nin ABD’deki 9 11 terör olayları öncesinde aşırı dinci terörü tanımadığı belirtilen raporda, İngiliz gizli servisinin geçmişte İrlanda Cumhuriyetçi Ordusu’na IRA yoğunlaştığı, bu nedenle 1990’larda baş gösteren İslamcı terör tehdidini göremedikleri belirtildi. Raporda, teröristlerin daha fazla insanı öldürmek için nükleer, biyolojik ya da kimyasak silah kullanabileceklerini kaydedilirken, "Teröristler, geniş çaplı bir kıyıma neden olacak bu tür silahları kullanmaktan çekinmeyeceklerdir" uyarısında bulunuldu. 
     
     INDEPENDENT’TAN BOMBACI BLAIR VE BUSH KARİKATÜRÜ 
     Raporda sunulan iddialar İngiliz basınından da destek gördü. Londra’da gerçekeleşen 7 7 terör olaylarının Irak savaşıyla doğrudan ilgisi olduğunu savunan The Independent gazetesi, konuyla ilgili ilginç bir karikatür yayımladı. Karikatürde, eylemlerini gerçekleştirmek için King’s Cross metro istasyonuna girerken görülen 4 intihar bombacısının fotoğraflarının yerine, ABD Başkanı Bush ile İngiltere Başbakanı Blair’in resimleri konuldu. Bush ve Blair, sırtlarında füze taşıyarak Bağdat’a giderken resmedildi. 
     
</TEXT>
</DOC>
