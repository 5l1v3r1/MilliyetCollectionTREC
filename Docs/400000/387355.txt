<DOC>
<DOCNO> 387355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonsiy14.html </URL>
<DATE> 2005/10/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Westmacott Türkiye’nin AB üyeliğine herkesin hazırlanması lazım 
</HEADLINE>
<TEXT>

     İngiltere’nin Ankara Büyükelçisi Peter Westmacott, "Türkiye’nin AB üyeliğine herkesin hazırlanması lazım" dedi. 
     İngiltere’nin Ankara Büyükelçisi Peter Westmacott ve eşi Susan Nemazee, Türkan Sabancı Kültür Merkezi’nde, "Avrupa Birliği ve Türkiye" konulu konferansa katılmak için Edirne’de, Vali Nusret Miroğlu’nu ziyaret etti. 
     Westmacott, valilikte yaptığı açıklamada Türkiye’ye 16-17 yıl önce, Edirne’ye ise ilk kez geldiğini söyledi. Sıcak ve güzel bir kent olan Edirne’de tarihi camileri ve müzeleri ziyaret ettiğini de belirten Westmacott, şunları kaydetti 
     "Edirne’ye büyük bir heyetle geldik. Özellikle ticaret ve eğitim konularında karşılıklı işbirliği alanlarını belirlemek için buradayız. 
     Çevre bilincini arttırmak açısından Trakya Üniversitesi’nde bir serginin açılışı olacak. Bu da benim hükümetimin öncelik verdiği alanlardan bir tanesi. Bu konuda da çeşitli faaliyetlerimiz olacak. 
     Bir başka konu da sınırdaki işbirliği konusu. İnsan kaçakçılığı, uyuşturucu kaçakçılığı konusunda iki ülkenin ortak çalışabileceği alanlar olduğunu düşünüyorum. 
     Özellikle 3 Ekim sonrasında bunlar daha fazla önem kazandı. Çünkü Türkiye’nin AB’ye giriş sürecinde özellikle Edirne’nin bu bölgenin önemli olacağını düşünüyoruz. Onun için Edirne’ye geldik." 
     
     TÜRKİYE’NİN AB SÜRECİ 
     Westmacott, "Türkiye’nin AB’yi giriş sürecileri" ilgili bir soru üzerine, "Ben İngiltere Büyükelçisiyim ve özellikle İngiltere’nin AB dönem başkanı olduğu bir süreçte böyle önemli bir adım atılmış olmasından ötürü mutluluk duyuyorum. Bu Türkiye için olduğu kadar, benim hükümetim için de çok önemli ve öncelikli" dedi. 
     Westmacott, şunları kaydetti 
     "Görüşmelerde bu da olacak. Zor da olacak. Karşılıklı iyi niyet ve çabasıyla belki bir kaç sene içinde olumlu bir sonuca ulaşılmaması için bir neden göremiyorum. Belki bir 10 yıl kadar zaman alabilir. Ama Türkiye’nin AB üyeliğine herkesin hazırlanması lazım." "İnsan kaçakçılığı" konusunda yöneltilen bir soru üzerine Westmacott, "Bu konuda çok ciddi çalışmalar olduğunu biliyoruz. Ama bunu ortaklaşa yapmamız gerekiyor. Bu konuda işbirliği yapmamız şu açıdan önemli. Çünkü Türkiye önemli bir geçiş ülkesi ve benim ülkem de yine aynı şekilde bundan şikayetçi olmakta ve rahatsızlık duymakta. O yüzden, ortaklaşa bir çalışma yapılması önemli. Her seferinde ortaklık daha da güçleniyor" dedi. 
     Edirne Valisi Nusret Miroğlu da İngiltere ile olan iyi münasebetleri Edirne olarak geliştirme ve pekiştirmenin çabası içinde olacaklarını kaydetti. 
     Vali Miroğlu Westmacott ve Nemazee’ye çeşitli hediyeler sundu. 
     Westmacott da Vali Miroğlu’na kitap hediye etti. 
     
</TEXT>
</DOC>
