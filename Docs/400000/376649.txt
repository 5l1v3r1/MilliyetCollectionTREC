<DOC>
<DOCNO> 376649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun08.html </URL>
<DATE> 2005/09/08/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Arafat'ın zehirlendiğini gizlemek için AIDS virüsü mü verdiler 
</HEADLINE>
<TEXT>

     Geçen yıl yaşamını yitiren Filistin lideri Yaser Arafat’ın tıbbi raporlarının, ölüm nedeni hakkında kesin bir bilgi vermediği açıklandı. 
     The New York Times gazetesi, Arafat’ın ölümünden önce son olarak felç geçirdiğini, ancak sağlığının kötüleşmesine neden olan şeyin ya da hastalığın ne olduğunun bilinmediğini aktardı. 
     Raporların, Arafat’taki belirtilerin AIDS ya da zehirlenme konusunu da yüksek oranda bertaraf ettiği belirtilen haberde, buna rağmen Arafat’ın doktorlarının Filistin liderinin zehirlendiği konusundaki ısrarlarını sürdürdükleri kaydedildi. 
     İsrail’de yayınlanan Haaretz gazetesi de, Arafat’ta ortaya çıkan belirtilerin bileşiminin, belli bir neden açıklayamayacağına ilişkin uzmanlar arasındaki tartışmaya dikkat çekti. 
     Haaretz, Arafat’ın özel doktoru olan, ancak son haftalarında yanında bulunmayan Eşref El Kürdi’nin, Fransız doktorların Arafat’ın kanında AIDS virüsü bulduklarını bildiği iddiasını aktardı. El Kürdi, Arafat’a bu virüsün İsrail tarafından, zehirlenmeyi gizlemek için verildiğini öne sürdü. 
     Filistin’in efsanevi lideri Arafat, geçen yıl Ekim ortasında hastalanmış, tedavi için götürüldüğü Paris’te 11 Kasım 2004 tarihinde hayatını kaybetmişti. 
     
</TEXT>
</DOC>
