<DOC>
<DOCNO> 350402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo16.html </URL>
<DATE> 2005/06/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Trabzonspor'da transfer harekatı başlıyor 
</HEADLINE>
<TEXT>

     Trabzonspor'da, transfer çalışmaları yarından itibaren hareketleniyor. 
     Kulüp başkanı Atay Aktuğ, teknik direktör Şenol Güneş ve futbol A.Ş.'deki yönetcilerden Murat Bozoğlu, Metin Akbaşoğlu, Ömer Sarı ve Önder Bülbüloğlu'nun dün İstanbul'da biraraya gelerek, transfer konusunda 7.5 saat süren bir toplantı yaptıkları belirtildi. 
     Kulüp yönetim kurulu üyesi Murat Bozoğlu, AA muhabirine yaptığı açıklamada, toplantıda Güney Amerika ve Avrupa'dan belirledikleri 50'ye yakın oyuncuyu değerlendirdiklerini kaydetti. 
     Sezon ortasından beri sürdürdükleri transfer çalışmalarının artık son aşamaya geldiğini ifade eden Bozoğlu, ''Güney Amerika ve Avrupa'da belirlediğimiz 50'ye yakın isimden alacağımız oyuncuları netleştirdik. İhtiyacımız bulunan mevkilerde her oyunucunun da alternatifi var. Yarından itibaren Futbol A.Ş.'deki yöneticiler olarak belirlediğimiz yerlere dağılacağız ve transferleri gerçekleştireceğiz'' dedi. 
     Artık ''nokta atışları'' yapacaklarını ifade eden Bozoğlu, ''3 civarında oyuncu almayı düşünüyoruz. Bu transferleri bir an önce gerçekleştirmeye çalışacağız'' diye konuştu. 
     
     GÜNEŞ, ALMANYA'YA GİTTİ 
     Teknik direktör Şenol Güneş'in de yurtdışı kampını belirlemek için Almanya'ya gittiği bildirildi. 
     Güneş'in, Almanya'nın yanısıra daha önce Hollanda ve İsviçre'de baktığı kamp yerlerini son kez gözden geçirip, kamp programını netleştireceği kaydedildi. 
     
     TOLGA VERİLMİYOR 
     Ukrayna'nın Shaktar Donetsk Kulübü'nün ısrarla istediği Tolga'nın da bu kulübe verilmeyeceği öğrenildi. 
     Bozoğlu, toplantıda hiçbir yerli futbolcunun gönderilmemesi kararını aldıklarını söyledi. 
     
</TEXT>
</DOC>
