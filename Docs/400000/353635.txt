<DOC>
<DOCNO> 353635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun39.html </URL>
<DATE> 2005/06/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
ABD'de kütüphanelerden Bin Ladin kitabı alan 200 kişiye soruşturma 
</HEADLINE>
<TEXT>

     ABD'de yapılan bir araştırma, Amerikan güvenlik birimlerinin Ekim 2001'den bu yana kütüphanelerden kimlerin ne tür kitap aldığına dair en az 200 kez resmi ya da gayri resmi soruşturmada bulunduğunu ortaya koydu. 
     Amerikan Kütüphane Derneği tarafından yapılan araştırmaya göre, kütüphanelerden istenen bilgilerin özellikle terör örgütü El Kaide lideri Usame Bin Ladin hakkındaki kitapları alan okuyucuların listeleri olduğu kaydedildi. Bu talebin bazı kütüphaneler tarafından geri çevrildiği de belirtildi. 
     Araştırmanın ABD'deki 1500 halk kütüphanesini ve 4 bin akademik kütüphaneyi kapsadığı kaydedilirken, 49'u federal yetkililer tarafından olmak üzere bu kütüphanelerden 137 kez resmi bilgi talebinde bulunulduğu ifade edildi. Federal yetkililerin bu soruşturmalar için bazen terörizme karşı çalışan yerel dedektifleri kullandıkları belirlendi. 
     Bu arada, 24'ü federal düzeyde olmak üzere 66 kütüphaneye yönelik ise gayri resmi bilgi ya da soruşturma talebinde bulunulduğu belirtilirken, benzer talepleri reddeden 500 civarındaki halk kütüphanesinin de hesaba katılması durumunda talep sayısının 2001'den bu yana 600'ü aştığına dikkat çekildi. 
     Bu arada, güvenlik birimlerinin daha önce de bazı soruşturmalar kapsamında kütüphane ve kitapçıların verilerini incelediği kaydedilirken, buna örnek olarak 20 yıl boyunca ABD'de bombalama eylemlerinde bulunan ''Unabomber'' ve muğlak şiirleri ile tanınan ''Zodiac Katili'' hakkındaki soruşturmalar gösteriliyor. 
     Okuma ihtiyaçlarını kütüphanelerden kitap alarak gideren kitapseverlerin ise ''Yurtseverlik Kanunu'' çerçevesinde yapılan bu uygulamadan büyük endişe duydukları kaydediliyor. 
     
</TEXT>
</DOC>
