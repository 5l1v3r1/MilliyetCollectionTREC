<DOC>
<DOCNO> 393453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy25.html </URL>
<DATE> 2005/11/09/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Bakan Coşkun Erken seçim yok. Kimse kimsenin huzurunu bozmasın 
</HEADLINE>
<TEXT>

     Sanayi ve Ticaret Bakanı Ali Coşkun ''Erken seçim yok... Kimse kimsenin huzurunu bozmasın'' dedi. 
     Sanayi ve Ticaret Bakanı Ali Coşkun, Hacettepe Üniversitesi H.Ü Mühendislik Fakültesi'nin katkısıyla Beytepe Kampüsünde kurulan KOSGEB-H.Ü. Tekmer Teknoloji Geliştirme Merkezi binasının açılışını gerçekleştirdi. 
     Açılışta bir konuşma yapan Coşkun, zaman zaman Türkiye'de çıkarılan suni huzursuzlukların bir kenara bırakılarak, bugüne bakılmasını istedi. 
     Dünyada hızlı bir küreselleşme olgusunun yaşandığını belirten Coşkun, küreselleşme ile birlikte koruma duvarlarının kalktığını ve rekabetin ön plana çıktığını söyledi. 
     Hükümet olarak hedeflerinin güçlü devlet, zengin millet olduğunu hatırlatan Coşkun, bu hedefe ulaşmak için rekabet çağına ayak uydurulması ve Türkiye'nin bir marka olarak öne çıkması gerektiğini bildirdi. 
     Türkiye'de yaşanan son ekonomik kriz sonrasında, ekonomik dengelerin yeniden kurulduğunu anlatan Coşkun, şimdi mikro sorunları çözmek için çalıştıklarını ifade etti. Türkiye'de var olan bölgesel sorunları da çözmek için çalıştıklarını söyleyen Coşkun, aynı zamanda büyük şehirlerde yaşanan gecekondulaşma ile işsizlik sorununu çözmek için de çaba gösterdiklerini kaydetti. 
     Bu sorunları çözerken önlerine iki temel gelişmenin çıktığını belirten Coşkun, bunlardan birisinin Ar-Ge çalışmaları, diğerinin de bu çalışmaları gerçekleştirecek eleman konusu olduğunu anlattı. Sanayinin önünde ciddi bir kalifiye eleman eksikliği bulunduğunu belirten Coşkun, bu sorunun giderilmesi için meslek liselerine ağırlık verilmesi gerektiğini bildirdi. 
     Bakanlık olarak KOBİ'lere ne tür destekler verdiklerini de anlatan Coşkun, bu destekler arasında sıfır faizli ihracat krediler ile sıfır faizli istihdam kredisinin de yar aldığını söyledi. TÜBİTAK bütçesine aktarılan 450 trilyon lira ile yaklaşık 170 kadar projenin desteklendiğini belirten Coşkun, şöyle dedi 
     
     ''ERKEN SEÇİM YOK'' 
     ''Bu projelerin bazıları akademik ağırlık. Ben Sanayi ve Ticaret Bakanı olarak sanayicilerin ihtiyacı olan Ar-Ge'lere öncelik verilmesini istiyorum. Ama tabi akademik ağırlık Ar-Ge çalışmaları ve projeleri de gelecek için önemli. Bu bakımdan bu destekler devam edecektir. Ar-Ge çalışmalarının GSMH'den aldığı pay düşük. Hükümetimizin milletten aldığı süre içinde bu payı önce yüzde 2'ye 2010 yılında da yüzde 3'lere çıkarabilirsek bu konuda büyük adım atmış olacağız. 
     Erken seçim de yok. Onu da söyleyeyim. Kimse kimsenin huzurunu bozmasın. Milletin bize verdiği süreyi tam olarak kullanacağız.'' 
     
     SAVUNMA SANAYİİ MÜSTEŞARI BAYAR 
     Savunma Sanayii Müsteşarı Murad Bayar da hükümetin TÜBİTAK bütçesine Ar-Ge araştırmaları için koyduğu 450 trilyon liralık kaynağın kullanılacağı öncelikli alanlardan birisinin savunma sanayi diğerinin de uzay olduğunu bildirdi. Bu iki alandaki projeleri silahlı kuvvetler adına Müsteşarlık olarak kendilerinin şekillendirildiğini belirten Bayar, şunları söyledi 
     ''Ar-Ge projelerini yapacak enstitülerimiz, üniversitelerimiz, orta ölçekli şirketlerimiz var. Belki bunların arkalarına birer TEKMER şirketi veya bir KOSGEB şirketi ortak alarak katılabilir diye düşünüyoruz. Bunu KOSGEB ile birlikte formülize etmemiz gerekiyor. Hakikaten kamuda en büyük alıcıyı savunma sektörü olarak biz oluşturuyoruz. 
     Bizim yasamızda, yapacağımız alımları Türkiye içinden gerçekleştirme konusunda yerli firmalara öncelik tanınması konusunda bir düzenleme var. Bu Türk sanayisinin geliştirilmesine katkıda bulunmak amacıyla yapılan bir düzenleme. Bu yüzden, biz her projemizde bunu yapıyoruz.'' KOSGEB Başkanı Erkan Gürkan da KOSGEB-H.Ü. Tekmer'de şu anda 6 projenin çalışmasının yürütüldüğünü söyledi. Gürkan, bu merkezde yüzde 80 tıp ağırlıklı projelerin ele alınacağını bildirdi. 
     H.Ü Rektörü Prof. Dr. Tunç Alp Özgen ile Mühendislik Fakültesi Dekanı Selçuk Geçim ise üniversite bünyesinde kurulan teknoloji geliştirme merkezi hakkında bilgi verdi. 
     Konuşmaların tamamlanmasının ardından Merkez, Sanayi ve Ticaret Bakanı Ali Coşkun tarafından kurdele kesilerek hizmete açıldı. Coşkun ve beraberindekiler daha sonra merkezi gezdi. 
     Bu arada Sanayi ve Ticaret Bakanı Coşkun Merkez'den ayılırken, Ağaç İşleri Endüstri Mühendisliği bölümü öğrencileri, bölümlerine ait binanın KOSGEB-H.Ü. Tekmer hizmet binasına dönüştürülmesini alkışlarla protesto etti. 
     Öğrenciler, kendilerine ait iki binadan birisinin ellerinden alındığını ve 2002 yılından bu yana bölümlerine öğrenci alınmadığını dile getirdiler. Öğrenciler, kendileri mezun olduktan sonra bölümlerinin kapatılacağını belirterek, bu duruma protesto ettiler. 
     
</TEXT>
</DOC>
