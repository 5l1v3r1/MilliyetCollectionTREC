<DOC>
<DOCNO> 396038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko11.html </URL>
<DATE> 2005/11/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Merkez Bankası'ndan dövize alım yönünde müdahale... 
</HEADLINE>
<TEXT>

     Merkez Bankası, döviz kurlarında oluşan ve oluşması beklenen aşırı oynaklığı engellemek üzere, bugün, döviz piyasasına doğrudan ''alım'' yönünde müdahale etti. 
     Merkez Bankası'ndan yapılan açıklamaya göre, son günlerde, döviz piyasasında, global likidite koşullarının da etkisiyle artan döviz satışları sonucu aşırı oynaklık gözlendi. 
     Türk Lirası'nın değerindeki bu oynaklık ABD Doları'nın uluslararası piyasalardaki değer değişimi dikkate alındığında daha da belirgin hale geldi. Bu çerçevede, döviz kurlarında oluşan ve oluşması beklenen aşırı oynaklığı engellemek üzere, bugün Merkez Bankası, döviz piyasasına doğrudan alım yönünde müdahale etti. 
     Bu arada açıklamada, uygulanmakta olan dalgalı kur rejiminde, ilke olarak döviz kurunun düzeyinin arz ve talep koşulları tarafından belirlenmesine karşın, döviz kurlarındaki oynaklığın Merkez Bankası'nca yakından takip edildiği ve kurlarda her iki yönde oluşabilecek aşırı oynaklık durumunda doğrudan müdahale edilebileceği hatırlatıldı. 
     
     MÜDAHALE SONRASI PİYASA HAREKETLENDİ 

     Merkez Bankası'nın alım yönündeki müdahalesinin ardından serbest piyasada dolar 1.3700, avro 1.6010 YTL'ye çıktı. 

     
</TEXT>
</DOC>
