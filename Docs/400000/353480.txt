<DOC>
<DOCNO> 353480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonspo07.html </URL>
<DATE> 2005/06/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
WADA görevlileri, 6 halterciden doping numunesi aldı... 
</HEADLINE>
<TEXT>

     Dünya ve Olimpiyat Şampiyonu Milli Halterci Halil Mutlu'nun doping kontrollerinde B numunesinin de pozitif çıkması, Dünya Anti-Doping Ajansı'nın WADA dikkatlerini Türkiye'ye çevirmesine neden oldu. 
     Türkiye'deki kontrollerine vakit geçirmeden başlayan WADA yetkilileri, halter milli takım kampında ''yarışma dışı doping kontrolü'' uygulaması yaptı. 
     WADA tarafından Ankara'ya yollanan 4 bağımsız doping numune alıcıları, 6 milli takım sporcusundan analiz için idrar numunesi aldılar. Kontrolllerde WADA'nın Türkiye sorumlusu Serap Yücel de bulundu. Kamp yapılan otelde dün akşam saat 18.30'da gerçekleştirilen kontrolde, Sedat Artuç, İzzet İnce, Mehmet Yılmaz, Reyhan Arabacıoğlu, Ekrem Celil ve Yasin Arslan doping numunesi verdiler. 
     Akdeniz Oyunları'na hazırlanan milli takımdaki sporcular, 14 Haziran günü de Hacettepe Üniversitesi Doping Merkezi'nde numune vermişlerdi. 
     
</TEXT>
</DOC>
