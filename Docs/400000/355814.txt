<DOC>
<DOCNO> 355814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun27.html </URL>
<DATE> 2005/06/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Rasmussen Türkiye'nin AB'ye katılımı 2030'a ertelenebilir 
</HEADLINE>
<TEXT>

     Avrupa Birliği'ndeki sosyalist ve sosyal demokrat partilerin üyesi olduğu Avrupa Sosyalist Partisi PES Başkanı Poul Nyrup Rasmussen, ''Türkiye'nin AB'ye katılımının 2025 veya 2030 yılına ertelenebileceğini'' söyledi. 
     PES'in yıllık konsey toplantıları için bulunduğu Viyana'da Der Standard adlı günlük gazeteye özel demeç veren Rasmussen, AB'nin genişleme sürecine ilişkin soruyu, şöyle yanıtladı 
     ''Bu soruyu, ikiye bölerek yanıtlamak gerekir. Romanya ve Bulgaristan ile anlaşmalar imzaladık. Verdiğimiz sözü tutmak zorundayız. Bu yüzden Romanya ve Bulgaristan 2007 ya da en geç 2008 yılında Birliğe AB katılacak.'' Genişleme sürecinde Türkiye'nin durumunun farklı olduğunu belirten Rasmussen, ''Türkiye konusunda durum farklı. Müzakerelerin 3 Ekimde başlamasında bir değişiklik yapılamaz, ama katılım daha ileri bir tarihe kayacaktır'' dedi. 
     Der Standard muhabirinin ''ne kadar ileriye '' sorusunuysa Rasmussen ''Bir kuşak geçmesi gerekecek, yani 20-25 yıl. 2025 ya da 2030 yılına kadar'' diye yanıtladı. 
     
     FISCHER AB, GENİŞLEME TAAHHÜTLERİNE BAĞLI KALMALI 

     Almanya Dışişleri Bakanı Joschka Fischer ise, AB'nin genişleme taahhütlerine bağlı kalması gerektiğini söyledi. 
     Fischer, Polonya'nın başkenti Varşova'da Polonyalı diplomatlarla yaptığı toplantıda, "Sevilmeseler de AB'yi genişletme taahhütlerimizi yerine getirmemiz gerektiğini düşünüyorum" dedi. 
     Genişlemenin devamının başarılı olması için, AB kurumlarının güçlendirilmesi gerektiğini belirten Fischer, "AB, verdiği sözleri tutmalı. Bununla birlikte, derinleşen entegrasyon ve yakınlaşan saflar olmadan genişleyebileceğimizi düşünürsek bu durumda bu krizden daha büyük olanına gireriz" diye konuştu. 
     Fransa'da iktidardaki Halk Hareketi Birliği UMP lideri ve İçişleri Bakanı Nicolas Sarkozy, Başbakan Dominique de Villepin'den AB genişlemesinin askıya alınmasını istemişti. 
     Sarkozy, görüşmede, "Her ülke, AB üyesi olmak için ehil değil. AB kurumları yenilenene kadar AB genişlemesini askıya almak gerekir. AB'nin sınırları olmalı. Müzakereler çok ileri gittiği için bu söylediklerim Bulgaristan ve Romanya'yı içermiyor" demişti. 
     
</TEXT>
</DOC>
