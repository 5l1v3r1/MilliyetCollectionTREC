<DOC>
<DOCNO> 366765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo35.html </URL>
<DATE> 2005/08/03/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Yıldırım Everton maçında 'taraftarları aramadan içeri alın' demedim 
</HEADLINE>
<TEXT>

     Fenerbahçe Kulübü Başkanı Aziz Yıldırım, sarı-lacivertli takımın Everton ile yaptığı özel maçta yaşanan silahla yaralanma olayında, silahın stat içinden atılmadığına inandığını söyledi. 
     FBTV'de canlı yayınlanan ve 3 saat süren ''Futbol Zirvesi'' adlı programda konuşan Aziz Yıldırım, Fenerbahçe-Everton maçında bir vatandaşın silahla yaralanması olayında, silahın içerden mi dışardan mı atıldığının bilirkişi raporlarıyla belirleneceğini belirterek, kamuoyunda silahın nereden atıldığı bilinmeden yorumlar yapıldığını kaydetti. 
     Atatürk Olimpiyat Stadı'na maçın başlamasına yarım saat kala gittiklerinde 5-10 bin kişinin dışarıda olduğunu gördüklerini vurgulayan Aziz Yıldırım, şöyle konuştu 
     ''Emniyet Müdür Muavini ile telefonda konuştum ve yardımcı olmasını istedim. Kapı açıktı zaten. Taraftarın bileti var, içeri giremiyor. Stattaki emniyet müdürüne Taraftarların içeri girmelerine yardımcı olalım dedim. Sadece emniyetin değil kulüp olarak bizim de aksaklığımız var. İnsanlar mağdur olmasın diye Açık olan kapıdan içeri alınsınlar dedim. Arayacak, bileti de yoksa içeri alacak. Benim söylediğim bu. Bunun üzerine Tamam yapacağız dediler. Protokol tribününe gittiğimde Emniyet Müdür Muavini, Aramayı çektim, kapıları açtım dedi. Ben de Sizden böyle bir şey istemedim. Kapıları kapatın, aramayı yapın dedim. Adamın üstünü aramadan içeri al demedim.'' Yıldırım, bu işi takip ettiğini belirterek, ''Bu silahın stat içinden atılmadığına inanıyorum. Kameralar var. Bir silah sesi olsa insan tepki koyar. Bunun iyi incelenmesi lazım. Ben de bu işi takip ediyorum. Yönetimimizden kimse bu konuda emniyeti suçlayıcı bir açıklama yapmadı. Ayrıca emniyet için bir bedel ödenmesi gerekiyorsa Fenerbahçe Kulübü Yönetim Kurulu olarak biz de bunu destekleriz'' dedi. 
     
     ''APPİAH'IN YERİNE EMRE'Yİ ALSAYDIK DAHA PAHALI OLACAKTI'' 

     Programda daha önceden kaydedilmiş, gazete ve televizyonların spor müdürleri ve yazarları ile taraftarların da sorularını yanıtlayan Aziz Yıldırım'ın, Appiah'ın 8 milyon Avro'luk transfer ücretinin pahalı olup olmadığı şeklindeki bir soruya karşılık, bu oyuncuyu takımın ihtiyacına göre transfer ettiklerini söyledi. 
     Bonservis ücretinin yüksek olduğunu ifade eden Yıldırım, şöyle devam etti 
     ''Juventus 23 milyon Avro'ya Viera'yı aldı. Appiah 25 yaşında, hemen hemen aynı işi yapıyorlar ve 8 milyon Avro. Bu arz talep meselesi. Biz 8'e almasaydık 4 İngiliz kulübünden biri alacaktı. 
     Daum ile konuştuktan sonra bu transfer için Juventuslu yöneticilerle görüştüğümde Appiah'ı vermeyi düşünmediklerini söylediler. Başka oyuncu önerdiler, ama Daum istemedi. Appiah bizim ihtiyacımız olan bir oyuncuydu. Bir de Emre vardı. Emre'yi alsaydık futbolcuya 10 milyon, kulübüne de 6 milyon Avro verecektik. Yani daha pahalı olacaktı. Daha sonra Juventus bize Gelin satıyoruz dedi. Görüşme sırasında her yöneticiyi arayarak tek tek sorduk. Hoca istiyorsa bu oyuncu da faydalı olacaksa alınmalı dediler ve aldık. Oyuncu bizim imza attığımızı bilmiyordu. Önce kulüple anlaştık. Biz görüşürken yan odada bir İngiliz kulübünün yöneticileri bekliyormuş. Daha önce anlaşma yapmasaydık alamayabilirdik. Dünya piyasası 20-25 milyon Avro'nun üstüne çıktı. Eskiden Brezilya'dan oyuncuyu 3-4 milyon Avro'ya alırdınız, şimdi iyi bir oyuncu 10 milyon Avro'dan başlıyor. Appiah'ı 2 sene sonra aldığımız paraya satarız. Nasıl Anelka'ya aldığımızın üzerinde para veriyorlar. Ayrıca Appiah'ın takıma katkısını Everton maçında da gördük.'' 
     
     ''ANELKA'YI SATMIYORUZ'' 

     Aziz Yıldırım, İngiltere'nin Newcastle United takımının istediği Fransız futbolcu Anelka'yı satmayacaklarını söyledi. 
     Anelka'yı Daum'un tavsiyesi üzerine aldıklarını hatırlatan Yıldırım, ''Bize faydalı oldu. Beşiktaş maçında iyi oynadı. İyi bir oyuncu. Yeni dönemde ciddi bir sakatlığı vardı, ama ödemi geçti ve antrenmanlara başladı. Belki bu hafta değil, ama önümüzdeki hafta hocası görev verirse oynayacak'' dedi. 
     Yıldırım, İngiliz ekibinden teklif geldiğinde Anelka ile bire bir görüştüğünü anlatarak, şunları kaydetti 
     ''Kendisini sevdiğimizi, satmak istemediğimizi söyledim. O da burada mutlu olduğunu söyledi. İngiliz kulübü 4 milyon Pound resmi teklif yaptı, sonra 6 milyona çıktıklarını söylediler. Biz kabul etmedik. Bu oyuncudan Şampiyonlar Ligi'nde iyi şeyler bekliyoruz. Bu sene bize faydalı olacaktır. Bu transfer konusu kapanmıştır, hiçbir yere satmayacağımızı söylüyoruz. Bonservisinde 20 milyon Avro yazıyor. Bu parayı veriyorsan bizim söyleyeceğimiz bir şey yok. Bunu yazdık İngiliz kulübüne, onlar da bu konuyu kapattılar.'' 
     
     ''2007'DE NİHAT'I KADRODA GÖRMEK İSTİYORUM'' 

     Aziz Yıldırım, Daum'un kendilerine verdiği rapor doğrultusunda transfer yaptıklarını, Appiah'ın transferiyle yabancı kontenjanı dolduğu için yeni yabancı alamadıklarını söyledi. 
     Türkiye'nin en iyi yerli oyuncularının da kendilerinde olduğunu savunan Yıldırım, ''Daum'un istediği Nihat ve Hamit olabilir. Hamit kulübünde 1 yıl daha kalmak istediğini söylüyor. Temasımız var. Bonservisleri kulüplerinde. Kulübü de vermek istemiyor. Nihat'ın durumu farklı. Sakatlık geçirmiş. Seneye Nihat'ın bonservisi bedava olacak. Onun için şu anda bir şey söylemem erken. Ama ben Nihat'ın her zaman Fenerbahçe'de olmasını isterim. 2007'de bu kadro içinde olmasından mutluluk duyarım. Ama bu sezon için zor'' diye konuştu. 
     
     UEFA'YA BAŞVURU 

     Başkan Aziz Yıldırım, Fenerbahçe Şükrü Saracoğlu Stadı'ndaki tribün inşaatının büyük bir hızla devam ettiğini belirterek, şunları kaydetti 
     ''Normal şartlarda 12 ayda bitirilecek proje 5 ay gibi kısa bir zamanda hizmete sunulacak. Ligin 2. haftasında Diyarbakırspor maçını kendi sahamızda oynayacağız. Yeni tribünde protokol ve bölümü açılacak. Eylül sonunda yeni tribün tamamen yapılmış olacak. Şampiyonlar Ligi'nde ilk maçımızı deplasmanda oynamak için UEFA'ya başvurduk. İkinci maç da ay sonuna denk geliyor ve kendi sahamızda oynayacağız'.' 
     
     YENİ SEZONDA KOMBİNELERDE HEDEF 30 BİN 

     Yeni tribün inşaatının bitmesiyle birlikte stadın kapasitesinin 52 bin 500'e çıkacağını kaydeden Yıldırım, ''Bu sene 20 bin kombine sattık, önümüzdeki sezon yeni yapılan tribünde de kombine satacağız ve kombine 30 bine ulaşacak. UEFA Asbaşkanı Şenes Bey'in bu stada bir kupa finali getirme sözü var. Onu bekliyoruz. Federasyon da 2008 UEFA Kupası finalinin burada oynanması için başvuruda bulundu'' diye konuştu. 
     Başkan Yıldırım, Fenerbahçe Müzesi'ni bu ay sonunda açacaklarını, müzede sadece futbol değil, Fenerbahçe'nin tarihinin olacağını söyledi. 
     
     UEFA KUPASINI KALDIRMAK DAHA KOLAY 

     Yıldırım, önümüzdeki sezon için kadroda düşündükleri oyuncularla bu sene anlaşma yapacaklarını açıkladı. Aziz Yıldırım, "Onları da önümüzdeki dönem bu kadronun içine koyacağız. 2007’de de kaliteli bir kadro oluşturacağız. Bu sezon Şampiyonlar Ligi’nde şampiyon oluruz dersek hayal etmiş oluruz. Bana UEFA Kupası’nı kaldırmak daha kolay geliyor" diye konuştu. 
     Türkiye’nin en iyi kadrosuna sahip olduklarını dile getiren Yıldırım, şöyle devam etti 
     "Sistem oturmaya başladı. Biz bu sene de Türkiye Ligi’nde şampiyonluğun en büyük adayıyız. Bir aksilik olmazsa şampiyon olacağız. Ama Türkiye Kupası’nı da artık almalıyız. Avrupa’da da birşeyler yapacağız. Ama hedeflere giderken bazı doğruları görüyorum. 
     İyi bir ekip lazım, sistem lazım. Bunların hepsi bir araya bir günde gelmez. Eksiklerimiz var onları da tamamlayacağız ve o hedefe aday olacağız." 
     
     YABANCI OYUNCU 

     Aziz Yıldırım, Teknik Direktör Christoph Daum’un söylediği "gerçekci hedeflerin" farklı yöne çekilmemesi gerektiğini kaydederek, şunları söyledi 
     "Ben de biliyorum yarın gidip hemen Şampiyonlar Ligi Kupası’nı kaldıramayacağımızı, taraftar da biliyor. 6 yabancı hakkınız var. 5 de yerli oyuncu oynatıyorsunuz. 6 yabancı çok iyi ama 5 oyuncu iyi değilse başarılı olamazsınız. Fenerbahçe, 3 yıl önce başlattığı operesyonla Türkiye’deki iyi oyuncuları aldı. Daum’un söylediği de bu. 
     Biz kupa kaldıracağız diyoruz medya 2007’de kaldırması lazım diye düşünüyor. Avrupa’da Chealsea, Manchester United gibi kulüplerin 25 kişilik kadrolarında 20 yabancı oyuncu var. 
     Galatasaray 2000 yılında 5 yabancıyla başarı yakaladı ama bir daha öyle bir ekip gelebilir mi Yabancı oyuncu transferini serbest bırakmak lazım. Bu sene imkanım var alabilirim ama kısıtlamışsınız. 
     Amatör branşlarda dışardan sporcu getirip, yarıştırıyoruz. Bugün dünyada bütün milli takımlar başka ülkelerden oyuncuları vatandaş yapıp, oynatıyorlar. Biz neden yapmıyalım. Anelka’nın AB statüsünde oynaması için Tahkim Kurulu’na gittik. Bunun için uğraşıyoruz ve bunu çıkaracağız. Niye önümüzü kesiyorlar anlamıyorum." 
     
     "YATIRIM YAPIYORUZ, ZAMANA İHTİYACIMIZ VAR" 

     Başkan Aziz Yıldırım, 2007 yılında 100. yıldan dolayı her branşta şampiyon olma hedefi koyduklarını belirterek, "Futbol takımı üste üste 2 yıl şampiyon oldu, basketbolda da hem erkekler hem bayanlarda başarılı sonuçlar alıyoruz. Amatör şubelerde de sporcularımız başarılı oluyor. 2007’de hedefimiz Fenerbahçe’nin 100 yıllık tarihine yakışacak bir yıl geçirmek" dedi. 
     Futbolda Avrupa’da başarılı olmak için yatırım yaptıklarını anlatan Yıldırım, şöyle konuştu 
     "Gönül ister ki kısa zamanda Avrupa’da kupa kaldıralım. Ama yatırım yapıyoruz, zamana ihtiyacımız var. Bu sene kaleci Serdar’dan başka bir tek Appiah’ı aldık ama takımda bir değişiklik var, bunu görüyoruz. Takımda, hocada, camiada yönetimde bir güven var. 
     Biz şimdi altyapıya bir sistem getirdik. Hollandalı bir hocayı altyapının başına getirdik. Eski futbolculardan da faydalanacağız. 
     Onları oyuncu aramaları için Brezilya’ya Arjantin’e göndereceğiz. 
     Fenerbahçe önümüzdeki 10 yılda Türk futbolunun lokomotifi olacak. 
     Bundan milli takım da faydalanır. Geçen sene verim alamadığımız oyunculardan şimdi daha iyi verim almaya başladık. Serkan, Selçuk ve Tuncay daha da iyi olacak." Türk futbolunda bir sistem olması gerektiğini anlatan Aziz Yıldırım, Fenerbahçe’nin Real Zaragoza’ya elendiğinde "Onlar sistemli oynuyorlar, yıldız oyuncular yok" denildiğini hatırlatarak, "Ama orada da yıldız oyuncu var. Arjantinli bir oyuncu var almaya niyetlendik fiyatı 13 milyon Avro" dedi. 
     Hayalindeki Fenerbahçe’nin kurumsal hale gelmiş, ekonomik olarak güçlenmiş, kendi kendine yeten ve taraftarını her zaman mutlu eden bir kulüp olması olduğunu anlatan Yıldırım, "Bunun için yolun başındayız. 
     Fenerbahçe yönetimi iyi bir ekiptir, 22 kişinin hepsi ayrı ayrı değerdedir. Fenerbahçe bir holding hale gelecek. 8. seneye giriyoruz artık arkadaşlarımızın ve bizim bunda emeğimiz varsa gurur duyarız" şeklinde konuştu. 
     
     "DAUM’DAN BEKLENTİLERİMİZ FAZLA 

     Aziz Yıldırım, Teknik Direktör Daum’un sözleşmesini uzatırken hiç tereddüt yaşamadığını söyledi. 
     Bu kulüpte Pendik olaylarını yaşadığını anlatan Yıldırım, şöyle konuştu 
     "Zeman diye bir hoca getirdik, içerdeki oyuncumuzun davranışlarından dolayı adamın bırakıp gittiğini gördüm. 
     Fenerbahçe’nin en alt noktaya geldiğini de gördüm. Ben işin içindeyim. 
     Neyin ne olduğunu görüyorum. Daum yüzde 100 doğrudur , hayır, hatasız insan olmaz. Birinci sene 8 puan geriden gelip, şampiyon yapmış. 
     İkinci sene 25 hafta lider götürmüş, şampiyon yapmış. Fenerbahçe’nin tarihinde ilkler yaşanıyor. Bunları yapan adamı niye gönderelim 
     Bazılarını mutlu etmek için mi Bu yönetimin kararıdır. 
     Le Guen’i yazdılar. Olimpik Lyon’un başkanı bize sezon sonunda göndereceğim dedi. Sebebini sorduk, kaprisleri var dediler. Daum’un kafası karıştı. Kupanın kaybedilmesinin nedeni de odur. Daum başarılı olacaktır. Ondan beklentilerimiz fazla. Daum’un hedefi her zaman büyüktür. Daum, birçok takımı şampiyon yapmış. 2000 yılında şansızlıklar yaşamasaydı Alman milli takım başındaydı. Belki önümüzdeki yıllarda Alman milli takımın başına geçecek. 
     Daum’un sözleşmesini medyayı altetmek için uzatmadım. Böyle birşeye girmem. Başarılı olmak için yapmam gerekini yaptım. İstikrar olmayan yerde başarı olamaz. 
     Bu sezon Şampiyonlar Ligi’nde netice ne olursa olsun Daum ile 2 yıllık anlaşma yapılmıştır. Bu süre kullanılacaktır. Önümüzdeki sezon Şampiyonlar Ligi’nde 3. olursanız, gidip UEFA Kupası’nı kaldırırsınız." 
     
</TEXT>
</DOC>
