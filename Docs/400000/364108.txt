<DOC>
<DOCNO> 364108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy18.html </URL>
<DATE> 2005/07/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Eldowney Türkiye'ye PKK'ya karşı dayanışma elimizi uzatıyoruz 
</HEADLINE>
<TEXT>

     ABD’nin Ankara Maslahatgüzarı Nancy Mc Eldowney, "Terörist örgüt olan PKK’nın yönelttiği terörist şiddete karşı Türkiye’ye dayanışma elimizi, ortaklık elimizi uzatıyoruz" dedi. 
     Mc Eldowney ile Ankara Büyükşehir Belediye Başkanı Melih Gökçek, Zafer Çarşısı Kültür Merkezi’ndeki "Türk-Amerikan Dostluğunun Yüz Yılı Fotoğraf Sergisi"ni gezdi. 
     Serginin, Türkiye ile ABD arasındaki 100 yıllık dostluğu anlattığını ifade eden Mc Eldowney, serginin amacının iki ülke arasında devam eden dostluğu ve tarihi gerçekleri vurgulamak olduğunu söyledi. 
     İki ülke arasında ortak çıkarlar ve paylaşılan değerlerin söz konusu olduğuna işaret eden Mc Eldowney, "Ama ilişkimizin kökünde karşılıklı saygı ve güven yatmaktadır" dedi. 
     
     "TERÖRİZME KARŞI ÇİFTE STANDART OLMAZ" 
     ABD hükümetinin temsilcisi olarak, Türk ulusuyla birlikte gerçekleştirdikleri başarılara değinmek istediğini kaydeden Mc Eldowney, şöyle konuştu 
     "Birlikte birçok zorlukta yan yana yer aldık. Askerlerimiz Kore Savaşı’nda birlikteydi, soğuk savaşta dayanışma içindeydik ve tüm zorluklara karşı omuz omuza yer aldık. Ama bugün daha zorlu bir düşmanla karşı karşıyayız. O da terörizmdir. Biz terörizme karşı mücadele verirken bu konuda asla çifte standart olmayacağını ve ortak düşmana karşı mücadelemizde herhangi bir ayrımcılık yapılamayacağını vurgulamak isterim. 
     11 Eylül’den sonra Türkiye bize ortaklık elini uzattı. Bugün biz 
     de açıklıkla ifade ediyorum, terörist örgüt olan PKK’nın yönelttiği terörist şiddete karşı Türkiye’ye dayanışma elimizi, ortaklık elimizi uzatıyoruz. Bu terörist saldırılar nerede meydana gelirse gelsin ister Mısır’ın Şarm El Şeyh kentinde, ister Türkiye’nin tarihi kentinde ya da Londra’da. Nerede olursa olsun... ABD kesin bir kararlılıkla, gücümüzün bölünmesine izin vermeden terörizmin yol açtığı şiddete karşı mücadeleyi devam ettirecektir." Mc Eldowney, serginin iki ülke arasındaki ilişkileri bir yüz yıl daha ileri götürmesine katkıda bulunmasını diledi. 
     
     İŞBİRLİĞİ ÖNEMLİ 
     Ankara Büyükşehir Belediye Başkanı Gökçek de Türk-Amerikan dostluğunun uzun yıllara dayandığını, bu dostluğa bugünlerde daha çok ihtiyaç olduğunu söyledi. 
     Terörizm konusunda ülkeler arasında işbirliğinin önemini vurgulayan Gökçek, "Terörün her türlüsüne bizim de karşı olduğumuzu ifade etmek istiyorum" dedi. 
     Sergiyi gezen Mc Eldowney, bu sırada "soğuk savaşın aramızı açmasına izin vermedik, şimdi de terörizmin aramızı açmasına izin vermeyeceğiz" diye konuştu. 
     Basketbol hayatını Amerikan Profesyonel Ligi NBA’da sürdüren Mehmet Okur’un fotoğrafına bakan Mc Eldowney, Okur’un çok başarılı olduğunu, birçok Amerikan gencinin onun gibi olmak istediğini söyledi. 
     Mc Eldowney, ABD’deki Türk öğrencilerin yer aldığı bir fotoğrafı incelerken, ABD’ye daha fazla sayıda Türk öğrencinin gelmesini beklediklerini ifade etti. 
     
</TEXT>
</DOC>
