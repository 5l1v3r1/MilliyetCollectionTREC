<DOC>
<DOCNO> 389389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/spor/spo04.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tek patron benim' 
</HEADLINE>
<TEXT>


Trabzonspor'un hocası Halilhodziç, İbrahim Ege'nin dışardan gelen baskılar nedeniyle Erciyesspor maçının kadrosuna alınmadığı iddialarına tepki gösterdi 


Bordo - mavili takımın teknik patronu Vahid Halilhodziç, İbrahim Ege'nin Samsunspor maçında saha kenarında güldüğü için Erciyes kadrosuna alınmadığı iddialarının doğru olmadığını söyledi. Boşnak hoca, ceza alan İbrahim'in sakatlığı nedeniyle kadroda yer almadığını belirtip, "Ancak dışardan hiç kimse fikrini bana dayatamaz. Sporcuların patronu benim. Kabul etmediğim düşünceyi kimse beynime yükleyemez" dedi. 
Krizden çıkmak için seri galibiyetler almaları gerektiğine işaret eden Halilhodziç, şöyle devam etti "Aralık ayına kadar işimiz zor olacak. Takımda sinirlilik söz konusu. Kayseri Erciyes maçında belki sonuçta galibiyet yoktu ama taraftarların alkışları da bizim için bir galibiyetti." 

Gökdeniz sinirlendirdi 
Trabzonspor, Kayserispor ile oynayacağı Türkiye Kupası maçının hazırlıklarını dün basın ve taraftara kapalı bir idmanla sürdürürken Gökdeniz'in çalışmaya 5 dakika geç kalması Teknik Direktör Vahid Halilhodziç'i sinirlendirdi. Bu futbolcuyla konuşan Halilhodziç, "Sana ikinci bir şans verdim. Eğer bir daha geç kalırsan, farklı davranırım" diye tepki gösterdi. 

Hedef Kayseri 

Trabzonspor, Türkiye Kupası'nda bugün Kayserispor ile yapacağı grup maçında galibiyete ulaşıp, lig için moral kazanmak istiyor. Son 5 haftada 4 yenilgi ve 1 beraberlik alarak sadece 1 puan toplayabilen bordo - mavililer, H.Avni Aker Stadı'ndaki maçla birlikte çıkışa geçmenin hesaplarını yapıyor. Karadeniz ekibinde cezalı Gökdeniz, Hüseyin ile sakatlıkları bulunan Fatih ve Szmykowiak yer almayacak. 

Fatih bilmecesi 

İtalya'daki kontrollerin ardından Samsunspor ile yapılacak maça dahi yetişebileceği açıklanan Fatih Tekke'nin, rutin idman programına önümüzdeki hafta başlayabileceği bildirildi. Halilhodziç, golcü oyuncunun belinde ve kasığındaki ağrılardan tamamen kurtulması için asgari bir haftalık süreye daha ihtiyacı bulunduğunu söyledi. Fatih, idman açığını kapatması halinde ancak 12. haftadaki Gençlerbirliği maçında forma giyebilecek. 


</TEXT>
</DOC>
