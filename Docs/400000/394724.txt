<DOC>
<DOCNO> 394724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun31.html </URL>
<DATE> 2005/11/14/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kosova'da BM yazısı yakıldı 
</HEADLINE>
<TEXT>

     Kosova'nın nihai statüsünün müzakerelerle belirlenmesine karşı olan ''Vetevendosje'' Özkarar Hareketi, gece Prizren'de kalenin üzerinde asılı olan ''UNMİK'' BM Kosova Geçici Misyonu yazısını ateşe verdi. 
     Hareket üyeleri, bundan önce de kentin üç yerine, üzerlerinde ''Unmikolonyalizm'' sömürgeci UNMİK ve ''Vetevendosje'' Özkarar yazılı pankartlar astılar. 
     Hareket tarafından yapılan yazılı açıklamada, polisin eylem sırasında müdahale etmediği, fakat daha sonra geç saatlerde pankartları indirdiği bildirildi. 
     Hareket üyeleri daha önceki eylemlerinde, UNMİK araçlarının kapılarındaki ''UN'' yazısının başına ''F'' ve sonuna ''D'' harfleri ekleyerek, Arnavutça ''SON'' anlamına gelen ''FUND'' yazısını yazmışlardı. 
     Özkarar hareketinin eylemlerine katılan üniversite öğrencilerinin sayısının arttığı dikkat çekiyor. 
     
</TEXT>
</DOC>
