<DOC>
<DOCNO> 357038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy14.html </URL>
<DATE> 2005/06/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TBMM'de içtüzük krizi... 
</HEADLINE>
<TEXT>

     TBMM Danışma Kurulu’nda, AK Parti’nin, içtüzük değişikliğinin görüşülmesine ilişkin teklifi üzerinde uzlaşma sağlanamadı. 
     TBMM Başkanı Bülent Arınç Başkanlığı’nda toplanan Danışma Kurulu’nda, AK Parti içtüzük değişikliğinin ele alınmasını istedi. 
     CHP’nin teklife karşı çıkması üzerine uzlaşma sağlanamadı. 
     CHP Grup Başkanvekili Haluk Koç, daha önce Anayasa Mahkemesi’nin 3 kez iptal ettiği içtüzük değişikliğinin bir kez daha getirilmek istendiğini söyledi. AK Parti’nin önerisine karşı çıkacaklarını ifade eden Koç, şöyle devam etti 
     "Türkiye’de artık bundan sonra bir siyasi krizi değil, bir hukuk, bir anayasa krizi var. AK Parti’nin siyasi davranışına bakarsanız bunun bütün boyutunu görebilirsiniz. Programını yapamayan bir iktidar partisi, IMF’nin baskısıyla çıkması istenen yasalar için anayasayı ihlal etme anlamına gelecek adımları atmaktan çekinmiyor. Türkiye’yi bir anayasa ve hukuk krizi içine sürükleyen bir iktidar partisi manzarası görüyoruz. AK Parti, bir karışıklığın tohumunu attı. 360 milletvekili olmasına rağmen Meclis’i gerektiği gibi çalıştıramadıklarından bu duruma gelinmiştir." AK Parti Grup Başkanvekili Faruk Çelik ise bugün içtüzük değişikliğini Genel Kurul’a getireceklerini, ardından Özürlüler Yasa Tasarısı’nın görüşüleceğini bildirdi. 
     Çelik, "içtüzük değişikliğinin kabul edilip yayınlanması halinde, yarın da Bankacılık ile Belediyeler Yasa tasarılarının temel kanun olarak görüşülmesinin sağlanacağını" kaydetti. 
     
</TEXT>
</DOC>
