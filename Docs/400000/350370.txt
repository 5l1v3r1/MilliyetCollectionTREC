<DOC>
<DOCNO> 350370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy13.html </URL>
<DATE> 2005/06/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
CHP'li Anadol Washington ziyareti tam bir fiyaskodur 
</HEADLINE>
<TEXT>

     CHP Grup Başkanvekili Kemal Anadol, Başbakan Recep Tayyip Erdoğan’ın Washington ziyaretinin "tam bir fiyasko" olduğunu ileri sürerek, "1 Mart tezkeresinin utangaçlığı içinde af dileyen yaramaz bir çocuğun, ülkesini ve muhalefeti şikayetinden öteye gidemedi bu ziyaret..." dedi. 
     Anadol, TBMM’de düzenlediği basın toplantısında, sözlerine, "Memleketimden insan manzaraları gibi, Sayın Başbakanın Washington ziyareti öncesini ve oradaki gelişmeleri ibret, hayret ve dehşet içinde seyrediyoruz" diye başladı. 
     Başbakanın, "Amerika’ya uçarken, muhalefeti şikayet ederek işe başladığını, CHP’nin anti Amerikancı olduğunu söyleyerek kendisinin ne kadar Amerikancı olduğunu ispat etmeye çalıştığını" söyleyen Anadol, "Biz ne antiyiz ne de yandaşız. Biz ulusal çıkarlarımız için doğru bildiğimiz şeyleri yaptık ve yapmaya devam edeceğiz" dedi. 
     Başbakan Erdoğan’ın ziyareti sırasında muhalefetin yanı sıra Türkiye’yi de şikayet ettiğini, CNN televizyonunda yaptığı konuşmada ise "Türkiye’nin özgür olmadığını" söylediğini iddia eden Anadol, sözlerini şöyle sürdürdü 
     "Türkiye’nin özgür olmadığını söyleyen Başbakan, acaba bu özgürlüğü sağlamanın kimin görevi olduğunu sanıyor sizin göreviniz ne Kızlarının, başları kapalı olarak okula gidemediği için ABD’de okuduğunu ve özgür olmadıklarını söylüyor. Peki kızlarınız bu nedenle orada da oğlunuz da mı bu nedenle Amerika’da sayın Başbakan O zaman bu ülkede özgür olmadığını söyleyen herkesin ABD’ye gitmesi gerekmez mi 
     Sayın Başbakan, ABD’ye gitmeden önce Cumhurbaşkanı Sayın Ahmet Necdet Sezer’i saygısızca eleştirdi. Bir başbakanın, cumhurbaşkanına söylememesi gereken şeyleri söyledi. Daha sonra da ABD Başkanı Bush’un karşısına çıktı. Başbakanın, Türkiye Cumhuriyeti Cumhurbaşkanı’na karşı bu sözlerinin ardından Bush’un karşısındaki tavrını, kamuoyunun ve tarihin takdirine bırakıyorum. 
     Başbakan, bu ziyarette ABD’nin tüm isteklerine ’evet’ derken, Güneydoğu’da yeniden azmaya başlayan terör konusunda bir şey diyemedi. 
     Başbakan, muhalefeti ve Türkiye’yi şikayet ediyor ama, Kandil Dağı’nda terörün durdurulmasına dair bir güvence isteyemiyor. Ülkeyi şikayet edeceğine, bunun garantisini iste..." CNN televizyonunda yapılan röportajda Başbakan Erdoğan’ın "Ben laik değilim, devlet laik" dediğini belirten Anadol, milletvekili yemininde laiklik üzerine de yemin edildiğini hatırlatarak, sözlerini şöyle tamamladı 
     "Bu yemini edip, Amerika’da ’ben laik değilim’ diyor. İşte size büyük bir Washington manzarası. 
     Washington ziyareti tam bir fiyaskodur. 1 Mart tezkeresinin utangaçlığı içinde af dileyen yaramaz bir çocuğun, ülkesini ve muhalefeti şikayetinden öteye gidemedi bu ziyaret..." 
     
</TEXT>
</DOC>
