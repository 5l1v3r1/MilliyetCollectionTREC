<DOC>
<DOCNO> 383986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur22.html </URL>
<DATE> 2005/10/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İstanbul'da pide fiyatları açıklandı 
</HEADLINE>
<TEXT>

     İstanbul’da Ramazan ayında 250 gram pide 50 Ykr, 500 gram pide de 1 YTL’den satılacak. 
     İstanbul Fırıncılar Odası Başkanı Fahri Özer, düzenlediği basın toplantısında, Ramazan ayında üretilen pidenin gramaj ve fiyatlarını açıkladı. 
     Özer, 250 gram pidenin 50 Ykr, 500 gram pidenin 1 YTL, 750 gram pidenin 1.5 YTL, 1000 gram pidenin de 2 YTL’den satılacağını bildirdi. 
     Geçen yıl 400 gram pidenin 750 bin liradan satıldığını ve bu yıl 50 bin liralık bir fiyat artışı yaptıklarını anlatan Özer, bu artışın 
     bir kilogram ekmekte 250 bin lira olduğunu söyledi. 
     Vatandaşları ve denetim yapmakla görevli ilgili birimleri ruhsatsız ve gıda üretim izni olmayan fırınlara karşı uyaran Özer, şunları kaydetti 
     "Özellikle Ramazan ayında pide vurgunu yapan belli başlı pastaneler ve merdiven altında üretim yapan fırınlar mevcut. Ancak halkın sağlığıyla ilgili denetim yapmakla görevli birimlerin, yeterli denetim yaptığı söylenemez. Ruhsatsız ve gıda üretim izni almadan sağlık ve hijyenden yoksun ortamlarda ekmek ve pide üreterek halkın sağlığıyla oynayan korsan fırınlara karşı gerekli denetimleri yapmak üzere, il ve ilçe tarım müdürlükleri, büyükşehir ve ilçe belediyelerini göreve davet ediyorum." Özer, oda olarak fırınları denetim yetkileri olduğunu, ancak ceza yazma yetkileri bulunmadığını belirterek, geçen yıl denetim yaptıkları 1250 fırından 48’inin ruhsatsız olduğunu tespit ettiklerini, bunları 
     da il ve ilçe tarım müdürlükleri ile belediyelere bildirdiklerini anlattı. Artık AB yasalarının vatandaşlara, alışveriş yaptığı yerlerin hangi şartlarda üretim gerçekleştirdiğini görme imkanı verdiğini de vurgulayan Özer, bu konuda vatandaşların duyarlılık göstermesini istedi. 
     
</TEXT>
</DOC>
