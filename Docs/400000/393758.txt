<DOC>
<DOCNO> 393758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko33.html </URL>
<DATE> 2005/11/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İMKB'de tasarruf uygulamaları yürürlüğe girdi 
</HEADLINE>
<TEXT>

     İstanbul Menkul Kıymetler Borsası'nda İMKB tasarruf uygulamaları bugün yürürlüğe girdi. Yöneticilere tahsis edilen lüks araçlar, ayda 5 milyar lirayı bulan kira yardımları, cep telefonları geri alındı 

SPK'nın denetlemesinin ardından tasarruf genelgesine uymadığı gerekçesiyle savunma istendiği basına yansıyan Borsa'da, İMKB Yönetim Kurulu'nun aldığı tasarrufa ilişkin genelge çalışanlara duyuruldu. 
     SPK'nın 2003-2004 hesaplarını incelemesinin ardından hazırladığı 1.200 sayfalık raporda, İMKB'nin kamu kuruluşlarının uymakla yükümlü olduğu Tasarruf Genelgesi'ni çiğnediği ortaya çıkmış, olayın basına sızmasıyla iki kurumun arası açılmıştı. 
     Kararla, tüm çalışanlar için daha önce anlaşmalı özel sağlık kuruluşlarında yüzde 100, anlaşma dışındaki kuruluşlarda yüzde 80 olan harcamaların kurum tarafından karşılanma desteği tamamen kaldırıldı. 
     Müdür ve üstü pozisyondaki yöneticilere tahsis edilen 9 adet VW Passat ve 15 adet VW Golf marka otomobil de iadelerinin istenmesi üzerine geri teslim edildi. Geri alınan araçların satılacağı öğrenildi. 
     Yöneticilere cep telefonu tahsisi uygulamasına son verilirken, gazete alımı ve çalışanların masalarında bulunan sabit hatlı telefon görüşmelerine sınırlandırılma getirildi. Telefonlar yurtdışı aramalara da kapatıldı. 
     Borsa çalışanlarını en çok sağlıkla ilgili uygulamanın üzdüğü kaydedildi. 
     Bir Borsa çalışanı, otomobil tahsisi kaldırılan yöneticilerin servisi kullanarak da evlerine gidebileceklerini, ancak borsa kurulduğundan bu yana uygulanan özel sağlık desteğinin kaldırılmasının moralleri bozduğunu, bundan böyle SSK'dan hizmet alacak çalışanların SSK karnelerinin bile bulunmadığını ifade etti. 
     
     TELEFON SINIRLAMASI SIKINTI YARATABİLİR 

     Tahsisli cep telefonu hatlarının gece yarısı görüşmeye kapatılmasının beklendiği belirtilirken, sabit hatlı telefonlarla ilgili bir duyuru bulunmadığı, ancak 3 dakika ile sınırlamanın gerçekleşmesi halinde, özellikle şirketlerle iletişimde sıkıntılar yaşanabileceği dile getirildi. 
     
     5 MİLYAR KİRA YARDIMI 

     SPK'nın Raporunda üzerinde ayrıca durulan kira yardımları da yeni genelgeyle kaldırıldı. Çeşitli adlar altında verilen ek yardımlar da bundan sonra ödenmeyecek. İMKB'deki 435 personelin yaklaşık yarısının kira yardımı aldığı, maaş katsayısına göre hesaplanan yardımların 500-600 milyon lira ile 5 milyar arasında değiştiği öğrenildi. Bir ay tek bir ay çift maaş uygulaması olan İMKB'de ek gelir ve borsa iştiraklerinden k r payı alan bazı başkan yardımcılarının aylık gelirinin 15 milyarı bulması da ağır şekilde eleştiriliyordu. 

     
</TEXT>
</DOC>
