<DOC>
<DOCNO> 374505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur19.html </URL>
<DATE> 2005/08/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Otomobilin bagajında ceset bulundu 
</HEADLINE>
<TEXT>

     Gaziantep’in Nizip İlçesi’nde, tabancayla vurularak öldürülen bir kişinin cesedi, otomobilinin bagajında bulundu. 
     Edinilen bilgiye göre, Nizip Devlet Hastanesi’nin yanındaki boş araziye terk edilen 63 LL 823 plakalı otomobilden şüphelenen vatandaşlar, olayı polise bildirdi. Nizip İlçe Emniyet Müdürlüğü ekipleri, olay yerinde yaptığı incelemenin ardından otomobilin bagajını açtığında naylona sarılmış bir erkek cesediyle karşılaştı. 
     Cesedin, Şanlıurfa’nın Birecik İlçesi’ne bağlı Sekili Köyü’nde ikamet eden Hüseyin Şahin’e 54 ait olduğu, başından ve göğsünden tabancayla vurularak öldürüldüğü belirlendi. Hüseyin Şahin’in cesedi Nizip Devlet Hastanesi morguna kaldırıldı. 
     Adam öldürmek suçundan yargılanıp mahkum olan Hüseyin Şahin’in yaklaşık bir ay kadar önce cezaevinden çıktığı öğrenildi. 
     Olayla ilgili soruşturma sürdürülüyor. 
     
</TEXT>
</DOC>
