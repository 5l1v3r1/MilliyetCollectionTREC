<DOC>
<DOCNO> 370576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko23.html </URL>
<DATE> 2005/08/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Pepsi, Türkiye'de büyümeye devam ediyor... 
</HEADLINE>
<TEXT>

     Pepsi Bottling Group Türkiye Pazarlama Başkan Yardımcısı Esra Tarhan Civelek, yılın ilk yarısının, beklentilerinden iyi geçtiğini ifade ederek, geçen yılın ilk yarısına oranla öngördükleri yüzde 20'lik agresif büyüme oranını yakaladıklarını bildirdi. 
     Civelek, ciro ve satışta istedikleri seviyeye ulaştıklarını, büyüme oranı olarak en üstte yer alan 5 ülkeden biri olduklarını ve Türkiye'nin Pepsi için dünyada en önemli 12. ülke konumunda bulunduğunu anlattı. 
     Civelek, Türkiye'nin Pepsi için önemine değinirken, ''Ülkenin büyüklüğü ve gençlik oranına bakıldığında Türkiye, Pepsi için son derece önemli bir ülke. Pepsi Türkiye'yi siz tozun içindeki bir elmas parçasısınız. Üstünüz açıldığı anda elmas ortaya çıkacak şeklinde görüyor. Onlar büyümemize inanıyorlar ve bu konuda da destek veriyorlar'' dedi. 
     Pepsi Türkiye'nin, pazarda 2. firma ve yüzde 20 pazar payı olduğunu anlatan Civelek, Türkiye'de tüketicinin oturmuş marka aradığını, kolay kolay her çıkan kolalı içeceği tüketmediğini söyledi. 
     Türkiye'de şimdiye kadar yüzde 12-13 seviyesinde büyüyen kolalı içecek pazarının, yıl sonundaki büyümesinin yüzde 10 olacağını ifade eden Civelek, ''Bu rakam dünya geneline göre büyük. Pazarın büyümesi aslında azalıyor. Ancak Pepsi geçen yıla göre daha fazla büyüdü'' diye konuştu. 
     Türkiye'de pazarı büyüten asıl unsurun rekabet olduğuna dikkati çeken Civelek, 2.4 milyar litrelik gazlı içecek ve 1.6 milyar litrelik kola pazarında sürekli yeni ürünler çıktığını ve 3 büyük markanın çok aktif olduğunu söyledi. 
     Civelek, tüketicinin kolalı içecekleri sevdiğini, Türkiye'de ise yıllardır kolalı içecek alanında pek bir şey yapılmadığını ifade ederek, birçok değişik ve yenilikçi ürün getirme planları bulunduğunu anlattı. 
     
     MEYVE SUYU 
     Pepsi'nin sürekli kapasite artışı yaptığını kaydeden Civelek, meyve suyu üretimi planları konusunda, ''Şu anda Tamek'in dağıtımını yapıyoruz. Dolayısıyla orada henüz kesin bir şeyimiz yok. Nasıl ilerleyeceğimiz konusunda çalışıyoruz. 2006'dan sonra tekrar Tamek'le mi devam ederiz, yoksa ayrı bir şey mi yaparız O henüz belli değil'' diye konuştu. 
     Su, meyve suyu ve enerji içeceklerindeki çeşitliğin şu ana kadar kola pazarını etkilemediğini ifade eden Civelek, ''O pazarlar da büyüyor. Büyüme oranları oldukça yüksek ama henüz o kadar ufaklar ki bu tarafı rahatsız edecek bir konuma gelmediler'' dedi. 
     Türkiye'deki light kola satışlarının pazarın yüzde 2'sini oluşturmasına karşın, dünyada bu rakamların çok daha büyük olduğuna işaret eden Civelek, yaptırdıkları bir araştırmanın, Türk erkeklerinin light kolalı içecekleri kadınlara özgü, kadınların içeceği olarak nitelendirdiğini ve kendilerine yakıştırmadığının ortaya çıktığını kaydetti. 
     ''Onlarla görünmeyi bile istemiyorlar. İçmek istiyorlar ama böyle bir imaj sorunu var'' diyen Civelek, Türkiye'deki kola pazarının daha fazla oyuncuyu kaldıramayacağını ifade etti. 
     
     ''TÜRKİYE'DE KOLA SAVAŞLARI VAR'' 
     Dağıtımlarını Pepsi'nin üstlenmesini isteyen şirketler olduğunu belirten Civelek, şunları kaydetti 
     ''Türkiye'de kola savaşları var. Cola Turka milat gibi oldu. Cola Turka'dan önce ve sonra... Ticari alanda da inanılmaz bir savaş var. Noktaya girme, o noktada istediğiniz yeri alabilme gibi. Bu işin büyük bir ticareti var. Bu ürünleri satmaya çok talep var. 
     Yerler belli. Bizde biraz daha zorluk var. Ticaretin hala yüzde 60'ı bakkaldan geçiyor. Türkiye'de özellikle gazlı içecekte bakkal kanalı büyüyor. Artık insanlar süper marketlerden ziyade tüketim sıklığı arttığı için bu ürünü bakkallardan alıyorlar.'' Civelek, dünyadan farklı olarak ekonomik bulunduğu için 2-2.5 litre kola satışının Türkiye'de pazarın yüzde 70'ini oluşturduğunu, kriz dönemlerinde büyük boy kola satışlarının arttığını söyledi. 
     
</TEXT>
</DOC>
