<DOC>
<DOCNO> 365136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur07.html </URL>
<DATE> 2005/07/28/ </DATE>
<TIME> 04.30 </TIME>
<AUTHOR>  </AUTHOR>
<HEADLINE>
140 turistin kaldığı otelde yangın 
</HEADLINE>
<TEXT>

     Erdoğan CANKUŞ FETHİYE Muğla , DHA 

MUĞLA'nın Fethiye İlçesi'ne bağlı Ölüdeniz Beldesi'ndeki bir otelin çatısında dün akşam saatlerinde yangın çıktı. Otelde konaklayan turistlerin akşam yemeklerini yediği sırada başlayan yangın, can kaybına yol açmadı. 
     Ölüdeniz'in Ovacık Mahallesi'ndeki, turizmci Mehmet Ali Ertek'e ait 80 yataklı Star Holiday Hotel'in çatısında, dün akşam saat 20.30 civarında bir yangın çıktı. Elektrik kontağının yol açtığı sanılan yangın, otelde konaklayan 140 turistin akşam yemeği yemek için restoranda olduğu saate rastladığı için can kaybı yaşanmadı. Turistlerin hızla otelden dışarıya çıkarılmasından sonra beldenin elektrikleri kesilerek güvenlik önlemi alındı. Ardından da Fethiye, Ölüdeniz, Karaçulha ve Çamköy Belediyesi İtfaiye ekipleri ile Fethiye ve Kemer Orman İşletme Müdürlüğü İtfaiye arazözleri olay yerine gelerek yangına müdahale etti. Ölüdeniz Jandarma ekipleri, çevrede güvenlik tertibatı alırken, Fethiye Kaymakamı Hasan Karakaş, Ölüdeniz Belediye Başkanı Keramettin Yılmaz, Ölüdeniz Jandarma İç Takım Komutanı Üsteğmen Serdar Çölgeçen yangın söndürme çalışmalarını yerinde izledi. 
     Yangın, 1 saatlik süre içinde kontrol altına alındı. Yangın söndürüldükten sonra, otel müşterileri çevredeki diğer otellere yerleştirildi. Yangının sadece otelin çatısını tamamen yaktığı, otelin odalarına ve çevre otellere sıçramadığı gibi, müşterilerin eşyalarının da zarar görmediği belirtildi. 
     Jandarma, yangınla ilgili geniş bir araştırma başlatırken, otelin sigortalı olduğu, yangının ilk belirlemelere göre, çatıdaki elektrik kontağından çıktığı öğrenildi. Zararın, yaklaşık 500 milyar lira olarak tahmin edildiği, ancak, gündüz gözüyle yapılacak tespit ile hasarın gerçek boyutlarının ortaya çıkacağı belirtildi. 
     
</TEXT>
</DOC>
