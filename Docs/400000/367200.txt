<DOC>
<DOCNO> 367200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/guncel/axgun01.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırandi'de mutlu son 
</HEADLINE>
<TEXT>


PKK, 11 Temmuz'da Tunceli'de kaçırdığı Jandarma er Coşkun Kırandi'yi dün akşam İHD heyetine teslim etti. Kırandi'nin serbest bırakıldığını duyan ailesinin sevincine tüm Trabzonlular ortak oldu 

FERİT DEMİR Tunceli DHA 

PKK'lı teröristler, Tunceli- Erzincan karayolunu keserek kaçırdıkları Trabzonlu Jandarma er Coşkun Kırandi'yi 24 gün sonra, dün akşam serbest bıraktı. Tunceli'nin merkeze bağlı Güleç köyü kırsalına giden İnsan Hakları Derneği İHD yöneticilerinin bulunduğu grup, Kırandi'yi PKK'lılardan alarak Tunceli'ye getirdi. 
Teröristler 11 Temmuz akşamı Pülümür yakınlarındaki Zağge mevkiinde karayolunda 60 aracı durdurarak, Adıyaman'daki birliğinden Trabzon'daki ailesine izne giden Kırandi'yi kaçırdı. Kırandi'yi kurtarmak için operasyon başlatılırken, olay tepki topladı. 
Kırandi'yi teslim almak üzere oluşturulan İHD heyeti birkaç gün önce Tunceli'ye geldi. İHD Diyarbakır Şube Başkanı Selahattin Demirtaş, İHD Genel Başkan Yardımcısı Mehdi Perinçek ile şarkıcı Ferhat Tunç'un da aralarında bulunduğu grup dün akşam gizlice Tunceli'den ayrıldı. Güleç köyü yakınlarına giden İHD heyeti, PKK'lılarla sözleştikleri bölgede saat 18.30 sıralarında Kırandi'yi teslim aldı. Kırandi'yi köydeki jandarma ekibi aldı. Kırandi, Tunceli İl Jandarma Komutanlığı 'na bağlı ekiplerce Tunceli'ye götürüldü. 

ROJ TV'ye çıkarıldı 
Teröristler, Kırandi'yi serbest bırakmadan 10 dakika önce, yurtdışından örgüt çizgisinde yayın yapan Roj TV'nin haber bültenine telefon bağlantısı kurdurarak propaganda yaptırmaya kalkıştı. TV spikeri, silahlı PKK'lıların baskısı altındaki Kırandi'ye, "İşkence gördünüz mü ", "Başbakanlık ve Genelkurmay'a operasyonların durdurulması çağrısı yapıldı. Buna ne diyorsunuz " sorularını yöneltti. Baskı altındaki Kırandi, sorulara kısa ve PKK'nın tepkisini çekmeyecek yanıtlar vermek zorunda kaldı. 

Yorgun ve bitkin 

Üzerinde kaçırılırken giydiği elbiseler bulunan, çok yorgun ve bitkin olduğu gözlenen Kırandi, olup bitenlerden habersiz olduğunu söyledi. Kırandi, kendisini kaçıranların 20- 40 yaş grubunda olduğunu, yaylalarda açık alanda kaldıklarını belirterek, yaşamından her an endişe ettiğini söyledi. Kırandi, "Tutulduğum süre içinde sabit bir yerde kalmadık, sürekli yürüdük. Geceleri yürüyüp, gündüz konakladık. Hangi sebeple kaçırıldığım konusunda bana bilgi vermediler" dedi. Kırandi, teröristlerin kendisine iyi davrandıklarını da söyledi. 

Sevinç gözyaşları 

Kırandi'nin serbest bırakıldığı haberi Trabzon'un Akçaabat ilçesinde büyük sevinç yarattı. CNN Türk'ün canlı yayınında Kırandi'nin sesini duyan kız kardeşi Çiğdem ve dede Hüseyin Kırandi baygınlık geçirirken, anne Nagihan Kırandi, gözyaşlarına h kim olamadı. Baba İlhan Kırandi de, hayatında en büyük sevinci yaşadığını belirtti. Kırandi ailesinin evi akraba ve yakınlarının akınına uğrarken, araç konvoyları oluşturulup ilçede tur atıldı. 


</TEXT>
</DOC>
