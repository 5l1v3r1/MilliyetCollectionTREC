<DOC>
<DOCNO> 353971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun52.html </URL>
<DATE> 2005/06/21/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Berlusconi'den Türkiye'nin AB üyeliğine destek... 
</HEADLINE>
<TEXT>

     İtalya Başbakanı Silvio Berlusconi, Türkiye’nin Avrupa Birliği’ne dahil edilmesinden yana olduğunu söyledi. 
     Berlusconi, bugün İtalya’nın Parma kentinde Avrupa Gıda Güvenliği Kurumu’nun EFSA açılış töreni sonrasında AB Komisyonu Başkanı Manuel Durao Barroso ile düzenlediği ortak basın toplantısında da Türkiye’nin AB üyeliğini destekleyen bir tavır sergilemesiyle dikkati çekti. 
     Berlusconi, konuya ilişkin soruya verdiği yanıtta, "Türkiye, Batı ile Müslüman Doğu arasında stratejik bir konuma sahip. Dolayısıyla tam üyelik demiyorum ama Türkiye’nin AB’nin ortağı haline dönüşebilmesi için müzakerelerin başlatılması gerektiğini söylüyorum" dedi. 
     Berlusconi, halihazırda Türkiye’nin tam üyeliğine sıcak bakmayan ülkelerin zaman içinde görüş değiştirebileceklerine inandığını da belirterek, sözlerini şöyle sürdürdü. 
     "Türkiye’nin AB’ye girişine karşı olan ülkelerin de zamanla görüşlerini değiştirmelerini umuyorum. Ama bu elbette ki yarın veya yarından sonra olabilecek bir şey değil." AB Komisyonu Başkanı Barroso ise basın toplantısında, Fransa ve Hollanda’daki referandumlarda AB Anayasası’na "hayır" denilmesinin Türkiye’nin üyelik sürecini olumsuz yönde etkileyip etkilemeyeceğine ilişkin soruyu şöyle yanıtlamıştı 
     "Biz, Türkiye ile müzakerelerin genel çerçevesini hazırlıyoruz. 
     Bütünleşmenin sağlanması konusunda ise devlet başkanları karar vereceklerdir. Sorun genişleme sürecinin ritmiyle ilgilidir. Ama bu komisyonun yetki alanında değildir." 
     
</TEXT>
</DOC>
