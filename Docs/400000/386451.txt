<DOC>
<DOCNO> 386451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur21.html </URL>
<DATE> 2005/10/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Attila İlhan son yolculuğunda 
</HEADLINE>
<TEXT>

     CNNTÜRK.com 

Geçirdiği kalp krizi sonucu İstanbul'da hayatını kaybeden şair ve yazar Attila İlhan, bugün son yolculuğuna uğurlanıyor. 
     İlhan için ilk tören 'Attila İlhan'la Yolculuk' programını yaptığı Mecidiyeköy'deki Kanaltürk televizyonu önünde düzenlendi. İlhan'ın Türk bayrağına sarılı naaşı, alkışlar eşliğinde hazırlanan platforma konuldu. 
     Attila İlhan'ın cenazesi, Teşvikiye Camii'nde kılınacak öğle namazının ardından, Aşiyan Mezarlığı'nda toprağa verilecek. 
     İstanbul'daki cenaze töreni öncesinde, Attila İlhan için Atatürk Kültür Merkezi'nde bir anma töreni düzenleniyor. 
     Törende bir konuşma yapan Atilla İlhan'ın kardeşi Çolpan İlhan, "benim kalbim sızlıyor. Herşeyiyle beni şaşırtan, içimin yandığı bu insanı çok özleyeceğiz" dedi. 
     Attila İlhan'ın yeğeni Kerem Alışık ise, annesi Çolpan İlhan'ın ardından söz aldı. Alışık, "kendi deyimine göre ölüm onun için sıradandı, ama o hiç sıradan olmadı. Bize kalbimiz kadar yakınsın, seni hiç unutmayacağız, kalbimizde taşıyacağız" diye konuştu. 
     "Çok farklı bir insandı ama her şeyden önce benim dayımdı" diyen Alışık, "herkese el veren, emek veren bir insandı. Hep farklı olmuş, bu farklılığıyla herkese, her gruba, her kesime malolmuş bir insandı. Bu nedenle çok sevilen bir şairdi. Cumhuriyet döneminin en büyük şairiydi" dedi. 
     Kendilerine miras, vasiyet gibi sorular sorulduğunu söyleyen Kerem Alışık, "bizden sonraki kuşaklara yetecek kadar eser bırakan bir dayım var... O ölümü hiç ciddiyete almadı ki vasiyetini düşünsün. 'Tıp bilimini inandırıcı bulmuyorum bile' derdi. Son günlerde bütün yalvarmalarımıza rağmen hastaneye gitmeyi şiddetle reddetti, biz ambulans çağırdık ama zaten geldiğinde kaybetmiştik" ifadesini kullandı. 
     AKM'deki törene Attila İlhan'ın kardeşi Çolpan İlhan, Cengiz İlhan, yeğeni Kerem Alışık, DİSK Genel Başkanı Süleyman Çelebi, CHP İstanbul İl Başkanı Şinasi Öktem, Şişli Belediye Başkanı Mustafa Sarıgül, Türkiye Gazeteciler Cemiyeti Başkanı Orhan Erinç ve Vural Savaş'ın aralarında bulunduğu çok sayıda kişi katıldı. 
     Attila İlhan, 10 ekim gecesi İstanbul'daki evinde kalp krizi geçirerek hayatını kaybetmişti. 
     
     Attila İlhan kimdir 
     Attila İlhan 15 haziran 1925'te İzmir Menemen'de doğdu. İlk şiiri 1941 yılında yayımlandı. Şairliğinin ilk 10 yılında İkinci Dünya Savaşı'nın Avrupa'yı saran bezginlik çöküntülerini gergin bir duygusallık içinde yansıtan destansı şiirler yazdı. 
     1955'ten sonra toplumcu gerçekçilikten kopmaksızın artistik abartmalarla yalnız insanın duygu dünyasını işledi. Aynı 
     gerilim, benzetmelerle zenginleştirilmiş, kendine özgü söz dizimi olan romanlarına da yansıdı. 
     Yazdığı senaryolarda Ali Kaptanoğlu adını kullandı, roman ve şiirin yanısıra gezi notları ve deneme-anı türünde kitaplar da yayımladı. 
     İlk romanı 'Sokaktaki Adam' yayımlandığında 10 roman yazmıştı. Bunlar hiç gün ışığına çıkmadı. Attila İlhan bunun sebebini bir söyleşide şöyle açıklıyordu 
     "Birçok roman yazdım önceden. Ama neden yayımlamadım Çok akıllıca bir sebebi vardı. Çünkü biliyorum ki yazarlar ilk romanlarında kendilerini anlatır. O da romancılık değildir. Günlük tutmaktır." 
     
</TEXT>
</DOC>
