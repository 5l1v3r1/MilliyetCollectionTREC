<DOC>
<DOCNO> 395645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/axspo01.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yüzlü Kuhn 
</HEADLINE>
<TEXT>


Skor 3-1 olunca, "Oyuncularım beni duymuyor, bu iş bitti" diyerek yaşadığı paniği dile getiren İsviçre'nin hocası maçtan sonra ağız değiştirdi, "Oyun içinde elenmemize neden olacak skor ortaya çıkmadığı için rahattık" dedi 


İsviçre Milli Takımı Teknik Direktörü Kobi Kuhn karşılaşma sonrası yaptığı açıklamalarla şaşkınlık yarattı. Necati'nin skoru 3-1 yapan penaltı golü sonrasında büyük panik yaşayan tecrübeli teknik adam kulübesinden çıkarak, "Futbolcularımın hiçbiri beni duymuyor. Bu iş bitti artık" diye bağırdı. Ancak Kuhn, mücadelenin dördüncü hakemi tarafından duyulan bu sözlerine rağmen karşılaşma sonrası ayrı telden çaldı 
Deneyimli hoca, "Böyle maçlardan sonra hakemler hakkında konuşmak tabii ki kaybeden için normal olabilir. Ancak Dünya Kupası'na gittiğimiz için çok mutluyum. Bize göre daha klas futbolculara sahip olan Türkiye zaman zaman modası geçmiş İngiliz futbolu gibi topa vur ve koş sistemine göre oynadı. Rakibimizin daha iyi bir futbol sergileyeceğini sanıyordum. Bizim sıkıntı yaşadığımız dakikalar oldu fakat maç içinde hiçbir zaman elenmemizi sağlayacak skor ortaya çıkmadığı için rahattık" ifadesini kullandı. 

'İnanılmaz bir maçtı' 
İSVİÇRE TV'Sİ Futboldan çok savaş gibiydi. Türkiye aşırı motive olmuştu. Ama İsviçre bir rüyayı gerçeğe çevirdi. Bir gol bizi Almanya'ya götürdü. Bern'deki Türk takımıyla İstanbul'daki arasında inanılmaz fark vardı. Tuncay muhteşem oynadı. 
FIFA WEB SİTESİ İstanbul'daki heyecan fırtınasında İsviçre hayatta kalmayı başardı. İnanılmaz bir maçtı. Türk takımı için gece kötü başladı. İlk iki dakika sonunda tur Türkiye için imkansız gibiydi. Ancak sadece bir gol bularak finallere gidecekleri anda savunmada bıraktıkları boşluğu İsviçreliler affetmedi. 
REUTERS Ünlü haber ajansı Reuters, maç sonrası taraftarların İsviçreliler'e yabancı maddeler attığını ve tünelde yaşanan arbedeyi tüm dünyaya duyurdu. Ajans, "Heyecan dolu maçta ilk dakikadaki penaltıyla rahatlamış gözüken İsviçre, sonunda ancak rakip sahadaki gol avantajıyla finallere gitti. Türk takımında herkesin gol için yüklendiği anda evde kalan Streller'in golü İsviçre'yi rahatlattı" yorumunu yaptı. 
BBC Tırnak yedirten maçta İsviçre turu geçti. İsviçreliler Frei'in penaltı golüyle işi bitirmiş gibi gözüktü. Ancak Tuncay ve Necati'nin golleri Türkiye'yi umutlandırdı. Streller ise tüm umutları bitirdi. Maçtan sonra çıkan olaylar nedeniyle bazı oyunculara ceza gelebilir. Grichting de hastaneye kaldırıldı. 
AP İsviçre korku dolu maçta yenilmesine rağmen Dünya Kupası vizesini aldı. Tuncay'ın üç golü, Türkiye için yeterli olmadı. 
AFP Türkiye ilk penaltı sonrası aşılması zor bir dağa tırmanmak zorunda kaldı. Ancak Terim'in takımı presle baskı altına aldı. Tuncay ve Necati'nin gollerine rağmen İsviçre soğukkanlı kalmayı başardı. Maçtan sonra öfkeli Terim, hakemleri emek hırsızlığıyla suçladı. 



</TEXT>
</DOC>
