<DOC>
<DOCNO> 374700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun50.html </URL>
<DATE> 2005/09/01/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
"AB-Türkiye müzakerelerinin 3 Ekimde başlayacağına güvenim arttı" 
</HEADLINE>
<TEXT>

     İngiltere Dışişleri Bakanı Jack Straw, AB-Türkiye müzakerelerinin 3 ekimde başlayacağına inandığını söyledi. 
     AB Dışişleri Bakanları gayrı resmi toplantısında gazetecilere konuşan Straw, AB üyesi ülkelerin yetkilileriyle yaptığı görüşmelerde edindiği izlenimin, Türkiye ile müzakerelerin 3 ekimde başlayacağı konusundaki güvenini artırdığını ifade etti. 
     Türkiye’nin imzaladığı uyum protokolünün uygulanmasına önem verdiklerini söyleyen Straw, AB’nin Türkiye’nin deklarasyonuna karşı hazırlayacağı deklarasyonun içeriğinin, AB büyükelçilerinin gelecek hafta yapacağı görüşmede belli olacağını kaydetti. 
     Straw, AB büyükelçilerinin yapacağı toplantının tarihi hakkında açıklama yapmadı, ancak diplomatik kaynaklar tarihin 7 eylül olduğunu söylediler. 
     
     OLLİ REHN 
     AB’nin genişlemeden sorumlu üyesi Olli Rehn de Straw gibi müzakerelerin 3 ekimde başlayacağına inandığını belirtti. 
     Türk gazetecilere açıklama yapan Rehn, toplantılarda hiçbir ülkenin müzakerelerin açılmaması konusunu gündeme getirmediğini, şu an tartışmaların AB’nin yayınlayacağı deklarasyon çerçevesinde olacağını belirtti. 
     Rehn, müzakerelerin başlamasından önce Kıbrıs Rum kesiminin tanınmasının Türkiye’den istenmediği belirterek, Türkiye’ye yeni koşullar öne sürülemeyeceğini kaydetti. 
     Rehn, bununla birlikte Türkiye’nin Ankara protokolünün gereklerini yerine getirmesini beklediklerini ifade etti. 
     
     FRANSA DIŞİŞLERİ BAKANI 
     Fransa Dışişleri Bakanı Philippe Douste-Blazy,, toplantıların ilk gününde basına yaptığı açıklamada, Türkiye’nin, AB’ye üye bir ülkeyi tanımamasının kabul edilemez olduğu yönündeki Paris görüşünü tekrarladı. 
     Fransız Bakan, Türkiye’nin üzerine düşen yükümlülüklerini yerine getirmesini beklediklerini söyledi. 
     Bu arada Dışişleri Bakanı ve Başbakan Yardımcısı Abdullah Gül’ün bu akşam Almanya Dışişleri Bakanı Joschka Fischer ile görüşeceği bildirildi. 
     
</TEXT>
</DOC>
