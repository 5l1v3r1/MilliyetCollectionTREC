<DOC>
<DOCNO> 357599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/yazar/theper.html </URL>
<DATE> 2005/07/02/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Tedavi yok 
</HEADLINE>
<TEXT>


Devlet güçlüdür. Devletin, halk arasındaki unvanı "baba"dır. Yani "devlet baba". Buradaki devlet baba, günün meşhur babalarından mafya babası değil, bizim dönemin tabiriyle "aile babası"dır. 
Güçlü devlet vatandaşını korur, namusu, malı, mülkü devlete emanettir. Bu nedenle devlet içinde tek ceza verme yetkisi devlete aittir. 
Şimdi yüzümü sokağa çeviriyorum ve pencereden bakıyorum. 
Etrafım gecekondularla çevrilmiş, güçlü devlet baba bu kanunsuzluğa ses çıkarmıyor. 
Köşe başını tinerciler tutmuş, gelene geçene saldırıyor, darp ediyor güçlü devlet baba ortada yok. 
Sokaktaki vatandaşın hali bir acayip. Tüm hanımlar çantalarını bağrına basmış, sıkı sıkı tutuyor, aksi halde üç beş dakika içinde çalınacak, yıllardır devlet baba buna bir çare bulamadı. 
Neyse ki oğlum yok, kızlarım var. Onlar da maça filan gitmeye meraklı değil. Şayet maça gitmek isteseler yandık. Gidenlerin arkasından dualar okunuyor, sular dökülüyor, yaşlı gözlerle uğurlanıyor, çünkü devlet baba yirmi otuz kişilik bir stata h kim değil. 
Levent'te, Uğur Mumcu Caddesi'nden, Etiler Nispetiye istikametine Cumhuriyet Caddesi açılmaya başlandı. Ama yarıda kaldı. Çünkü bir site, bu yolun önlerinden geçmesini engelliyor. Devlet baba kalakaldı, caddeyi açamıyor. 
Sokakta trafik dediğiniz şeyin "T"si bile kalmadı. Artık açık açık her isteyen araba ters yola girip dilediği yöne gidiyor, kırmızıyı, yeşili takan yok. Tam bir terör. Devlet baba henüz trafik teröründen de habersiz. 
Peki iyi güzel de devlet baba ne yapıyor 
Benim gördüğüm şimdilik milletvekili maaşlarına zam için altyapıyı hazırlıyor, üniversite giriş puanlarının üzerine eğilmiş, gözü başka bir şey görmüyor. İçtimai mukavele tek taraflı fesholunmuş, bir tek vatandaş bu mukaveleye uymaya çalışıyor, vergisini veren veriyor, ama karşıda tık yok. Vatandaşın ne canı korunuyor ne malı. Buraya kadar teşhis tamam da tedavi nerede İşte acı olan da bu tedaviden yana tek adım yok. Bakalım nereye kadar 



</TEXT>
</DOC>
