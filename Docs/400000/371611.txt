<DOC>
<DOCNO> 371611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/spor/yercan.html </URL>
<DATE> 2005/08/21/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Yattara sunar 
</HEADLINE>
<TEXT>



Seyrine doyum olmayan, tribünlere muhteşem bir futbol ziyafeti çeken "tek kişilik" bir şov vardı dün gece Avni Aker Stadı'nda... Şovmenin adı Yattara, şovunun adı yine "top ve adam"dı... Bu ikili her buluştuğunda tribünler hop oturup hop kalktı... 
Markajındaki Ayhan ve Zengue'yi futbola küstürdü, hayatlarını kararttı. Kaptan Fatih Tekke'ye bilek inceliği ve kıvraklıkla harmanlanmış muhteşem bir gol attırırken, doyumsuz şovunu aynı lezzette ağlara bıraktığı golüyle tatlandırdı. 
Sakatlıktan tamamen kurtulamamış olmasına rağmen kaptan Fatih de dün gece yüreğini sahaya koyan adamdı. "Kaleci bayıltan" klasik kafa golüyle Ankaragücü kilidini açarken, bitmek tükenmek bilmeyen enerjisi ile galibiyete imza atan ikinci isim oldu. 

Tomas Jun şaşırtıyor 
Son haftaların iki formsuz ismi Gökdeniz ve Szymkowiak, Ankaragücü karşısında da sivrilemediler. Teknik Direktör Şenol Güneş'in bu konuda acil önlemler alıp, gerekli moral tedavisiyle bu iki oyuncuyu yeniden kazanması gerekir. Trabzon'un dün geceki en büyük hayal kırıklığından biri de transferde astronomik bir rakamla takıma monte edilen Jun'du. Çek futbolcu oyunda kaldığı 20 dakika içinde bir çok fırsatı acemice harcıyan görüntüsü ile kolay kolay Bordo-Mavili ekibe uyum sağlayamayacağının sinyallerini verdi. 
Karşılaşmanın hakemi Metin Aydoğan skora etki edecek önemli bir hata yapmasa da avantaj kurallarını es geçerek oyunu sık sık kesti ve maçın temposunu düşürerek, notunu azalttı. 


</TEXT>
</DOC>
