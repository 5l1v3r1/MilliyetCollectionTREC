<DOC>
<DOCNO> 390113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun47.html </URL>
<DATE> 2005/10/27/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Blair "İsrail'in haritadan silinme çağrısı kabul edilemez" 
</HEADLINE>
<TEXT>

     İngiltere Başbakanı Tony Blair, İran Cumhurbaşkanı Mahmud Ahmedinecad'ın ''İsrail haritadan silinmeli'' açıklamasının ''Kabul edilemez'' olduğunu söyledi. 
     Dönem başkanı İngiltere tarafından düzenlenen AB gayriresmi devlet ve hükümet başkanları zirvesinin sonunda basın toplantısı yapan Blair, yaşamı boyunca daha önce hiçbir zaman bir ülkenin yöneticisinin bir başka ülkenin haritadan silinmesi isteğini dile getirdiğine tanık olmadığını belirtti. 
     İran'ın sadece İsrail'e yönelik yaklaşımının değil, nükleer silahlar ve terörizme yaklaşımının da tümüyle kabul edilemez olduğunu söyleyen Blair, ''Bu yaklaşımdaki ve bu anlayıştaki bir ülkenin nükleer silaha sahip olduğunu hayal edebiliyor musunuz '' diye konuştu. 
     Fransa Cumhurbaşkanı Jacques Chirac ise zirvenin ardından yaptığı açıklamada, birlik liderlerini Avrupa'nın ortak tarım politikalarına saygı göstermeye çağırdı. 
     AB Komisyonu Başkanı Jose Manuel Barossa ise AB liderlerinin Aralık ayında İngiltere'nin dönem başkanlığı görevini devretmesinden önce Birliğin 2007-2013 dönemine ilişkin bütçesi üzerinde anlaşmaya varacaklarından emin olduğunu söyledi. 
     
</TEXT>
</DOC>
