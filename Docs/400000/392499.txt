<DOC>
<DOCNO> 392499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/spor/spo04.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıza nüksetti 1-1 
</HEADLINE>
<TEXT>


Geçtiğimiz hafta Denizli deplasmanında aldığı galibiyetle yeni bir sayfa açan Trabzonspor, Gençlerbirliği önünde kontak kapadı. Bordo - mavili ekip Fatih Tekke'nin golüyle ilk yarıyı önde kapadı ancak Mehmet Çakır'a engel olamadı 


Geçtiğimiz hafta Denizlispor'u yenerek beş maç sonra üç puanla tanışan Trabzonspor, sahasında Gençlerbirliği'ne takıldı 1-1 
Bordo- mavililer ilk yarıda rakibi önünde basit savunma hatalarıyla zaman zaman zor duruma düşmesine rağmen 34 gün sonra sahalara dönen kaptan Fatih Tekke'nin golüyle 1-0 öne geçti. 32. dakikada Yattara'nın köşe vuruşuna mükemmel yükselen yıldız oyuncu kafa ile Başkent ekibinin filelerini havalandırdı. 42. dakikada Uğur'un serbest vuruşunda top direkten dönünce devre ev sahibi Karadeniz ekibinin üstünlüğüyle kapandı. 

Gençler baskısı 
İkinci devrede Gençlerbirliği'nin baskısı vardı. Halilhodziç savunmasını güçlendirmek adına Fatih Tekke - Özgür değişikliği yapınca bordo-mavililer'in hücum etkinliği de oldukça azaldı. Bu fırsatı değerlendiren Gençlerbirliği 73. dakikada Mehmet Çakır ile eşitliği sağladı. Kalan dakikalar Gençlerbirliği'nin baskısıyla geçmesine rağmen maç 1-1 sonuçlandı. 

Tribünleri yaktılar 

Trabzonspor'un sahasında Gençlerbirliği'ne puan kaptırması bordo-mavili taraftarların büyük tepkisine neden olurken karşılaşmanın bitiminde olaylar çıktı. Taraftarlar, yönetimi istifaya davet ederken Avni Aker Stadı'nın kale arkası bölümünde yer alan bir grup, tribündeki koltukları ateşe verdi. İtfaiye ekipleri, ateşi müdahale edip söndürürken üzerinde "Yeter artık" yazan bir pankart açan taraftarlar, daha sonra tribündeki koltukları saha içine fırlattılar. 

Vahid Halilhodziç üzgün 

Trabzonspor Teknik Direktörü Vahid Halilhodziç, Gençlerbirliği ile berabere kaldıkları için üzgün olduklarını söyledi. Halilhodziç, "Takım iyi mücadele etti, ancak istediğimiz sonucu alamadık. Üstün götürdüğümüz karşılaşmada rakibin tek uygun pozisyonunda gol yedik. İkinci golü bulsaydık, oyuncular üzerindeki baskıdan sıyrılmış ve daha rahat olurlardı"dedi. Fatih'in takıma dönüşünden mutlu olduğunu da kaydeden Boşnak Hoca "Biz onu 45 dakika oynatmayı düşünüyorduk. Devre arasında biraz daha oynamasını istedim. Fiziki olarak maçı bitirebilecek durumda değildi. Onun için de 65. dakikada onu oyundan aldım" diye konuştu. 

Eller kadro dışı 

Trabzonspor'da bekleneni veremeyen Brezilyalı savunma oyuncusu Fabiano Eller, teknik direktör Halilhodziç'le bir görüşme yaptıktan sonra Gençlerbirliği maçı kadrosuna alınmadı. Eller'in, görüşmede, "Burada mutlu değilim. İstediğim performansa ulaşamıyorum. Uyum sağlayamadım" dediği öğrenildi. Bunun üzerine Halilhodziç'in Eller'i kadrodan çıkardığı, yerine Erdinç'i aldığı belirtildi. Eller'in devre arasında Trabzon'la yollarını ayıracağı belirtildi. 

Bir puan iyi 

KRİTİK ERGUN ATA 

Fatih'in gelişi Trabzonspor'un hücum etkinliğine ciddi bir zenginlik kattı ama savunmadaki hatalar, her Gençlerbirliği atağında tribünlerin yüreğini ağzına getirdi. Yani Trabzonspor aynı Trabzonspor, bir puanlık skora da yansıyan Fatih farkı dışında. 
Kaleci Jefferson ilk yarıda birkaç kez yan topta boşa çıktı, takımını riske soktu.. Emrah'ın kulvarından Baki ve Uğur'un, Celalettin'in kulvarından ise Erkan ve Erhan'ın taşıdığı toplar sadece ilk yarıda konuk ekibin 3 net pozisyon bulmasını sağladı. Bunda Emrah, Kürşat ve Celalettin'in çok kötü bir ilk yarı çıkarmasının rolü büyüktü. Konuk ekibin bunlarda gol bulamamasının tek nedeni özellikle Kerem'in son vuruşlardaki beceriksizliğiydi. Orta alanda Adem ve Hüseyin önceki maçlara oranla daha çalışkan ve bölgelerine daha hakim gözüktü. Ancak tıpkı Lee gibi kazandıkları topu kullanmada yine kötü kategorisine girdiler. Yattara, Baki Mercimek'in çoğu kural dışı sert kontrolünde çok sıkıntı yaşasa da her Trabzonspor atağının mimarı oldu. Fatih güçsüz ama çok etkili, mükemmel zamanlamayla yükselip attığı gol tam bir usta işi. Ama Mehmet Yılmaz yine zayıf ve etkisiz. Yattara iki kez "al da at" dedi, olmadı. 
Trabzonspor savunmasındaki zaafların giderek Gençlerbirliği'nin iştahını daha da kabarttığı son yarım saatlik dönemde Halilhodziç, savunma güvenliğini artırmak zorunda kaldı. Tercihi Fatih Özgür değişikliği şeklinde oldu. Özgür savunmaya, Tayfun daha öne çekildi. Bu uygulamayla hücum etkinliği tümden azalan Trabzonspor karşısında Gençlerbirliği daha da rahatladı. Mehmet'le gelen eşitlik golünden sonra maç bitene kadar galibiyeti kovalarken, Jun'la takviye edilen Trabzonspor forvetinden yana hiç sıkıntı çekmedi.Bu oyuna bir puan Trabzonspor için artı olarak değerlendirilmeli. 
Erol Ersoy'un kart ve faul uygulamalarında standardı yoktu. Yattara'ya 11 faul yapan Baki'nin bu durumu tek sarı kartla kurtarması ilginçti. Malatya'da 3 metre dışarıdaki pozisyonu ceza alanına taşıyıp penaltı verirken yardımcı hakem kurbanı olduğu düşünülen Erol Ersoy dün akşam Trabzonsporlulara çok daha farklı şeyler düşündürdü 


</TEXT>
</DOC>
