<DOC>
<DOCNO> 387319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko20.html </URL>
<DATE> 2005/10/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ankara'da taksi ücretlerine zam 
</HEADLINE>
<TEXT>

     Ankara Esnaf ve Sanatkar Odaları Birliği ANKESOB Başkanı Ali Rıza Ercan, ANKESOB tarafından uygulama tarihi daha önce 1 Ocak 2006 olarak belirlenen Ankara'da taksilerin şehiriçi taşıma ücretlerine yüzde 30 oranında zam yapılması uygulamasının tarihinin 20 Ekim 2005'e çekildiğini bildirdi. 
     Ercan, ANKESOB'da düzenlediği basın toplantısında, Ankara Umum Şoförler ve Otomobilciler Odası'nın taksi taşıma ücretlerine yüzde 30 oranında zam yapılmasını istediğini hatırlattı. Ercan, ancak yeni değişen 62 sayılı Esnaf Sanatkarlar Meslek Kuruluşları Kanunu'nun meslek odalarının ücret tarifelerinin değerlendirilmesi ile ilgili maddesiyle, belediyelerin 5216 sayılı Kanun'un ulaşım ücretlerine ilişkin maddesi konusunda aralarında ihtilaf olduğunu kaydetti. 
     Bu nedenle Büyükşehir Belediye Başkanı Melih Gökçek'in yüzde 10'dan fazla zam yapamayacaklarını daha önce açıkladığını anlatan Ercan, bu kararın taksi esnafı tarafından tepki ile karşılandığını ve Türkiye Esnaf ve Sanatkarlar Konfederasyonu'na başvurarak 1 Ocak 2006'da uygulamaya girecek zammın 20 Ekim 2005 tarihine alınması talebinde bulunduklarını bildirdi. Ercan, bunun üzerine konfederasyonun ANKESOB'a bir yazı yazarak, taksi ücretlerine yapılacak zammın 20 Ekim 2005'te yürürlüğe konulmasını istediğini ve ANKESOB'un bu talep doğrultusunda Yönetim Kurulu'ndan karar çıkardığını söyledi. 
     Ali Rıza Ercan, söz konusu zammın yürürlük tarihini daha önce 1 Ocak 2006 olarak açıklamalarının sebebinin, Danıştay'a ücret tarifelerini kimin belirleyeceği konusunda görüş sormaya yönelik yaptıkları başvurudan kaynaklandığını bildirdi. Danıştay'ın görüşünü bildirmesinin zaman alacağı göz önüne alınarak bu tarihi 1 Ocak 2006 olarak açıkladıklarını anlattı. 
     
     TAKSİ TAŞIMA ÜCRETLERİNE YÜZDE 30 ZAM 
     Ercan, 20 Ekim 2005'ten itibaren Ankara'daki taksilerin taşıma ücretlerinde taksimetrelerin 1.30 YTL'den açılacağını, ilk kalkıştan sonraki her kilometre için de taksimetrenin 1.30 YTL yazacağını bildirdi. 
     Beklemelerde ise ilk 5 dakika hariç ondan sonraki her dakika için 0.25 YTL yazacağını, bu tarifenin 24.00 ile 06.00 saatleri arasında yüzde 50 fazlası ile uygulanacağını kaydetti. 
     Ercan, Ankara-Esenboğa Havalimanı taşıma ücretinin de gece-gündüz ayrımı yapılmadan yüzde 50 zamlı uygulanacağını, 50 kg'a kadar bagajın ücretsiz taşınacağını, 50 kg'dan fazla bagajın ise alınmayacağını belirtti. 
     Ali Rıza Ercan, söz konusu kararın uygulama merciinin Ankara Umum Otomobilciler ve Şoförler Odası olduğunu, bu uygulama ile ilgili Büyükşehir Belediyesi'nin yasal bir itirazının söz konusu olması halinde, bu itiraza odanın muhatap olacağını söyledi. 
     
</TEXT>
</DOC>
