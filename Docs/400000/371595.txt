<DOC>
<DOCNO> 371595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/spor/axspo01.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şaşırtıcı şeyler' 
</HEADLINE>
<TEXT>


Federasyona yaptığı şike ihbarı hasır altı edilen Akçaabat Sebatspor eski Başkanı Veli Sezgin ilk kez konuştu, "Savcı da, hakem de onlar" dedi 


Akçaabatspor eski başkanı Veli Sezgin uğradığı silahlı saldırıdan sonra ilk kez konuştu, şike ve bahis skandalı hakkında açıklamalar yaptı. Sezgin ihbarı kendisi yapmasına rağmen Tahkik Kurulu tarafından gerekli özeni göstermemekle itham edilmesine çok içerlediğini belirterek, "İyi ki beni de suçlu bulmadılar" yorumunu yaptı. 
9 Nisan 2005'te futbolcularına şike teklifi yapıldığı yolundaki yazıyı federasyona ilettikten sonra iki gün kimsenin kendisini aramadığını belirten Sezgin, "Dayanamadım pazartesi akşamı 19.30'da federasyonu ben aradım. Elimizde 26 dakikalık ses kaydı bulunduğunu, isteyip istemediklerini sordum. Sonra gönderdik. Benim şaşırdığım, olayın ortaya çıkmasını sağlayan Güvenç Kurtar ve İlker Kasap'ın disiplin kuruluna sevk edilmeleridir" dedi. 
Rakip kulüp tarafından futbolcularına şike teklif edildiği şeklindeki ihbar mektubundan sonra kimsenin kendisine bir şey sormadığını belirten Sezgin, "Cumartesi bildirdik, ertesi gün federasyon, Kayserispor'un ilgisi yok, bu İDDAA işidir diye açıklama yaptı. Artık savcı da hakim de kendileri. Biz çıktık söyledik ilk kez böyle böyle oldu diye. Bas bas bağırdık açıklansın, ortaya çıksın diye. 5 aydan beridir dile getiriyoruz" dedi. 
Silahlı saldırının şike ve bahis konusuyla ilgisi olup olmadığını bilmediğini söyleyen Veli Sezgin "Kimseyle meselem yok, kimseyi üzmedim. Henüz olayla ilgili bana bilgi verilmedi" diye konuştu. 
Sezgin, Tahkik Kurulu'nun ulaşamadığı telefon numaralarını kendilerinin alıp federasyona ilettiğini söyleyerek, "Bana gerekli özeni göstermemiş diyorlar, kendileri telefon kayıtlarını alamıyorlardı. Kurul, telefon kayıtlarını almamı istedi. Ben nasıl alırım Akçaabat'daki savcıdan dedim. Sana verir dediler. Bunu isteyen 5 kişilik Tahkik Kurulu. Çocuklarla tatile gidecektim, bekledim. Dosyaya bakan savcı bey izinliydi. Başkan yardımcısı arkadaşımı da görevlendirdim. Savcı bey döndükten sonra bu telefon kayıtlarını kendisi alarak Trabzon'daki federasyon yetkililerine verdi. Federasyon da, Tahkik Kurulu'na iletti. Yapacağımızın fazlasını yapmışız. Ama şaşırtıcı şeyler oluyor, anlayamıyorum" dedi. 

Böylesi görülmedi 

Tahkik Kurulu raporunda, olayın ortaya çıkmasında Veli Sezgin'in gerekli özeni göstermemekle suçlandığı ortaya çıktı 

Futbol Federasyonu'nun, A.Sebatspor Kulübü eski Başkanı Veli Sezgin'in, şike ihbarını "hasır altı" etmesi spor kamuoyunda bomba etkisi yaparken, soruşturmada da ikinci bir skandalın yaşandığı ortaya çıktı. 
Veli Sezgin'in, Tahkik Kurulu soruşturması sonunda olayın ortaya çıkmasında gerekli özeni göstermemekle suçlandığı öğrenildi. Kurul'un hazırladığı raporun sonuç bölümünde Sezgin ile ilgili olarak, "A.Sebatspor Kulübü Başkanı Veli Sezgin'in olaylarda dahlinin bulunmadığı, ancak ortaya çıkmasında gerekli özeni göstermediği saptanmıştır" ifadesinin yer alması ihbar mektubunun da soruşturma kapsamında dikkate alınmadığının kanıtı oldu. 
Ayrıca federasyon, Sezgin'in ihbar mektubuyla ilgili olarak topu Şike Tahkik Kurulu'na attı. Sezgin'in bahis ve şike skandalına neden olan A.Sebatspor-Kayserispor maçı öncesi federasyona gönderdiği yazının soruşturma kapsamında Tahkik Kurulu'na teslim edildiği, hakkında herhangi bir inceleme yapılmadığı belirlendi. 

Top, Kurul'a 
Futbol federasyonundan bir üst düzey yetkili, "Evet bu yazıdan haberimiz var. Ancak sadece bir iddia. Aynı iddia, A.Sebat savcılığına da bildirilmiş. Hatta daha detaylı. Federasyonumuz bu yazıyı geniş yetkileri olan Tahkik Kurulu'na verdi. Gerekli inceleme burada yapılmıştır" diye konuştu. 
Eski başkan Sezgin'in şike ihbarıyla ilgili Tahkik Kurulu tarafından ifadesinin alınmış olması gerektiğini belirten federasyon yetkilisi, "Soruşturmanın sahibi kuruldur. Raporunu hazırlayıp sunmuş ve federasyon da gereğinin yapılması için disiplin kuruluna sevk etmiştir. Eğer bu aşamada soruşturulması gereken yeni bir konu çıkarsa disiplin kurulu üzerine gidebilir" ifadelerini kullandı. 


</TEXT>
</DOC>
