<DOC>
<DOCNO> 396139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur14.html </URL>
<DATE> 2005/11/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Geçen yıl tecavüze uğrayan kızın cesedi 'kimsesizler mezarlığı'nda çıktı 
</HEADLINE>
<TEXT>

     Kütahya’nın Altıntaş İlçesi’nde, yaklaşık 2,5 ay önce ölü bulunan, otopsi için götürüldüğü Bursa’da "Kimsesizler Mezarlığı"na defnedilen, ancak babası olduğunu iddia eden bir kişinin başvurusuyla mezarı açılan kadının, 15 yaşındaki S.N.K. olduğu belirlendi. 
     AA muhabirinin edindiği bilgiye göre, ilçeye bağlı Saraycık Köyü yakınlarında 1 Eylül tarihinde cesedi parçalanmış halde bulunan, bıçaklanarak öldürüldüğü belirlenen kadının kimliğini araştıran jandarma ekipleri, olay yerinde bulunan tek ayakkabıdan yola çıkarak, çevre il ve ilçelerdeki kayıp kişiler üzerinde yaptıkları araştırma sonucunda öldürülen kişinin kimliğini belirledi. 
     Afyonkarahisar’da yaşayan ve 17 Ağustos’ta polise kızının kaybolduğunu bildiren Mehmet K’nin, gösterilen ayakkabıyı tanıması ve kızının kalçasında platin olduğunu söylemesi üzerine, Bursa Hamitler Mezarlığı’nda kimsesizler bölümündeki mezarı iki gün önce açılan kişinin, kalçasında platin olduğu tespit edilince, kimliğine de ulaşıldı. 
     Yetkililer, Mehmet K’nın kızı S.N.K 15 olduğu tespit edilen kişinin katil zanlılarının belirlenmeye çalışıldığını kaydettiler. 
     Bu arada, öldürülen S.N.K’nın babasının 12 Ağustos 2004 tarihinde, o dönemde yaşadığı Afyonkarahisar’ın Şuhut İlçesi’nde, Cumhuriyet Savcılığı’na başvurarak kızına tecavüz edildiğini öne sürdüğü, bunun üzerine S.N.K. ile cinsel ilişkiye girdiği iddiasıyla gözaltına alınan 9 kişinin tutuklandığı öğrenildi. 
     
     OLAY 
     Kütahya’nın Altıntaş İlçesi’ne bağlı Saraycık Köyü Kesiksöğüt mevkiindeki ormanlık alanda 1 Eylül’de cesedi bulunan kadının vücudunda bıçak darbelerine rastlanmıştı. Yetkililer, kimliği belirlenemeyen kadının 8-10 gün önce öldürüldüğünün tespit edildiğini, cesedin hayvanlar tarafından parçalandığının tahmin edildiğini bildirmişti. 
     
</TEXT>
</DOC>
