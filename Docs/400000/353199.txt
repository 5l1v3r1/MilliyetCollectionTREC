<DOC>
<DOCNO> 353199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/yazar/bila.html </URL>
<DATE> 2005/06/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Aslı ve Deniz Baykal'a İsviçre'den aklama 
</HEADLINE>
<TEXT>


CHP'nin son kurultayı öncesinde Deniz Baykal ve kızı Prof. Dr. Aslı Baykal'ın İsviçre bankalarında gizli hesapları olduğu iddia edilmişti. Hatta, bankanın ve gizli hesabın adı da verilmişti Zürich Credit Suisse Bank'ta ENİGMA isimli hesap... 
Bu hesaba Aslı Baykal adIna 7 milyon dolar yatırıldığı Mersin Büyükşehir Belediye Başkanı Macit Özcan'ın kardeşi Tacit Özcan'ın bu hesaba para gönderdiği, bu bilgilerin telefon dinlemeleriyle ortaya çıkacağı öne sürülmüştü. 
CHP kurultayı öncesinde bu haberlere dayalı olarak basında Deniz Baykal aleyhine bir kampanya yürütülmüş ve "İsviçre'deki gizli hesaplar"ın, Baykal'ın ve CHP'nin sonu olacağı yorumları yapılmıştı. 
İsviçre'den gelen belge 
Baykal, kendisi ve kızı hakkındaki bu iddialar üzerine Ankara 4. Asliye Hukuk Mahkemesi'nde dava açmış ve iddiaların İsviçre'den soruşturulmasını talep etmişti. Baykal'ın avukatı Şahin Mengü'nün bu haberlere yer veren gazeteler aleyhine açtığı dava süresince, Deniz Baykal ve Prof. Dr. Aslı Baykal adına İsviçre bankalarında hesap olup olmadığı, ayrıca, ENİGMA şifresiyle adı geçen bankada bir hesap bulunup bulunmadığı, mahkeme yoluyla, Adalet Bakanlığı aracılığıyla İsviçre'ye soruldu. 
Yanıt 7 Haziran 2005'te Türkiye'nin Bern Büyükelçiliği aracılığıyla geldi. Başk tip Öner Özceri'nin imzasını taşıyan ve Adalet Bakanlığı'na gönderilen yazıda, adı geçen bankanın 3 yıllık kayıtlarının incelendiği, ENİGMA isimli bir hesaba ve Deniz ve Aslı Baykal adına herhangi bir hesap bulunmadığının saptandığı bildirildi. 
Ankara 4. Asliye Hukuk Mahkemesi'nin talebi üzerine yapılan araştırmanın sonucuyla ilgili olarak Adalet Bakanlığı Uluslararası Hukuk ve Dış İlişkiler Genel Müdürlüğü'ne gönderilen yazı şöyle 
"İsviçreli Credit Suisse Bankası'nın Zürich Şubesi'nde Enigma isimli hesabın bulunup bulunmadığına ilişkin ilgide kayıtlı yazılarının ekinde alınan Ankara 4. Asliye Hukuk Mahkemesi'nin istinabe zamanında İsviçre Federal Adalet ve Polis Bakanlığı'na iletilmiştir. 
Adı geçen bakanlıktan alınan nota ve eki ilişikte sunulmuştur. Görüleceği üzere, anılan evrak arasında, 
- Zürich Bölge Mahkemesi'nin 8 Şubat 2005'te Credit Suisse Bankası'na gönderdiği ve ilgili mahkememizin talep ettiği bilgiler sorulduğu karar ile, 
- Zürich Bölge Mahkemesi'nin anılan bankadan aldığı yanıta ilişkin 11 Şubat 2005 tarihli kararı yer almaktadır. Bankanın mahkemeye gönderdiği yanıt da anılan kararın ekindedir. 
Belgelerde adı geçen bankanın Zürich Bölge Mahkemesi'nce son üç yıllık kayıtlarının incelenmesi sonucunda, anılan bankada Enigma isimli herhangi bir hesabın veya davacılara Deniz ve Aslı Baykal ait herhangi bir hesabın bulunmadığının tespit edildiği kaydedilmektedir. 
Zürich Bölge Mahkemesi'nin 11 Şubat 2005 tarihli kararında ayrıca Credit Suisse Bankası'nca üç yılın ötesinde bir araştırma yapılmasının külfetli olacağının belirtildiği, bu itibarla üç yıl ötesine bir araştırmanın yapılmasının istenmesi halinde ayrı bir talebin iletilmesi gerektiği kaydedilmektedir. Saygılarımla arz ederim." 
Kurultay kampanyası 
Böylece Deniz Baykal ve Aslı Baykal hakkında kurultay öncesinde ortaya atılan iddiaların asılsız olduğu belgeler ve mahkeme kararıyla ortaya çıkmış oldu. 
Maalesef Türkiye'de bu ve benzeri iddia ve iftiralarla siyaset yapmak bir yöntem olarak kullanılıyor. Belgeye dayanmayan böylesine önemli iddiaları kamuoyuna taşımakta sakınca görmeyen rakipler ve yayın organları da zor durumda kalıyor. 
CHP lideri Deniz Baykal ve kızı Prof. Dr. Aslı Baykal hakkında kurultay öncesinde ortaya atılan bu iddiaların, sadece "çamur atma" kampanyası olduğu kanıtlandı. 
Bu yöntemle siyaset yapanlara ders olması umuduyla... 



</TEXT>
</DOC>
