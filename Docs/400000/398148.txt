<DOC>
<DOCNO> 398148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/yazar/sazak.html </URL>
<DATE> 2005/11/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Picasso günleri 
</HEADLINE>
<TEXT>


Sakıp Sabancı Müzesi, 'Picasso İstanbul'da' sergisiyle bir ilki gerçekleştiriyor. Dünya sanat takviminde artık 26 Mart 2006'ya kadar açık kalacak Picasso sergisiyle İstanbul'un da adı var. 
23 Kasım günü sergiyi gezme olanağı bulduk. Yağmurun iyice ağırlaştırdığı trafiğe karşın sanatseverler Emirg n'daki müzenin önünde Picasso kuyrukları oluşturmuşlardı. 
Sabancı Topluluğu son dönemde Sakıp Bey'in başlattığı insana, sanat ve kültüre dönük yatırımları sırayla tamamlıyor. Güler Sabancı'nın vizyonuyla İstanbul'a ve Türkiye'nin entelektüel hayatına yeni eserler kazandırıyor. Bu girişimlerin en önemli adımı Sabancı Üniversitesi'ydi. 
Saygın bir üniversite kuruldu. 
İstanbul Valiliği ve Sabancı Vakfı'nın ortak çabalarıyla yeniden inşa edilen Kandilli Kız Lisesi'nin tarihi binasının yangından sonraki metruk halinden kurtarılması seferberliğini geçenlerde Prof. Türkan Saylan'dan dinledik. 
Kandilli mezunu olan Saylan, on yılı alan restorasyonun son aşamasında Sakıp Bey'in desteğini anlattı. Sabancı, ABD'de tedavi gördüğü dönemde, kültür merkezine dönüştürülecek binanın tamamlanmasını günü gününe takip ediyormuş. 
Sakıp Sabancı Müzesi Müdürü Nazan Ölçer'in Picasso sergisinin İstanbul'a getirilişiyle ilgili anlattıkları da benzer anılar içeriyordu "Öyle bir müze yapalım ki Picasso'nun eserlerini bile getirebilelim. Picasso, Sabancı için bir semboldü gibi geliyor bana. Picasso sergisi hiç yapılmamış, hayal bile edemeyeceği bir işi yapmaktı onun için. Sabancı için hayallerin sınırı yoktu... Sakıp Bey'den sonra Güler Hanım'ın aynı misyonu üstlendiğini gördüm, bu hayali gerçekleştirdik." 
Atlı Köşk'teki sergide Picasso'nun yağlıboya ve çizimlerinden oluşan, seramik ve heykel çalışmalarının da yer aldığı 135 parçalık koleksiyonu yer alıyor. 
'Avignonlu Kızlar'ın eskizleri ve dokuması İstanbul'a getirilmiş. 'Guernica' ise Madrid'in dışına çıkarılmıyor. 1973'te ölen Picasso, İspanya'da faşizm son bulmadan 'Guernica'yı vermeyin' diye vasiyet etmiş. Franco'dan sonra tablo ülkesine gönderilmiş. 
Sergide 20. yüzyıl savaşlarının Avrupa'ya etkilerini yansıtan pek çok resim var. Ünlü 'Barış Güvercini' çiziminin öyküsünü de Picasso'yu anlatan filmde izliyorsunuz. 
İstanbul Modern'den sonra Sakıp Sabancı Müzesi de, İstanbul'un tarihi zenginliğine modern sanatların sergileneceği yeni ve iddialı bir mek n olarak katılıyor. 
Picasso sergisi 26 Mart'a kadar açık. Nazan Ölçer ve Güler Sabancı'yı bu görkemli etkinlik nedeniyle kutluyoruz. 



</TEXT>
</DOC>
