<DOC>
<DOCNO> 388212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun32.html </URL>
<DATE> 2005/10/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Ukrayna, Azeri muhalefet lideri Guliyev'i serbest bıraktı 
</HEADLINE>
<TEXT>

     Azerbaycan’ın önde gelen muhalefet partilerinden Azerbaycan Demokrat Partisi’nin ADP lideri ve eski Milli Meclis Başkanı Resul Guliyev, Bakü yönetiminin talebiyle tutuklanarak çıkarıldığı Kırım’ın Akmescit kentindeki bölge mahkemesi tarafından serbest bırakıldı. 
     ADP Genel Sekreteri Serdar Celaloğlu, AA muhabirine yaptığı açıklamada, davaya müdahil olarak katılan Azerbaycan tarafının iddialarının mahkeme tarafından yeterli bulunmadığını ve Guliyev’in serbest bırakılmasına karar verildiğini söyledi. 
     Celaloğlu’nun açıklamasına göre, mahkemenin ilgili kararında, "Resul Guliyev’in istediği ülkeye gitmekte veya Ukrayna’da kalmakta özgür olduğu" belirtildi. 
     Mahkemeden sonra hastaneye kaldırıldığı öğrenilen Guliyev’in sağlık durumunda ciddi bir sorun olmadığı, yaşadığı stress nedeniyle kısa bir süre müşahade altında tutulacağı öğrenildi. 
     
     DURUŞMA 
     Ukrayna kaynaklarına göre, kararın alınmasında "Guliyev’in Interpol tarafından kırmızı bültenle arandığı" yönündeki iddiayı doğrulayacak bir belgenin bulunmaması ve ABD tarafından Guliyev’e daha önce verilen "siyasi mülteci kartı" önemli rol oynadı. 
     Savcılık makamı, Guliyev’in ağır ceza gerektiren suçlar işlediğini ve uluslararası çapta arandığını ileri sürerek, sanığın 40 gün hapsine karar verilmesini istedi. 
     Guliyev’in Ukraynalı avukatı İrina Nenaltovskaya ise müvekkilinin Interpol tarafından arandığı bilgisinin doğru olmadığını ve tutuklanması için hiçbir geçerli gerekçenin bulunmadığını söyledi. 
     Resul Guliyev’in siyasi mülteci olduğunu ve siyasi nedenlerle Azerbaycan’a verilmek istendiğini savunan avukatı, mahkemenin Guliyev’in Azerbaycan’a iade talebinin reddedilmesini ve sanığın beraatine karar verilmesini talep etti. 
     Duruşmada söz alan Guliyev de, "Yargıçların Allah’ın temsilcileri olduğuna inanıyor ve adil karar vereceklerine güveniyorum" dedi. 
     Azerbaycan ve Ukrayna başsavcılık temsilcileri de, duruşmanın yapıldığı gün Kiev’de bir araya gelerek iade konusunu ele aldı. 
     Görüşmede Ukrayna tarafı, Guliyev’in siyasi mülteci olması nedeniyle iade talebinin yerine getirilemeyeceğini bildirdi. 
     Öte yandan, Azerbaycan’ın ana muhalefet konumundaki Müsavat Partisi’nin Genel Başkanı İsa Kamber, çeşitli temaslarda bulunmak için bugün Kiev’e gitti. 
     Kamber’in Kiev’den Kırım’a geçerek Guliyev ile görüşmesi, ayrıca Guliyev’in bugün bir basın toplantısı düzenleyerek gelişmelerle ilgili bilgi vermesi bekleniyor. 
     
</TEXT>
</DOC>
