<DOC>
<DOCNO> 386922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/soneko15.html </URL>
<DATE> 2005/10/15/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Tüzmen "Türkiye'nin kalkınması için çalışıyoruz" 
</HEADLINE>
<TEXT>

     Devlet Bakanı Kürşad Tüzmen, Türkiye'nin kalkınması için ticaret, tarım, taşımacılık ve turizmi geliştirmeye çalıştıklarını söyledi. 
     Bakan Tüzmen, Gaziantep'in Metropol İlçesi Şahinbey Belediyesi tarafından yaptırılan ve ismi verilen Kürşad Tüzmen Sosyal Tesisi'nin açılışını yaptı. 
     Tüzmen, açılış töreninde yaptığı konuşmada, Türkiye'nin daha fazla gelişmek ve kalkınmak için yeterli kaynakları olduğunu, en büyük zenginliğinin ise insan olduğunu ifade etti. 
     Üç yıldan beri Türkiye'nin daha iyi bir noktaya gelmesi için yoğun bir çalışma içerisinde olduklarını belirten Bakan Tüzmen, ''ticaretimiz önemli ölçüde arttı, ihracatta rekorlar kırıyoruz. Gelir seviyemiz artıyor, sanayi üretimimiz artıyor. Türkiye, ekonomik bakımdan dünyanın ilk 20 ülkesi arasına girmeyi başardı. Kısacası, her alanda olumlu gelişmeler yaşıyoruz'' diye konuştu. 
     Bakan Tüzmen, birlik ve beraberlik içinde hareket edilmesi durumunda her türlü zorluğun aşılacağını, güzel tesislerin insanların hizmetine sunulacağını da sözlerine ekledi. 
     Yapımına Ocak 2005 tarihinde başlanan Güzelvadi Mahallesi'nde bulunan Kürşad Tüzmen Sosyal Tesisi, 4 katlı ve 1600 metrekarelik bir alana sahip. Tesiste, Türk hamamı, sağlık ocağı, mahalle evi, taziye evi, sağlık ocağı ve kütüphane bulunuyor. 
     Bakan Tüzmen, ismine yaptırılan sosyal tesisin açılışından sonra, Güvenevler Mahallesi'nde yapımı tamamlanan Özel Gonca Kreş ve Anaokulu'nu da törenle hizmete açtı. 
     Tüzmen, açılış sonrasında, okulu gezdi ve minik öğrencilerle yakından ilgilendi. Bakan Tüzmen, resim yapan öğrencilerin bulunduğu sınıfa girip, öğrencilerle birlikte resim çizdi. 
     Kürşad Tüzmen, açılışta yaptığı kısa konuşmada, sanayi ve ticarette önemli bir merkez konumunda bulunan Gaziantep'in, eğitimde istenilen seviyede olmadığına dikkat çekti. 
     3 bin 500 metrekare kapalı alana sahip olan Özel Gonca Kreş ve Anaokulu, 300 öğrenci kapasiteli ve 15 kişilik sınıflarda yaş gruplarına göre ayrı bloklarda eğitim veriliyor. 
     Açılış törenlerine Gaziantep Valisi Lütfullah Bilgin, AK Parti Gaziantep Milletvekilleri Fatma Şahin, Mehmet Sarı, Ahmet Uzer, Büyükşehir Belediye Başkanı Asım Güzelbey, Şahinbey Belediye Başkanı Ömer Can, Şehitkamil Belediye Başkanı Metin Özkarslı, AK Parti Gaziantep İl Başkanı Ökkeş Eruslu ve çok sayıda vatandaş katıldı. 
     
</TEXT>
</DOC>
