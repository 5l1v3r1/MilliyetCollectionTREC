<DOC>
<DOCNO> 366277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/axspo02.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
3 - Kapıdaki tehlike 
</HEADLINE>
<TEXT>


Futbol Federasyonu'na uyarı yazısı yollayan FIFA, Milli Takım'ın Danimarka ile oynayacağı kritik karşılaşmada en küçük tatsızlıkta dahi saha kapatma cezası vereceğini bildirdi 

CEMAL ERSEN 


Tribünlerde yaşanan tatsız olaylar Türkiye'nin başına bela olmaya başladı. FIFA, Futbol Federasyonu'nu bir yazı ile uyararak, 3 Eylül'de Danimarka ile oynanacak olan Dünya Kupası Grup Eleme maçında herhangi bir tatsızlığın yaşanması durumunda sahamızın kapatılacağını bildirdi. 
Ay - Yıldızlı ekibin Ukrayna ile oynadığı ve 3 - 0 yenildiği maçta sahaya atılan yabancı maddeler nedeniyle Futbol Federasyonu'na 10 bin İsviçre frangı ceza kesen FIFA, son Yunanistan müsabakasında konuk takım milli marşının ıslıklanmasını gerekçe göstererek sert bir uyarıda bulundu. 
FIFA centilmenlik dışı davranışların sona erdirilmesini istedi ve Türkiye'nin grubu ikinci bitirip Play - Off'a kalması halinde en kritik maçlarını tarafsız bir sahada oynamak zorunda kalacağı ifade edildi. 

Terim uyardı 
Milli Takımlar Başdanışmanı Fatih Terim, Ay - Yıldızlı ekibin son derece kritik bir virajdan geçtiğini belirterek, 3 Eylül'de İnönü stadında oynanacak Danimarka maçı öncesi taraftarları uyardı. Terim, "Millet olarak ateşli ve heyecanlıyız. Ancak futbolun da kuralları var. Uluslararası platformda bu kurallara uymaktan başka seçeneğimiz yok. FIFA'nın yazısında Danimarka maçında sahaya tüy düşse kapatma cezası geleceği ifade edildi. Tüm taraftarlarımızı bu müsabakada centilmenliğe davet ediyorum" yorumunu yaptı. 


</TEXT>
</DOC>
