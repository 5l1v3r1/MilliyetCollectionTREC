<DOC>
<DOCNO> 360106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonsiy07.html </URL>
<DATE> 2005/07/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tenis oynarken ölen milletvekilinin son anlarını anlattı... 
</HEADLINE>
<TEXT>

     Geçirdiği kalp krizi sonucu vefat eden AK Parti Ağrı Milletvekili Mehmet Melik Özmen için TBMM’de tören düzenlendi. 
     TBMM Bahçesi’ndeki törene, Özmen’in ailesi ve yakınları ile Meclis Başkanı Bülent Arınç, Başbakan Recep Tayyip Erdoğan, Bakanlar Kurulu üyeleri, DYP Genel Başkanı Mehmet Ağar, çok sayıda milletvekili ve Meclis çalışanı katıldı. 
     Arınç, Başbakan Erdoğan, Bakanlar Kurulu üyeleri ve milletvekilleri Özmen’in ailesine başsağlığı dilerken, eşi Gözde Özmen güçlükle ayakta durdu. Özmen’in 10 yaşındaki oğlu Mert Özmen ise tören boyunca gözyaşlarını tutamadı. 
     Töreni çok sayıda gazeteci izlerken, bazı televizyon kanalları da töreni canlı olarak ekrana getirdi. 
     Özmen’in cenazesi, daha sonra Kocatepe Camii’ne götürüldü. 
     
     
     20 YILLIK DOSTUMU KAYBETTİM'' 

     AKP Ağrı Milletvekili Mehmet Melik Özmen'in kalp krizi geçirdiği sırada birlikte tenis oynadığı İzmirli işadamı Süleyman Özusta, 20 yıllık dostunu kaybettiğini, çok üzgün olduğunu söyledi. Otomotiv sanayinde motor silindir gömlekleri üreten firma sahibi Süleyman Özusta, milletvekili Özmen, eşi ve iki çocuğuyla birlikte hafta sonunu geçirmek üzere geçen cuma günü yazlıklarına geldiğini söyledi. Özusta, milletvekilinin ölümüyle ilgili şöyle dedi 
     Mehmet Melik Özmen'i 20 yıldır tanıyorum. Bebekleri yeni dünyaya gelmişti. Bebeğini görememiştim. Bebeklerini hem göstermek hem de sohbet etmek için geçen cuma günü Çeşme Ilıca'daki evimize eşi ve iki çocuğuyla gelmişti. Kalbinden veya herhangi bir sağlık sorunundan hiç bahsetmemişti. Enerjik bir insandı. Bebekleri ve ailesiyle çok mutlu olduğunu söylüyordu.'' 
     
     10 DAKİKA OYNAMIŞTIK 

     Milletvekili Özmen'in tenis oynamak istediğini belirten Özusta, Israr etti. Tenis kortuna gittik. Yaklaşık 10 dakika oynamıştık. Herhangi bir şikayeti yoktu. Servis atmaya hazırlanıyordu. Birden yere düştü. Ne olduğunu anlayamadım, şaka yaptığını veya ayağı kayıp düştüğünü düşündüm. Başını da yere çarpınca hemen yanına gittim. Hareketsizdi. Bildiğim kadarıyla kalp masajı yapmaya başladım, yüzüne su serptim. Tesis kalabalıktı, başka yerde tenis ve basketbol oynayanlar vardı'' dedi. 
     Hemen ambulans çağırdığını söyleyen Özusta, Bu sırada doktor olduğunu söyleyen bir bayan geldi, hem suni solunum hem de kalbe masaj yapmaya başladı. Ambulans kısa sürede geldi. Görevliler hemen elektroşok yaptı, masaj yaptı, iğne vurdu. Gerekli her türlü müdahale hastanede de devam etti. Doktorlar uzun süre uğraştılar fakat geri getiremediler'' 
     
     CENAZEYE AĞRI'YA GİDECEKTİ 

     Süleyman Özusta, çok iyi bir insan olarak nitelendirdiği Milletvekili Özmen'in bu sabah bir AKP'li yöneticinin cenaze töreni için Ağrı'ya gitmeyi planladığını da sböyledi. Özusta, Hafta sonunu birlikte geçirecektik. Fakat Ağrı'da bir AKP'li yöneticinin ölüm haberini aldı. Bu nedenle tenis oynayıp, akşam yemeği yedikten sonra İzmir'e geçecekti. Bu sabah da İzmir'den gitmek üzere saat 05.00 uçağına yer ayırmıştı. Ağrı'ya başsağılığına gidecekti. Üniversiteyi İzmir'de okumuş, yaşantısının büyük bölümünü İzmir'de geçirmiş, iş kurmuş, mükemmel bir insan ve arkadaştı. Acımız çok büyük'' diye konuştu. 
     Olay nedeniyle kendisinin de rahatsızlandığını ve istirahat ettiğini belirten Süleyman Özusta, cenaze törenine katılmak için yarın Ankara'ya gideceğini söyledi. 
     
     GÖRGÜ TANIĞI ANLATTI 

     Tesisteki kafeteryada çalışan 26 yaşındaki Serdar Yurtsever ise bağrışmalar üzerine dışarı çıktığını söyleyerek, İş yapıyorduk. Gürültü üzerine dışarı çıktık. Yerde yatan birine müdahale yapılıyordu. Basketbol sahasında spor yapan bir bayan doktor da müdahale etti. Kısa süre sonra ambulans geldi. Hava çok sıcaktı. Bir süre tenis oynamışlardı'' dedi. 
     
     SİTEYE AİT TESİSTE DOKTOR YOK 

     Milletvekili Özmen'in kalp krizi sonucu yaşamını yitirdiği tenis kortları, Ilıca'da Plajevleri Yapı Kooperatifi'ne ait ve Site Spor Kulübü olarak biliniyor. Kooperatif Başkanı Ekrem Oran, herhangi bir yere bağlı ve federe olmadıkları için kortlarda doktor bulundurulmadığını söyledi. Üç basketbol sahası ve üç tenis kortu olan tesisten, çevre sakinleri ve kooperatif üyelerinin ücretsiz yararlandığını belirten Ekrem Oran şöyle konuştu 
     Kooperatif binaları 70'li yıllarda yapıldığında Site Spor Kulübü kuruldu. Kulüp daha sonra lağvedildi. Kort ve basketbol sahaları siteye sosyal tesis olarak kaldı. İki yıl önce de İzmir Tenis Eğitim Vakfı'na iki kortu çocuklara tenis öğretilsin diye bakımı karşılığında verdik. Burada tenis kursu düzenleniyor. Diğer korttan da site sakinleri ve isteyenler ücretsiz yararlanabiliyor. Herhangi bir kulübe bağlı ve federe yapıda olmadığımız için de doktor bulundurma kuralı yok. Yani burası sitede spor yapılacak bir yer.'' 
     
     RODOPLU RİSK ALTINDAKİLER DİKKAT ETMELİ’ 

     Avrupa Acil Tıp Derneği İkinci Başkanı, Acil Tıp Uzmanı Uzman Dr. Ülkümen Rodoplu, risk altındakilerin özellikle sıcak havalarda tenis gibi aşırı efor sarfedecek sporlardan uzak durması gerektiğini söyledi. Dr. Rodoplu konuyla ilgili şöyle konuştu 
     Burada bilinmesi gereken en önemli konu, hemen herkesin yakınlarının kendi risk faktörlerini bilmesi çok önemli. Koroner Arter ve beyin felci için bir takım risk faktörleri var. Bunların başında sigara, yüksek tansiyon, şeker hastalığı, kan kolestorol seviyesinin yüksek olması, stres gelir. Bu risk faktörleri olan bir kişinin mutlaka böyle bir göğüs ağrısı durumunda, yakınma durumunda, ilk yapacağı iş kendisi veya yakınlarının erkenden 112 ambulansa haber verip yardım istemek.'' Milletvekilinin anlatılanlara göre sigara kullanan, daha önceden de bu tür yakınmaları olan biri olduğunu belirten Dr. Rodoplu, Böyle bir kişinin bu kadar sıcak günlerde tenis gibi hahereketli spor yapması çok riskli ve doğru değil. Bu türdeki kişilere yürüyüş, yüzme gibi daha hafif, az yorucu sporlar öneriyoruz. Bu sıcak havlarda bu risk faktörü olan kişiler de özellikle daha dikkatli olması gerekiyor'' dedi. 
     
     KALP KRİZİ GEÇİRENLERDEN ÜÇTE BİRİ SOKAKTA ÖLÜYOR 

     Bütün dünyada, kalp krizi geçiren kişilerin üçte biri dışarıda sokakta, yani hastaneye yetiştirilemeden öldüğünü kaydeden Dr. Rodoplu, Üçte biri de hastanede müdahalelere rağmen ölüyor. Ancak üçte birini kurtarabiliyoruz. Sokakta ölmemek için bu tür riski olan kişilerin ve yakınlarının ilk yardım bilmesi çok önemli. Böyle bir risk faktörü olan kişilerin hafif bir sıkıntı, göğüs ağrısı durumunda bile erken dönemde ambulansa haber verip acil servise yetiştirilmesi gerekiyor'' diye konuştu. 
     Bu tür tesislerde doktor var yok gibi yorumların fazla birşey ifade etmeyeceğini de belirten Dr. Rodoplu şöyle devam etti 
     Böyle yerlere tam teşekküllü bir hastaneyi ne yazıkki kuramadığımıza göre, birşeyi değiştiremez. Ancak spor tesislerinin görevlileri ilk yardım, temel yardım desteği bilmesi yaşam kurtarıcı oluyor. Bu spor tesisinde de ambulans, doktor olsaydı diye söyleyenler de var ama bu bilimsel, yapılabilecek, uygulanabilecek birşey değil. Eğer bu kişinin durumu antrenör ve yöneticilerce bilinseydi, onlar sakıncalı olduğunu söyleyebilirdi. Bu tür bilgiler bilinseydi ona göre yönlendirilebilirdi. Hastanenin yakınında dahi olsa bu olay yine yaşanabilirdi. 
     Dr. Rodoplu, sözlerini, Önemli olan bu tür rahatsızlıkları olanların kendisini daha iyi koruması. Riski hepimiz bilmeliyiz'' diyerek tamamladı. 

     
</TEXT>
</DOC>
