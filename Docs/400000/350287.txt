<DOC>
<DOCNO> 350287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun37.html </URL>
<DATE> 2005/06/09/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Sağlık Bakanı Recep Akdağ, Gazze'de... 
</HEADLINE>
<TEXT>

     Gazze Şeridi’nde temaslarda bulunan Sağlık Bakanı Recep Akdağ, Filistin Sağlık Bakanı Dr. Zihni El Vuheydi ile görüştü. 
     Akdağ, İsrail’deki temaslarının ardından bugün Filistin’e geçerek, Gazze Şehri’nde Filistin Sağlık Bakanı El Vuheydi ile bir araya geldi. 
     Görüşmede Vuheydi, Filistin’deki genel sağlık durumu ve sorunlarla ilgili olarak Akdağ’a bilgi verdi. 
     Akdağ’ın, Filistin’deki hastanelerin araç-gereç ve uzman eksiklerinin giderilmesi, sağlık mensuplarının gerek Türkiye’de gerekse Filistin’de yerinde eğitilmesi önerisi, Filistin tarafınca memnuniyetle kabul edildi. 
     Akdağ, ayrıca Filistinli Bakan Vuheydi’ye, Gazze Şehri’ndeki El Şifa Hastanesi ile Ankara’daki Atatürk Eğitim ve Araştırma Hastanesi’nin "kardeş hastane" ilan edilmesini önerdi. Akdağ’ın bu önerisi, alkışlarla karşılandı. 
     Akdağ ve Vuheydi, görüşmenin ardından Gazze’de Suudi Arabistan tarafından yaptırılan bir hastanenin Radyoterapi servisini de birlikte gezdiler. 
     Bakanlar, hastanenin uzman eksikliğinin giderilmesi ve elemanlarının eğitimi konusunda Ramallah’ta bürosu bulunan Türk İşbirliği ve Kalkınma Ajansı’nın TİKA katkılarıyla işbirliği yapılmasını kararlaştırdılar. 
     
</TEXT>
</DOC>
