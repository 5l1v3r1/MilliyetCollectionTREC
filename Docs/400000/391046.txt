<DOC>
<DOCNO> 391046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun36.html </URL>
<DATE> 2005/10/31/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Blair-Barzani görüştü Şiddet bitsin hemen Irak'tan çekileceğiz 
</HEADLINE>
<TEXT>

     İngiltere Başbakanı Tony Blair, Irak Kürdistan Demokratik Partisi IKDP lideri Mesut Barzani ile Başbakanlık konutunda bir araya geldi. 
     Blair, ABD ziyaretinin ardından Irak'a dönerken İngiltere'ye uğrayan Barzani ile görüştükten sonra düzenlediği ortak basın toplantısında, koalisyon askerlerinin şiddet ve terör sona erince Irak'tan ayrılacaklarını söyledi. 
     Demokratik sürecin işlemesi için şans tanınması ve sürece yardımcı olunması gerektiğini ifade eden Blair, Irak'taki sivillerin ölümlerinden de üzüntü duyduğunu kaydetti. 
     Irak'ta devam eden şiddetten terörist örgütleri sorumlu tutan Blair, koalisyon askerlerinin Irak'taki varlığına da şiddet ve terörün yol açtığını söyledi. 
     Sivillerin ölümünden büyük üzüntü duyduklarını, sivillerin ölümüne de kendisini teröre adamış ve sivillere bilinçli olarak saldıran grupların yol açtığını belirten Blair, ''Bırakalım insanlar oylarını serbest şekilde kullansın, izin verelim demokratik süreç işlesin. Bırakalım Irak halkı kendi hükümetini kendi seçsin. Şiddet ve terör bugün sona erse, çok uluslu güç yarın Irak'ı terk edecektir'' diye konuştu. 
     Blair, ''Bizi Irak'ta tutan şiddettir, politik sürece destek için oradayız'' dedi. 
     Barzani ise Şiileri temsil eden gruplarla seçim işbirliği yapıp yapmayacağının sorulması üzerine, ''Biz bütün diğer gruplarla iyi ilişkiler içindeyiz. Ancak önce seçimin sonuçlarını görmemiz lazım. Bizim için temeli anayasa taslağı oluşturacaktır. Kürtler 26 milyonluk Irak nüfusunun yüzde 15-20'sini oluşturmakta ve Şiilerle birlikte onyıllardır Sünni Arapların baskısı altında yaşamaktaydı'' dedi. 
     
</TEXT>
</DOC>
