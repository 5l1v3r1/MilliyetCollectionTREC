<DOC>
<DOCNO> 393231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/ekonomi/eko08.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylülde sanayi üretimi hızlandı Yüzde 9.3 
</HEADLINE>
<TEXT>



Sanayi üretimi, eylülde ihracat ve inşaat sektörlerinin büyük katkısı ile hızlı büyüdü. Geçen yılın aynı dönemine göre yüzde 9.3 artarak Türkiye tarihinin en yüksek noktasına çıktı. 
Devlet İstatistik Enstitüsü DİE 2005 önemli sanayi ürününün üretim bilgileriyle oluşturduğu aylık sanayi üretim endeksinin eylül ayı sonuçlarını açıkladı. 
Bu yıl ağustosta sanayi üretiminde başlayan canlanma eylülde hızlanarak devam etti. 1997 yılındaki ortalama sanayi üretimi 100 kabul edilerek oluşturulan endeks eylülde yüzde 9.3 artarak 143'le şimdiye kadarki en yüksek düzeyine çıktı. 
Sanayi üretimi bu yıl ocakta yüzde 5 ve şubatta da yüzde 10.7 artmış, izleyen aylarda ise yavaşlamıştı. Martta yüzde 3.4, nisanda yüzde 5, mayısta yüzde 2.4, haziranda yüzde 1.8 artan üretim, temmuzda yüzde 0.4 oranında azalmıştı. Üretim ağustosta ise yüzde 7.9 oranında artış kaydetti. 


</TEXT>
</DOC>
