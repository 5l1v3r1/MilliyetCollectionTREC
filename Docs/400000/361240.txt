<DOC>
<DOCNO> 361240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/spo01.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın sesi kısık 0-0 
</HEADLINE>
<TEXT>


İlk hazırlık maçında Schwaz'a fark atan Beşiktaş, Alman 1. Lig ekiplerinden FC Köln ile golsüz berabere kaldı. Gurbetçilerin büyük desteğine rağmen Siyah - Beyazlılar'ın ortaya koyduğu futbol vasatı aşamadı 


Beşiktaş, hazırlık kampındaki ilk ciddi sınavında Alman Birinci Lig Takımları'ndan FC Köln ile golsüz berabere kaldı. 
Kartal, maçın ilk yarısında beklenen futbolu ortaya koyamadı. Orta alan üstünlüğünü rakibine kaptıran Siyah - Beyazlılar, kalesinde bir çok tehlike yaşadı ancak gecenin yıldızı Murat gole izin vermedi. Beşiktaş, iki kez Köln kalesinde net pozisyona girmesine rağmen golü yakalayamadı, devre 0-0 kapandı. 
İkinci yarıya oyuncu değişiklikleri ile başlayan Kartal yine istediği oyunu tutturamadı. Her iki takım da bulduğu pozisyonlardan yararlanamayınca karşılaşma başladığı gibi sona erdi. Bu arada sürekli anons yapılmasına karşın hakemin bitiş düğünün ardından seyirciler sahaya girdi, futbolcular soyunma odasına güçlükle gitti. 

Maçın karnesi 
HAKEMLER Giuseppe Palilla, Benedikt Schmid, Robert Wempter 
KÖLN Wessels 6 - Lell 5 Auenbach Dk.68 4 , Sinkewicz 4 Dk.46 Rahn 4 , Matip 5 Dk.68 Danilo 4 , Benscheider 6 - Scherz 4 Dk.46 Sherecth 5 , Guie Mien 4 Dk.46 Fevluer 4 , Grammozis 5 Dk.46 Spmaier 4 , Sinkala 5 Dk.68 Bröker 4 - Madsen 4 Dk.68 Cullman 4 , Helmes 6 
BEŞİKTAŞ Murat 8 - Ali Güneş 6 , Gökhan 6 , Kürşat 4 Dk.59 Mustafa 4 , Çağdaş 6 Dk.87 İbrahim Akın - Ali Tandoğan 6 Dk.77 Okan 4 , Tayfur 5 , Sergen 4 Dk.46 Güven 4 , Ümit 4 Dk.46 İbrahim Üzülmez 4 - Veysel 6 , Ahmet Dursun 4 Dk.46 Yolua 4 
SARI KART Tayfur 

Yeni basın kanunu 

Teknik Direktör Rıza Çalımbay, medya ile ilişkilerin daha sağlıklı gerçekleştirilebilmesi için bazı kurallar koydu 

ORHAN YILDIRIM 

Beşiktaş Teknik Direktörü Rıza Çalımbay, kampın ikinci dönemine bazı yasaklarla başladı. Medyayla ilişkilerine bir seviye koymak isteyen Çalımbay, basın mensupları için şu kuralları getirdi. İşte Rıza hocanın ağzından yeni basın kuralları 

1 - Cep telefonumdan sadece sohbet için arayabilirsiniz. Bundan sonra kimse beni haber için aramasın. 
2 - Basın mensupları, antrenmanlar esnasında saha kenarındaki tartan pistin dışında olacak. Futbolcuların konuşmaları bazen tartışmaya dönüyor, bunlar haber olunca yanlış anlaşılmalar meydana geliyor. 
3 - Benimle konuşmak isteyen, basın sorumlusu Tuncay Yanık aracılığıyla bana ulaşacak. Teybi olmayan gazeteciyle asla konuşmam. 
4 - Futbolcular ile bundan böyle sadece öğlen yemeğinden sonra yarım saat özel röportaj yapılabilir. 
5 - Bırakın kamp yapılan otele, lobisine bile artık gazeteciler ve kameramanlar giremeyecek. 
6 - Ümraniye'de maç sonrası sadece bir idman sonuna kadar açık olacak. Aslında yönetim tüm antrenmanlardan sadece yarım saat görüntü alınmasını kararlaştırdı ancak bunu konuşup bir çalışmanın tamamının açılmasını talep edeceğim. 
7 - Tesislerde basına ayrılan yerin dışına çıkmak, tesislere izinsiz girmek, ortalıkta dolaşmak ve görevli personel ile konuşmak kesinlikle yasak. Medya ile konuşan personel ekmeğinden olur. 
8 - Her hafta perşembe günleri olağan basın toplantısı düzenlenecek. Bu da 13.30 ile 14.00 saatlerinde başlayacak. 

Ahmed Hassan'ın en pahalı uykusu 

RAHMAN SAĞIROĞLU 

Beşiktaş, Köln maçı nedeniyle ikiye bölündü. Karşılaşmada görev yapacak olanları otelde bırakan teknik heyet, kampa geç katılan millilerle, sakatlığı süren Tümer ve Cordoba'yı sabah çalışmasına aldı. 
Ahmed Hassan uyuya kaldığı için takım otobüsü futbolcuyu beklemeden hareket etti. Mısırlı yıldız, kulüp çalışanları tarafından özel arabayla idmana yetiştirilirken, kendisine 20 bin dolar para cezası kesildi. 
Antrenmanda istasyon çalışması yapan, Pancu, İbrahim Toraman, Koray, Okan, İbrahim Akın ve Ahmed Hassan, daha sonra küçük topla dar alanda maç yaptı. 
Cordoba bu karşılaşmada 6 gol atıp ilginç sevinç gösterisi yaptı. Kolombiyalı kaleci, özellikle sol ayağıyla attığı estetik gollerle dikkat çekti. 

Pandiani direkten döndü 

Beşiktaş, Uruguaylı golcü için Deportivo ile anlaşma sağladığı anda Birmingham City yeniden devreye girdi, fiyat artırıp Siyah - Beyazlılar'ı devreden çıkardı 

BİLAL MEŞE 

Uruguaylı golcü Walter Pandiani için Deportivo ile sıkı bir pazarlığa girişen Beşiktaş, İspanyollar'ı tam ikna ettiği anda yeniden safdışı kaldı. Birmingham City'de oynamasına rağmen İspanyol kulübünün malı olan futbolcu için en iyi teklifi Beşiktaş'ın verdiğini belirten Deportivolu yöneticiler, Siyah - Beyazlılar'a tam "Evet" demek üzereyken, yeni bir teklifle karşı karşıya kaldı. Birmingham'ın fiyat artırımı karşısında şaşıran Beşiktaş'ın, Pandiani defterini kapamak üzere olduğu öğrenildi. 

Şota teklifi 
Bu arada forvet arayışı içinde olan Beşiktaş'a Şota önerildi. Bir zamanlar Trabzonspor formasını giyen Gürcü oyuncu için menajerlerin Siyah - Beyazlılar'a teklif getirdiği ifade edildi. Glasgow Rangers'tan ayrılma kararı alan Gürcü yıldızın Türkiye'ye dönmeye sıcak baktığı ve Beşiktaş'a gelebileceğini bildirdiği belirtildi. 


</TEXT>
</DOC>
