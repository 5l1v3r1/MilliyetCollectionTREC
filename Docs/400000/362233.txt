<DOC>
<DOCNO> 362233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/dunya/axdun01.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist Şeyh Zana'nın seks kasetleri Kuzey Irak'ı karıştırdı 
</HEADLINE>
<TEXT>


Köktendinci örgüte katılmak isteyen genç erkekler, kıdemli militanlarla seks yapıyor 

SEMA EMİROĞLU New York 


Kuzey Irak'ta 10 yıldır terör estiren ve kısaca Şeyh Zana olarak bilinen bir kişi ile yandaşlarının, kurbanlarına uyguladığı vahşeti ve kendi aralarında yaptıkları seksi gösteren video kasetler, Kuzey Irak'ı karıştırdı. 

Dizi oldu 
New York Times'ın haberine göre, Kuzey Irak'taki Kürt televizyon kanalları, yakalanıp tutuklandıktan sonra suçlarını itiraf eden Şeyh Zana ve yandaşlarının Kürtçe ifadelerini aylardır "dizi" halinde yayımlarken, kurşunlama ve kafa kesmelerinin yanı sıra, kendi aralarında ve örgüte almak istedikleri genç erkeklerle cinsel ilişkide bulunduklarını gösteren görüntüleri de sansürleyerek yayımlıyor. 
Habere göre, Şeyh Zana, Irak'taki aşırı İslamcı terör grupları ile yakından bağlantılı olduğunu, video bantlarına yansıyan vahşet görüntülerini de, "acımasız katiller" yaratmak için eğitim amacıyla çektiklerini söyledi. 

'Rating' patlaması 
New York Times, Şeyh Zana'nın itirafları ve video görüntülerinin, hem Kuzey Irak televizyonlarında "rating" artırdığını, hem de bunların tezg hlandığı ya da zorlama altında yapıldığı kuşkularına yol açtığını kaydetti. Habere göre, Erbil'deki izleyicileri en çok rahatsız eden şey, videolardaki erkek teröristlerin birbirleriyle cinsel ilişkide bulunmaları oldu. 
"Türkiyeli bir Kürt" olduğu belirtilen belgesel film yapımcısı Fekri Baroşi ise, video görüntülerini yakından izlediğini ve bantların manipüle edildiğini akla getirecek bir teknik neden göremediğini söyledi. 
Mesud Barzani'nin liderliğindeki Kürdistan Demokratik Partisi'nin KDP istihbarat şefi Masrur Barzani, yakalanan Şeyh Zana yandaşlarının ifadelerinin, grubun itibarını zedelemek için televizyonlarda yayımlanmaya devam edeceğini belirtti ve "Görüntüler öylesine vahşi ve mide bulandırıcı ki, hepsini göstermemiz mümkün değil" dedi. 


</TEXT>
</DOC>
