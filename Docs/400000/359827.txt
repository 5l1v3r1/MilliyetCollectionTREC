<DOC>
<DOCNO> 359827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sondun04.html </URL>
<DATE> 2005/07/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Dennis kasırgası hızını artırarak ilerliyor... 
</HEADLINE>
<TEXT>

     Amerikan Ulusal Meteoroloji Servisi'nden dün yapılan açıklamada, Dennis kasırgasının daha da kuvvetlenerek ABD'ye doğru ilerlediği belirtildi. 
     Tehlikeli olarak kabul edilen üçüncü grup kasırgalar arasında yer alan Dennis kasırgasının, hızını artırarak bugün sabah ABD kıyılarına dördüncü grup kasırga olarak vurabileceği kaydedildi. Dördüncü grup kasırgada saatte 208 kilometre hızla esen rüzgar nedeniyle, cep telefonlarıyla haberleşmenin zorlaşacağı, binaların çatılarının uçacağı ve ağaçların devrileceği, ayrıca şiddetli yağış nedeniyle sel baskınları meydana gelebileceği belirtiliyor. 
     ABD Ulusal Kasırga Merkezi'ndeki hava tahmincileri, dün gece kasırganın merkezinin Florida eyaletinin 400 kilometre güneyindeki Panama City kenti ve Mississippi eyaletinin 550 kilometre güneydoğusundaki Biloxi kenti olduğunu söylediler. 
     Karayip adalarında en az 32 kişinin ölümüne neden olan ve Haiti ile Küba'yı geçerek ABD'ye doğru ilerleyen Dennis kasırgasının tahmini gidiş yolunda yaklaşık 10 milyon Amerikalı bulunuyor. 
     Florida, Alabama ve Mississippi eyaleti yetkilileri, alçak kesimlerde yaşayan 1.2 milyon kişiye evlerini terk etme çağrısında bulunduğu, insanlar evini terk ettiği için karayollarında uzun araç kuyrukları oluştuğu belirtildi. 
     ABD Ulusal Kasırga Merkezi, bugün Florida ile Alabama arasında kalan bir bölgeye vurması beklenen kasırganın geçen yıl büyük yıkımlara yol açan İvan kasırgasından daha kuvvetli olacağını açıkladı. 
     Dün Meksika Körfezi'ne yönelmeden önce Haiti ve Küba'da can kayıplarına yol açan kasırganın saatte 200 kilometre hızla estiği, Küba'nın güneydoğu kıyılarında yüzlerce evin yıkıldığı ya da ağır hasar gördüğü, 1.5 milyondan fazla insanın evlerini terk ettiği bildirildi. 
     Dennis kasırgasının Meksika Körfezi'ndeki petrol ve doğalgaz yataklarını da tehdit ettiği kaydedildi. 
     İvan kasırgası eylülde 56 can almış, milyarlarca dolarlık hasara neden olmuştu. 
     
</TEXT>
</DOC>
