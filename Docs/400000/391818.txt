<DOC>
<DOCNO> 391818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonyas07.html </URL>
<DATE> 2005/11/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yürek yakan bayramlar... 
</HEADLINE>
<TEXT>

     Çanakkale Savaşları'nda Türk askeri, Ramazan ve Kurban Bayramı'nı cephede savaşarak geçirdi. Cephede ölüm korkusunu hiçe sayan Mehmetçik, vatanı için savaşırken bayramların vecibelerini de yerine getirmekten geri kalmadı. 
     Çanakkale Savaşları araştırmacısı Çanakkale Onsekiz Mart Üniversitesi ÇOMÜ Eğitim Fakültesi öğretim üyesi Yrd.Doç.Dr. Ahmet Esenkaya'nın verdiği bilgilere göre, Gelibolu Yarımadası'ndaki savaşta, yürek yakan bayramlar yaşandı. 
     Gelibolu Yarımadası'nda, 90 yıl önce bir bayram sabahı... Çanakkale Savaşları'nın en kanlı günlerinde mermiler cephede ölüm kusuyor. Ön cephede savaş devam ederken, cephenin gerisinde toplu Bayram Namazı kılınıyordu. Türk askerinin cesareti ve imanının güçlü olması, savaşın kazanılmasında önemli rol oynuyordu. 
     12 Ağustos 1915, Ramazan Bayramı'nın birinci günü, Anafartalar Muharebesi'nin sonuna yaklaşırken, cephelerde silahlardan çıkan mermiler havada çarpışıyor, kan gövdeyi götürüyordu. Vatanın bağrından kopup gelen Mehmetçikler, ölümü göze alarak vatan savunması uğruna bu bayramı analarından, sevdalılarından uzakta geçirmeyi göze almışlardı. Anafartalar Cephesi'nde, yoğun ateş altında savaş sürerken, cephenin ardında savaşın Ramazan Bayramı'nın vecibeleri yerine getiriliyordu. Birbirleriyle bayramlaşan ve daha sonrada helalleşen Mehmetçikler, cepheye koşuyordu. 
     Bayramın birinci günü tan yeri ağarırken, cephe gerisinde savaşın başladığı günden bu yana ilk kez etli yemek yapılmış, safrani adlı tatlı, kuru incir ve kuru üzüm ikram edilmişti. Bayram Namazı da topluca kılınmıştı. 
     İşte bu askerlere bayram ilaç gibi gelmişti. Aylardır silah sesinden başka bir ses duymayan ve sinirleri giderek bozulan Mehmetçik, en kutsal bayramla kendini buluyor, bunu gören komutanlar da bayram sonraları askerin morali için cepheye sinema ve tiyatro getiriyordu. 
     Kısacası, Çanakkale Savaşları 500 bin insanın hayatına mal olurken, yürek yakan bayramların yaşandığı cephe olarak tarihe geçiyordu. 
     
</TEXT>
</DOC>
