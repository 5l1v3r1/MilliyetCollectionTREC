<DOC>
<DOCNO> 384454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun32.html </URL>
<DATE> 2005/10/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Borrell Kıbrıs, AB sorunu haline geldi... 
</HEADLINE>
<TEXT>

     Avrupa Parlamentosu AP Başkanı Josep Borrell, Rum tarafının Avrupa Birliği'ne AB üye olmasıyla Kıbrıs sorununun bir AB sorunu haline geldiğini söyledi. Borell, bununla birlikte, çözümün BM çatısı altına bulunacağını belirtti. Lefkoşa'da ara bölgedeki Ledra Palas Otel'de düzenlediği basın toplantısında KKTC ve Güney Kıbrıs'ta yaptığı temasları değerlendiren Borell, AB üyeliğiyle birlikte Kıbrıslı Türkler ve Rumların tümünün AB vatandaşları olduğunu savundu. 
     Borrell, Kıbrıs sorununun BM çatısı altında çözüleceğini, AB'nin çözüm sürecinin bütününde hazır bulunacağını kaydetti. 
     Türkiye'nin AB ile müzakerelere başlamasının, Kıbrıs sorununun çözümü için gerekli yeni açılımları hayata geçirme yönünde yeni bir fırsat yarattığını, bunun kaçırılmaması gerektiğini söyleyen Borrell, Türkiye'nin üyelik müzakerelerine başlamasında Rum yönetiminin de katkıları olduğunu iddia etti ve ''Sanırım, Kıbrıslı Rum yetkililere, Türkiye'nin müzakerelere başlaması kararının alınmasında oynadığı rol için teşekkür etmemiz lazım'' dedi. 
     Josep Borrell, Türkiye'nin üyelik müzakerelerinin ilk safhalarında, Rum tarafını ''Kıbrıs Cumhuriyeti'' olarak tanıdığını açıklamasını beklediklerini de söyledi. 
     
     'BÜTÜN ÜLKE AB'YE AİT HALE GELMİŞTİR' 
     1 Mayıs 2004'ten itibaren Kıbrıslı Türklerle Rumların tümünün AB vatandaşları olduğunu savunan Borrell, ''1 Mayıs 2004'ten itibaren bütün ülke AB'ye ait hale gelmiştir. Bu, pratikte, Kıbrıslı Türk ve Rum, bütün bireylerin büyük Avrupa Birliği ailesinin bir parçası olduğu anlamına geliyor'' diye konuştu. 
     Kıbrıs sorununun, Rum tarafının AB'ye üye olmasıyla AB sorunu haline geldiğini de iddia eden Borrell, sorunun çözüm adresinin ise BM olduğunu belirtti ve ''Kıbrıs sorunu BM çatısı altında çözülecektir. Biz, müzakerelerin en kısa sürede BM gözetiminde başlaması gerektiğine inanıyoruz. Ancak Avrupa Birliği de, bu sürecin bütününde hazır bulunacak ve süreci izleyecektir'' dedi. 
     AP Başkanı, Kıbrıslı Türklerle Rumlardan, sorunun Annan Planı temelinde tek devlete dayalı, iki bölgeli, iki toplumlu federal bir çatı altında çözüme kavuşturulması hedefiyle liderlerini en üst düzeyde görüşmeler yapmaya teşvik etmelerini istedi. 
     Kıbrıslı Türklerle Rumlar arasında büyük bir güvensizlik bulunduğunu gözlemlediğini kaydeden Borell, bunun üstesinden gelinmesinin yolunun diyalogdan geçtiğini söyledi. 
     Bir soru üzerine, ''Rum tarafı Annan Planı'na hayır demesine karşın, AB'ye üye yapılarak ödüllendirildi'' görüşüne katılmadığını ifade eden ve Rumların referandumda verdikleri karara AP olarak saygı duyduklarını belirten Borrell, Rum tarafının AB üyeliği süreciyle Kıbrıs sorununun çözüm sürecinin birbirinden ayrı ve bağımsız süreçler olduğunu savundu. 
     
     'İZOLASYON SORUNUN ÖNÜNDE ENGEL' 
     Kıbrıs Türklerine uygulanan izolasyonun Kıbrıs sorununun çözümü önünde bir engel olduğunu kaydeden Borrell, ''Bu, iki toplum arasında diyalog yoluyla aşılmalıdır'' dedi. 
     Basın toplantısında, Avrupa Komisyonu tarafından Kıbrıslı Türklere yönelik hazırlanan 259 milyon avro tutarındaki Mali Yardım Tüzüğü ile Doğrudan Ticaret Tüzüğü'ne de değinen ve bu iki tüzüğün geçmesi gerektiğini söyleyen Borrell, iki tüzüğün birlikte onaylanamaması halinde ise Mali Yardım Tüzüğü'nün yıl sonuna kadar tek başına yürürlüğe girmesi gerektiğini belirtti. 
     Borrell, halihazırda AB'nin 2005 yılı bütçesine konan 259 milyon avronun yıl sonuna kadar kullanılmaması halinde bu hakkın yok olacağını söyledi. 
     Söz konusu tüzüklerle ilgili bir soruya karşılık, konuyu, dün görüştüğü KKTC Cumhurbaşkanı Mehmet Ali Talat ile ayrıntılı biçimde ele aldıklarını ve Talat'ın kendisine Türk tarafının tüzüklerin birlikte geçmesi gerektiği yönündeki görüşünü aktardığını belirten Borrell, ancak bu konudaki kararın AB Konseyi'ne ait olduğunu ifade etti. Borrel, şöyle dedi 
     ''Doğal olarak Sayın Talat, Avrupa Birliği'ni, söz konusu iki tüzüğü ayrı ayrı onaylaması konusunda engelleyemez. Bu konuda izlenecek yol AB'ye kalmıştır. AB'ye 'Bunu yapamaz' demek, O'na Talat'a düşmez. Çünkü, kararlarımız üzerinde herhangi bir kontrol yetkisi yoktur ve sanırım her iki tüzüğü de birlikte onaylamak mümkün olmayacaktır. Mali Yardım Tüzüğü'nü tek başına onaylayarak, bunun sağlayacağı kaynakları kaybetmemek daha iyi olacaktır kanısındayım.'' 
     
     TEMAS GRUBU 
     Borrell, AB ile Kıbrıslı Türkler arasındaki ilişkileri geliştirmek ve sağlıklı bir zemine oturtmak hedefiyle AP tarafından kurulması planlanan temas grubunun en çok bir ay içinde kurulacağı yönünde beklentisini dile getirdi. 
     AP temas grubu üyelerinin en erken zamanda atanacağını bildiren, ancak üyelerin sayısı hakkında bilgi vermeyen Borrell, AP temas grubunun Kıbrıs Türk tarafıyla ilişki kurmasının kesinlikle Kuzey Kıbrıs Türk Cumhuriyeti'nin herhangi bir şekilde tanınması anlamı taşımayacağını söyledi. 
     Temas grubunun Kıbrıslı Türklerin AP'de temsil edilmesinin yolunu açıp açmayacağına ilişkin soruyu yanıtlarken de Borrell, Cumhurbaşkanı Talat'ın Kıbrıs Türklerinin AP'de temsil edilmesi gerektiğini kendisine ilettiğini, ancak kendisinin AP'nin en azından Aralık ayına kadar böyle bir kararı bulunmadığını Talat'a aktardığını ifade etti. Borrell, ''Temas grubunun, böyle bir konuyla Kıbrıslı Türklerin AP'de temsiliyetiyle hiçbir ilgisi bulunmamaktadır'' dedi. 
     
</TEXT>
</DOC>
