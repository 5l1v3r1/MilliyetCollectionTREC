<DOC>
<DOCNO> 357563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/spo05.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi göğümüzde Bordo göğsümüzde 
</HEADLINE>
<TEXT>


O gol kaçmazdı - Hakan DİLEK 


Bordo - Mavi yanardı bütün göçmüşlerin yüreği. Ganita'nın akşam güneşinde sakladığı çıkınıydı Trabzon, Lise'nin bahçesindeki Manolya ağacıydı elimizin okuması ve yazmasına bulaşırken göğün mavisi çömlek ustası dedemin elime tutuşturduğu sarı 25'lik gibiydi Trabzonspor... 
Balıklar cıvıldaşır gibi bir sevgiydi kemençeden yayılan ezginin akşam alacasında, sırtı sütbeyaz bir dağ tavşanı, Boztepeli bir ilkokul çocuğuydu... Ve biz Trabzonsporluyduk güneşli kentlerin türkü uzaklığınca... Her dalga bizi alıp götürürdü ayrılığa. 
Uzaktık, gurbettik bir öpücük gibi buluşurken ağlarla... Biz memleketi arkadaştan mı, türküden mi bilirdik Bilmeli miydik 
Şimdi bir türkü yükselir dağların, kara ve yemyeşil duruşundan Dido Nana... 
Sotkalı gelinlerin, gidenlerin ardından yaktıkları ağıttır güleç yüzümüze ince bir kan çizgisi gibi oturmuş, tribünlerde memleket memleket yanmaya başlayan bir yüreğin hikayesidir Trabzonspor. 
Anabasis'ten Asoseyşın Futbol'a , Rıza Kuğu'dan, Avni Aker'lere, Ahmet Suat'tan Altay'lara, Özkan'lara, Necmi'lere, Cemil Usta'lara, Şenol'lara, Kadir'lere, Turgay'lara, Ali Kemal'lere, Necati'lere... 
Adını buraya sığdıramayacağımız 'pırlantaların' Anadolu vitrininde pırıl pırıl parladığı bir mücevher kutusudur, 'İstanbul dükalığını altı defa yıktık, bir altı defa daha yıkacağız ' diye gürleyen bir açık deniz fırtınası, dostuna karanlıkta Kutup Yıldızı'dır Trabzonspor... 
Ülkede kaç büyük olduğu tartışmalarının mendireği tarihsel yanıtıdır taa yükseklerden seslenen 
Gökte yıldız çok olur ama Kutup Yıldızı bir tanedir. Varsın bir tane kalsın bordo göğsümüzde, mavi göğümüzde... 
Kazım Koyuncu en şık Karadenizlisi alemin, güzel kardeşim sen yan bizim göğsümüzde bordo göğsümüzde mavi göğümüzde... 

Mahallenin haytası 

Mahallede böyle adamlar vardır. Takıma alırsın, verirsin topu ayağına ama alamazsın kardeşim. Ne mümkün. Yüz kişiye çalım atar bir de döner kendine atar. Kızarsın bunlar olurken. İyi topçudur aslında, kıvrak adamdır. 
Bir iki çalımın ardından tekrar duvara vurmuş gibi adama toslar böyleleri ama hiçbir şey olmamış gibi davranıp ööle .... yiim ayaana oynamaya devam ederler. Deplase olurlar, koşarlar, düşerler kalkarlar ama hiç bir şey olmamış gibi bir atraksiyon hali vardır bu tür adamlarda. Pas verilecek yerde pas vermezler sen şortunun paçalarına tutunur yırtınırsın Atsana laaan Atmaz. Bildiğini okur. Döner döner yine okur hatta. Sonra bunlar mütebessümdürler. 
Kıl olursun yüzlerindeki gülücüğe. Hani 'ben çok biliyorum da sen tesadüfen ayaamdan aldın topu', 'iyi vururdum da topraa sürttüm' gibisinden bir gülüştür onlarınki. 
Maçın en kritik anında kıvrak çalımlarla yazılır rakip ceza sahasına, tam boştasın sana atsa ayak içiyle yumuşacık gol yapacaksın ama atmaz sen boştayken hem de kendi sıfıra inmişken kaleye vurur yaradan sığınıp. Takımın diğer elemanları saçına başına, tribündekiler küfüre sarılmışken o top gider kalecinin başının üstünden bütün fizik kurallarını boşa çıkartıp "yemişim fiziini " havasında filelerle buluşur. Buluşmakla kalmaz bir güzel halvet olur top filelerle. Halı sahaysa da daha zevkli olur böylesi bir gol. 
Ronaldinho -uzatmayayım- böyle bir adam işte. Kıvrak, kelavi kısrağı gibi, hafif süvari sonra. O ne ayak hareketleri o ne hız, ne cevvaliyet kardeşim. Bir kere kaptanlık da yakışmış çocuğa. Bizde de Feyyaz vardı hatırlayın böyle olmasa da ona yakın... Feyyaz da -ki Kibar Feyzo'ydu lakabı- gülümserdi bazı durumlarda. Mizahını kavramış adamdı durumların. Gülümsemesi ondandı. Peki Ronaldinho ne diyeyim Tamam ayağında çok top tutup bizi kıl eden tiplerden ama takıma hep lazım adamlardan. Çıkıp sürpriz bir kıvrılışla ve atakla gol bulan adamlar bunlar, oyunu güzelleştiren adamlar. Barcelona'da da oynasa Saleçao'yu sırtına geçirip alemin Konfederasyon Kupası'nda da koştursa tek bir duyguyla seyrediyorum onu mahallede esmer bi oolan var acaip iyi topçu. 

Santa Maradona 

Şöyle bir bakın h l konuşulan, gündemde kalan kaç kişi var onun top oynadığı dönemden Maradona'dan söz ediyorum. "Maradona sığınıp yaradana..." diye başlayan tekerlemenin kahramanı, küçük şeytan, büyük topçu... Geçenlerde yine ödüle boğdular Armando'yu. Yüzyılın Efsanesi gibi bir unvanla onurlandırdılar büyük ustayı. 
1978'deki Dünya Kupası'nda izleyecektik onu aslında hafif büyük olsaydı ve yıkandığında göbeğimize kadar çıkan maskot- lu, t-shirtlerimize belki onun resmini asacaktık. Es geçti 78'i ama 1982'de herkesin umuduydu. Tekmeler tokatlar arasında bir de kırmızı karta takılınca pek de verim alamadı Arjantin Diego'dan. O zaman Diego'ydu Küçük Diego. Sonradan Maradona oldu o. Ne zaman mı Elbette ki 1986'da. Bir efsane nasıl yaratılır gösterdi herkese. 1990'a geldikte takımın başındaydı, eskisi kadar iyi değilse de ekibini finale kadar götürmeyi bilmişti. 1994'te mucize isteyenlere sadece veda etmek zorunda kaldı. 
Neyse mevzuu derin ve sıkıntılı. Ama herkes gibi onun Good Hand dediği ve İngiltere'ye 1986'da attığı golde değilim ben. -Tanrının Eli edebiyatı da sıkıcı aslında. Bal gibi Maradona'nın eliydi.- Aynı maçta attığı öteki golü var ki jenerik olarak disket halinde uzay boşluğuna salınmalı. Televizyon ekranında suretini görünce içlendim yine... 


</TEXT>
</DOC>
