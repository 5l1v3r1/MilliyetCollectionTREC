<DOC>
<DOCNO> 395043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun10.html </URL>
<DATE> 2005/11/15/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
THY, uçuşlardaki gecikmelerde ön, bagaj kayıplarında son sıralarda... 
</HEADLINE>
<TEXT>

     Avrupa Havayolları Birliği'nin bu yılın temmuz-ağustos-eylül dönemine ait yolcu raporunda, Türk Hava Yolları THY , uçuşlardaki gecikmelerde ön, bagaj kayıplarında ise son sıralarda yer aldı. 
     Merkezi Brüksel'de bulunan birliğin kısa ve orta mesafeli uçuşlarda gecikmelere ilişkin sıralamada, programını en fazla aksatan şirket, Yunan Olympic Airlines oldu. Kısa ve orta mesafeli uçuşlarda kalkışlarını yüzde 45,1'inde ve inişlerinin yüzde 43,8'inde 15 dakikanın üzerinde geciken Olympic Airlines'ı, kalkışlarının yüzde 31,4'ünde ve inişlerinin yüzde 40,6'sında gecikme meydana gelen THY izledi. 
     Lufthansa, British Airlines ve Air France dahil 27 havayolunun sıralandığı bu alanda, uçuş zamanlarına en fazla dikkat eden 3 havayolu ise Finnair, Luxair ve Scandinavian Airlines System SAS oldu. 
     21 şirketin sıralandığı uzun mesafeli uçuşlarda ise hem kalkışlarda, hem varışlarda en kötü uygulamayla son sırada yine Olympic yer alırken, THY, inişlerde 20'nci, kalkışlarda da 17'nci sırada yer aldı. 
     THY'nin uzun mesafeli uçuşlarda 15 dakikanın üzerinde gecikme oranı, kalkışlarda yüzde 47,3, inişlerde ise yüzde 54,3 olarak açıklandı. 
     
     BAGAJ 
     Avrupa Havayolları Birliği'nin yine yılın üçüncü çeyreğine ait bagaj kayıpları sıralamasında ise THY, Malta Havayolları'nın ardından en iyi durumda ikinci sıraya yerleşti. Malta havayollarında her bin yolcudan 5'i bagajını kaybederken, THY'de bu oran binde 5,3 olarak kaydedildi. 
     Bagaj kayıplarının en sık olduğu Avrupa havayolunun ise, binde 20,7'le, Air France şirketiyle ortaklığa giden KLM Royal Dutch Airlines olduğu bildirildi. 
     Birliğin verilerine göre THY temmuz-ağustos-eylül döneminde 4 milyon 344 bin yolcu taşıdı. Bu dönemde THY'nin önünde yer alan Avrupalı havayolu şirketleri, 14 milyon 410 bin yolcuyla Lufthansa, 14 milyon 104 bin yolcuyla Air France, 12 milyon 392 bin yolcuyla British Airways, 9 milyon 210 bin yolcuyla Iberia, 7 milyon 385 bin yolcuyla SAS, 7 milyon 99 bin yolcuyla Alitalia ve 6 milyon 13 bin yolcuyla KLM oldu. 
     THY, ayrıca yılın üçüncü çeyreğinde, 33 bin 938 kısa ve orta mesafeli, 1737 uzun mesafeli uçuş yaptı. 
     
</TEXT>
</DOC>
