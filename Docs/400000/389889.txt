<DOC>
<DOCNO> 389889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo34.html </URL>
<DATE> 2005/10/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
F1'de gelecek yıl ilk Grand Prix, Bahreyn'de yapılacak... 
</HEADLINE>
<TEXT>

     Formula 1'de gelecek yıl ilk Grand Prix'nin Bahreyn'de yapılacağı bildirildi. 
     Yerel organizatörlerden yapılan açıklamada, 19 yarışlı gelecek sezon takviminin ilk sırasında Bahreyn'in bulunduğunu, uzun dönemdir açılış Grand Prix'si olan Avustralya'nın ise daha sonra yapılacağı kaydedildi. 
     Bahreyn Uluslararası Pisti Genel Menajeri Martin Whitaker, bunun kendileri açısından bir şans olduğunu belirterek, ''Teknik ve organizasyonel olarak neler yapabileceğimizi tüm dünyaya göstermek istiyoruz'' dedi. 
     12 Mart'ta Bahreyn Grand Prix'siyle start alacak yeni sezon, 1 hafta sonra 19 Mart'ta düzenlenecek Malezya ve 2 Nisan'da gerçekleştirilecek Avustralya Grand Prix'leriyle sürecek. 
     Avustralya'da 1996 yılından bu yana sezonun açılış Grand Prix'si yapılırken, bu yıl düzenlenecek İngiliz Uluslar Topluluğu Oyunları ile aynı tarihe denk gelmesi nedeniyle ertelendiği bildirildi. 
     
</TEXT>
</DOC>
