<DOC>
<DOCNO> 364808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur25.html </URL>
<DATE> 2005/07/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kızıltepe Davası'nda "kışkırtma" şüphesi... 
</HEADLINE>
<TEXT>

     Eskişehir’de Uğur Kaymaz Davasını İzleme Komitesi, Kızıltepe olayı davasının görüleceği ikinci duruşmada bazı kurum müdürleri ile sendika yöneticilerinin, olay çıkarmak için kışkırtmalarda bulundukları yönünde duyum aldıklarını öne sürerek, suç duyurusunda bulundu. 
     Bazı siyasi parti ve sivil toplum örgütlerinin Eskişehir il teşkilatı yöneticilerinin oluşturduğu komite üyeleri adına Ahmet Uluçelebi, Mardin’in Kızıltepe İlçesi’nde Ahmet Kaymaz ile oğlu Uğur Kaymaz’ın öldürülmesinden sorumlu tutulan polislerin yargılandığı dava ile ilgili olarak, geniş güvenlik önlemlerinin alındığı adliye binası önünde basın açıklaması yaptı. 
     Eskişehir Ağır Ceza Mahkemesi’nde görülecek ikinci duruşma öncesi bazı kurum müdürleri ile sendika yöneticilerinin bazı odakları kışkırttığı ve provokasyon yapacakları yönünde duyum aldıklarını öne sürerek, ikinci duruşma öncesi emniyet güçlerinin gerekli önlemleri almaları için Cumhuriyet Savcılığı’na suç duyurusunda bulunduklarını söyledi. 
     Komite üyeleri suç duyurusunun ardından olaysız dağıldı. 
     
</TEXT>
</DOC>
