<DOC>
<DOCNO> 381940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy18.html </URL>
<DATE> 2005/09/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan Irak'ta şu anki durum pek de arzu edildiği gibi gelişmiyor 
</HEADLINE>
<TEXT>

     Başbakan Recep Tayyip Erdoğan, Irak’ta şu anki durumun pek de arzu edildiği gibi gelişmediğini vurgulayarak, "Sadece, Kürtler ile Şiiler arasında değil, Kürt, Şii, Türkmen, Sünni ve Arabı da kapsayan bir anayasa olması lazım" dedi. 
     Başbakan Erdoğan, Umman’daki temasları çerçevesinde Al Bustan Oteli’nde yapılan Türkiye-Umman İş Konseyi Toplantısı’na katıldı. 
     Erdoğan, burada yaptığı konuşmada, Umman’a, Başbakan düzeyinde ilk ziyareti gerçekleştirdiğini kaydederek, Umman Sultanı Qaboos Bin Said’e Cumhurbaşkanı Ahmet Necdet Sezer’in Türkiye’ye davet mektubunu ilettiğini söyledi. 
     Başbakan Erdoğan, kendisinin Umman’ı, Sultan Qaboos’un da Türkiye’yi ziyaretiyle birlikte iki ülke arasında siyasi, ticari, ekonomik, askeri ve kültürel adımların atılabileceğini ifade etti. 
     "Ekonomik alanda ticaret hacmimiz çok komik. 30-31 milyon dolarlık ticaret hacminin olması utanılacak bir rakam" diyen Erdoğan, bu rakamların aşılması gerektiğini dile getirdi. 
     Yatırımların başlaması ve ticaretin gelişmesi için iş adamlarından destek isteyen Başbakan Erdoğan, kendisinin de üzerine düşen görevi yerine getireceğini söyledi. 
     Çifte vergilendirmenin önlenmesi anlaşmasının imzalanacağını ve doğrudan uçak ile deniz seferlerinin bir an önce başlayacağını belirten Erdoğan, şunları kaydetti 
     "Türkiye’de son yıllarda ekonomide yükselen trend, özellikle özelleştirme kapsamında yaşananlar ya da gerçekleşenler, gerek içeride gerekse dışarıda duyulan ilgi, Türkiye’nin nereye gittiğini göstermektedir. Bütün bunlar titizlikle uyguladığımız bir reform programının, sıkı maliye politikalarının bir neticesidir. 
     AB ile müzakere süreci 3 Ekim’de başlayacak. Tam üyelik müzakerelerinin bu olumlu gelişmelere farklı bir ivme sağlayacağı da inkar edilemez bir gerçektir. Türkiye’de yabancı yatırımcı olarak gelen firma sayısı son 2 yılda yüzde 50 arttı. Bu da, bu sürecin nasıl geliştiğini ortaya koyması bakımından önemlidir. Türkiye’de yatırımı olmayan iş dünyası temsilcileri, AB ile üyelik müzakerelerinin sonuçlanması öncesinde eğer ülkemizde yatırım yaparlarsa inanıyorum ki, çok kazançlı çıkacaklardır. 
     Türkiye, ekonomik olduğu kadar siyasi alanda da son dönemde önemli reformlar gerçekleştirmiştir. Temel hak ve özgürlükler, demokrasi ve hukukun üstünlüğü gibi kazanımlarda yapılan düzenlemeler etkin bir şekilde uygulamaya konulmuştur. Bu kapsamlı reformlar içerisinde AB’ye tam üyelik için de gerekli olan kriterler eksiksiz olarak yerine getirilmiştir." 
     
     IRAK’TAKİ GELİŞMELER 
     Türkiye’nin bölge ülkeleriyle karşılıklı güven, dostluk ve kardeşlik üzerine bina ettiği bir geleceği olduğunu ifade eden Başbakan Erdoğan, bu geleceği bütün bölge ülkeleriyle hep birlikte gerçekleştirmek istediklerini söyledi. 
     Irak’taki gelişmelere de değinen Erdoğan, "Irak’a komşu bir ülke olarak üzerimizde önemli bir yük var" dedi. 
     Irak’a komşu ülkelerin dışişleri bakanlarının, savaş başlamadan önce bir toplantı yaptığını, şimdi de içişleri bakanlarının bir araya geldiğini anlatan Erdoğan, Newyork’taki BM Zirvesi’nde, bu sürecin liderler seviyesinde başlatılması yönünde bir öneride bulunduğunu anımsattı. Erdoğan, şöyle konuştu 
     "İnşallah, liderler arasında da gerçekleşen toplantıyla Irak’ın geleceğini çok daha farklı kılmak istiyoruz. Irak’ta şu anki durum, pek de arzu edildiği gibi gelişmiyor. Anayasa için yapılan hazırlıklar çok da beklenen, arzu edilen gelişme noktasında değil. Bunu başarabilmek için özellikle komşu ülkelerin bir araya gelmesi lazım. 
     Irak’ta yaşayan tüm halkın katılımının olduğu bir anayasa gerekiyor. Sadece, Kürtler ile Şiiler arasında değil, Kürt, Şii, Türkmen, Sünni ve Arabı da hepsini kapsayan bir anayasa olması lazım. 
     Yeraltı ve yerüstü zenginliklerinin, Irak’ın tüm halkına ait olduğunu ortaya koyan bir anayasa lazım. Irak’ın tüm halkı bu anayasada kendini bulabilmeli. Halk, bu anayasada benim de hak, hukuk ve özgürlüklerim güvence altına alınıyor diyebilmeli. Bu başarılabildiği zaman Irak’ın geleceğine yönelik barış, şimdiden görülmüş olacaktır. Aksi takdirde geleceğe yönelik kırılmalar sürecektir." 
     
     GAZZE’DEKİ OLAYLAR 
     İsrail ve Filistin arasında atılan olumlu adımların ardından Gazze’de yaşanan gelişmelerin üzüntü verici olduğunu vurgulayan Başbakan Erdoğan, bu yaşanan olumsuz gelişmelerin sona ermesi temennisinde bulundu. Bu gelişmelerin, Ortadoğu’da bulunan ülkeleri üzdüğünü kaydeden Erdoğan, "Ortadoğu’daki barış dünyayı çok olumlu bir şekilde etkileyecektir" diye konuştu. 
     Konuşmasında, Ummanlı işadamlarına "Türkiye’ye yatırım" çağrısında da bulunan Erdoğan, turizm, enerji, müteahhitlik, ticaret ve özelleştirme kapsamındaki kuruluşların satışıyla ilgili olarak ikili ilişkiler kurulabileceğini dile getirdi. 
     TOBB Yönetim Kurulu Üyesi İbrahim Çağlar da yaptığı konuşmada, Türk dış ticaret hacminin, Türk ürünlerinin kalitesi ve Türk firmalarının rekabet gücünü göstermesi açısından önemli bir noktada olduğunu söyledi. 
     Türkiye ve Umman arasındaki ekonomik ilişkilerin gelişmesi için ellerinden geleni yapacaklarını kaydeden Çağlar, Ummanlı yatırımcıları Türkiye’ye davet etti. 
     
</TEXT>
</DOC>
