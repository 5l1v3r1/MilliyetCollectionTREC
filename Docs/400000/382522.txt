<DOC>
<DOCNO> 382522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun26.html </URL>
<DATE> 2005/09/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Usame Bin Ladin, direkten dönmüş 
</HEADLINE>
<TEXT>

     El Kaide örgütü lideri Usame Bin Ladin'in, 1995 yılı sonlarında İngiltere'ye göç etme teşebbüsünde bulunduğu, ancak dönemin içişleri bakanı Michael Howard'ın buna karşı çıktığı bildirildi. 
     Times gazetesi, o dönemde Sudan'dan sınırdışı edilme tehdidi altında olan Bin Ladin'in, bu ülkeyi terk etmek istediğini ve bunun için İngiltere'ye yerleşip yerleşemeyeceği konusunda Londra'daki yandaşlarından araştırma yapmalarını istediğini belirtti. 
     Gazetenin haberinde, Bin Ladin'in 1995'de, yandaşlarının terörist hücreler kurmaları için kişisel servetinin bir bölümünü Londra'ya transfer ettiği de kaydedildi. 
     Dönemin muhafazakar parti hükümetinin içişleri bakanı Howard gazeteye yaptığı açıklamada, ''Aslında onun hakkında çok az şey biliyordum, ancak Bin Ladin'in İngiltere'ye gelmeyi istediği konusunda bize bilgi gelmişti ve bu isteği kuşkusuz ciddiydi'' dedi. 
     Gazete, ancak Bin Ladin'in hiçbir zaman resmi göç başvurusunda bulunmadığını, çünkü içişleri bakanlığı yetkililerinin hakkında soruşturma yaptığı ve Howard'ın da karşı çıktığını belirtti. 
     İçişleri bakanlığı yetkilileri, Bin Ladin'in bu iş için İngiltere'ye 1994'de gelen Suudi işadamı Halid el Favvaz'ı aracı olarak kullandığını kaydetti. 
     Sudan'dan 1996'da sınırdışı edilen Bin Ladin, Afganistan'a gitmişti. 
     ABD, haziran 1998'de, Afrika'daki Amerikan büyükelçiliklerine düzenlenen saldırıların hemen öncesinde Bin Ladin'i arananlar listesine eklemişti. 
     
</TEXT>
</DOC>
