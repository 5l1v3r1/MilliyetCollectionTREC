<DOC>
<DOCNO> 394812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy14.html </URL>
<DATE> 2005/11/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
YÖK Başkanı'nden Arınç'a yanıt Adres biz değiliz AİHM'dir 
</HEADLINE>
<TEXT>

     YÖK Başkanı Prof. Dr. Erdoğan Teziç, Avrupa İnsan Hakları Mahkemesi’nin AİHM türban ile ilgili kararının hukuki açıdan bağlayıcı olduğunu bildirdi. 
     Teziç, Bilkent Otel’deki Uluslararası Yükseköğretim Konferansı’na ara verildiği sırada gazetecilerin sorularını yanıtladı. 
     Erdoğan Teziç, TBMM Başkanı Bülent Arınç’ın, AİHM’in türban kararı konusunda yaptığı açıklamaların anımsatılması üzerine, AİHM’in kararının hukuki açıdan bağlayıcı olduğunu kaydetti. Teziç, şunları ifade etti 
     "Bu karar, ulusal mahkemelerimizin, Danıştay’ın da, Anayasa Mahkemesi’nin de, Yargıtay’ın da bu konu ile verilmiş kararlarının açık ve tekrar söylüyorum teyididir, doğrulanması anlamına gelir. 
     Karar demokratik mi değil mi Bu kararın demokratik olup olmadığı konusunda bir tartışma olmaz. Çünkü İnsan Hakları Sözleşmesi’nde bir ilke vardır Yapılan kısıtlamalar demokratik toplum düzeninin gereklerine uygun olmalı. Eğer İnsan Hakları Avrupa Mahkemesi, bir hukuki gerçeği saptıyorsa, bunun içinde bu temel ilke saklıdır. Yani o kararın özünde demokratik bir ilke de vardır." Bir gazetecinin, TBMM Başkanı Arınç’ın "siyasi simge anlamına gelmeyecek örtünme biçimini YÖK göstersin" açıklamasını anımsatması üzerine de Teziç, şöyle konuştu 
     "Başın örtülmesi ile ilgili bazı çizimler yapıp, bunları bize göndermenin hiçbir anlamı yok. Sayın Meclis Başkanımız bir hukukçudur. 
     Bunu göndereceği makam bizim adresimiz değildir. Bunu, eğer çok arzu ediyorsa, bu konunun yeni bir değerlendirme yapılması konusunda o kararı veren İnsan Hakları Avrupa Mahkemesi’ne göndermesi gerekir. 
     YÖK, zaten bu konularla ilgili bir karar vermedi, kararın uygulayıcı oldu, bundan böyle de uygulayıcısı olacaktır. Bizim bir tasarım uzmanlığımız yok. Bu bir tasarım işi ise, bunu uzmanlarına yaptırıyorsa, bunun adresi de yine kararı veren uluslararası mahkemedir. 
     Bu konuyu zaten ulusal mahkemelerden ayrıca İnsan Hakları Avrupa Mahkemesi’ne götürmek de artık bu iç mekanizmalara güvenilmediğini gösteriyor. Refah Partisi davası bunun tipik bir örneğidir. Sayın Meclis Başkanımız da bu aşamada iç hukukumuzdaki, anayasal düzenimizdeki yargı kurumuna YÖK’e bir güvensizlik taşıyorsa, bunun en doğru yolu başörtüsünün bütünü konusunda göndereceği makam orası olmalı." 
     
     YYÜ GENEL SEKRETER YARDIMCISININ İNTİHARI 
     Öte yandan, Teziç, Van Yüzüncü Yıl Üniversitesi’nin Genel Sekreter Yardımcısı Enver Arpalı’nın intiharı konusundaki sorular üzerine, ortada herkesi üzen trajik bir tablo bulunduğunu belirtti. 
     Bütün girişmelerini bu tür sonuçların ortaya çıkmaması için yapmaya çalıştıklarını ve endişelerini dile getirdiklerini vurgulayan Teziç, "Yargılama sürecinin bir an önce başlaması hem bizim anayasamızda temel bir ilke hem bağlı olduğumuz Avrupa hukuk düzeninin bir parçası" dedi. 
     Yargılama sürecinde karar verilirken, vicdani kanaatin önemli olduğunu belirten Teziç, şöyle devam etti 
     "Bu tür olayların olmaması açısından, vicdani kanaat orada çok önemli rol oynar. Yargılama süreci kapsamında orada 4 aydır tutuklu. 
     Daha vahim sonuçlar doğuracak başka bir takım örneğin hastalıklar da eklenebiliyor buna... O bakımdan bu trajik tablonun berraklığa kavuşması herkesin beklentisi." YÖK Başkanı Teziç, yargıya güvenlerinin sonsuz olduğunu da belirterek, o kimsenin yok olmasının yargı sürecinin devamını engellememesi gerektiğini söyledi. Teziç, "4 aylık zaman diliminde hiçbir şeye başlanmamış olması, daha doğrusu yargıç önüne çıkıp dosyanın açılarak tartışılır hale gelme sürecinin başlamaması tedirginliğin temel kaynağı" diye konuştu. 
     
</TEXT>
</DOC>
