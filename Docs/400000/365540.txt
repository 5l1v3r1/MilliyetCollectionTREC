<DOC>
<DOCNO> 365540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonyas27.html </URL>
<DATE> 2005/07/29/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Tek kişilik yürüyüş sona erdi... 
</HEADLINE>
<TEXT>

     Gaziantepli bir tornacı, "Kıbrıs Şehitleri anısına" gerçekleştirdiği ve 63 gün süren "Şehitler Ölmez" temalı yürüyüşünü tamamladı. 
     Mersin Atatürk Parkı içindeki Şehitler Anıtı’nı 13 Mayıs Cuma günü ziyaret ederek, KKTC’ye yola çıkan tornacı Erdoğan Erikçi 26 , yürüyüşünü sona erdirdiğini belirterek, amacının KKTC’nin sahipsiz olmadığını dünyaya göstermek ve gençlere "Yavru vatanına sahip çık" mesajını vermek olduğunu söyledi. 
     Erikçi, Kıbrıs’ta, 1571 yılında 50 bin, 1974 yılındaki Barış Harekatı’nda ise 10 bin şehit verildiğini ifade ederek, KKTC’de 60 gün 60 gece planladığı yürüyüşün 63 gün sürdüğünü ifade etti. 
     Yürüyüşüne 19 Mayıs Perşembe günü Lefkoşe’den başladığını vurgulayan Erikçi, "Kıbrıs’ı baştan sona yürüyerek geçtim. Bu süreç içinde şehitliklerin bulunduğu eski Erenköy, Selvili Tepe, Zafer Burnu’nu ziyaret ederek, 20 Temmuz Çarşamba günü yürüyüşümü tamamladım. Çıkarmanın yapıldığı Barış ve Özgürlük Anıtı’nın olduğu yere sancak diktim" dedi. 
     Erikçi, daha önce 2003 yılında Bağdat’ta canlı kalkan olduğunu ve son olarak da Türk Bayrağı’na yapılan saygısızlık nedeniyle elinde bayrakla Çanakkale’ye 30 günlük yürüyüş düzenlediğini kaydetti. 
     Sırtındaki çantanın bir yanında Türk, diğer yanında KKTC Bayrağı bulunan ve alnında, "Şehitler ölmez" bandı taşıyan Erikçi, yeni hedefinin Güney Kore’deki Türk şehitliğini ziyaret etmek olduğunu kaydetti. 
     
</TEXT>
</DOC>
