<DOC>
<DOCNO> 391613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/spor/axspo01.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tigana-Terim zirvesi 
</HEADLINE>
<TEXT>


Beşiktaş'ın yeni Teknik Direktörü, Milli Takımlar'ın teknik patronu Fatih Terim ile buluştu. Türk futbolu hakkında bilgiler alan Fransız çalıştırıcı, dün de oyuncularıyla bir toplantı yapıp, prensiplerini anlattı 

BİLAL MEŞE 


Beşiktaş ile 1.5 yıllık sözleşme imzalayıp, kolları sıvayan Teknik Direktör Jean Tigana, Türk futbolu hakkındaki ilk bilgileri, Milli Takımlar Teknik Direktörü Fatih Terim'den aldı. Terim ile önceki gün buluşan ve Türkiye'yi tanımaya çalışan Fransız çalıştırıcı, dünkü antrenman öncesinde de futbolcularıyla bir toplantı yaptı. Ümraniye'de, tanışma toplantısı şeklinde geçen görüşmede prensiplerini anlatan Tigana, özellikle disiplin konusunda taviz vermeyeceğini anlattı. 

'Kolyeler çıksın' 
Antrenmanda Tigana'nın ilk icraatı, futbolcuların boynundaki kolyeleri çıkartmak oldu. Kolyelerin büyük bir tehlike oluşturduğunu belirten Fransız çalıştırıcının bu talimatı hemen yerine getirildi. 

Operasyon kapıda 
Yönetimle görüşen ve devre arasında transfer isteyen Tigana'nın, üç yabancı transfer edeceği belirtildi. İlk yarı sonuna kadar oyuncuları tanıyıp, ihtiyaçlarını belirleyecek olan siyah - beyazlıların teknik patronu, gidip-kalacak yabancıları belirleyecek. Fransız çalıştırıcının, yerli futbolcular arasında da operasyon gerçekleştirebileceği ve kadrodaki bazı isimleri gönderebileceği ifade edildi. 

Odasını boşalttı 
İstanbul'da henüz evi olmadığı için otelde kalan Tigana, israf olmasın diyerek İspanya'ya giderken odasını boşalttı. Sevilla ve Malatya deplasmanları nedeniyle İstanbul'dan uzun süre ayrı kalacağını gerekçe gösteren Fransız hoca, "Boşuna para ödenmesin" diyerek otelden ayrıldı. 

70 milyon 'lık müjde 

CENGİZ MALGIR 

Takımını yalnız bırakmayarak, eşi Revna Hanım ile birlikte İspanya'ya giden Beşiktaş Başkanı Yıldırım Demirören, uçakta, 12 bin feet yükseklikte 70 milyon dolarlık müjde verdi. 
Demirören, Fulya'da yapılan Süleyman Seba İş Merkezi'nde bulunan hastanenin, 20 yıllığına Acıbadem Hastanesi'ne kiralandığını açıkladı. Yönetici İlhan Durusoy tarafından anlaşmanın yapıldığını vurgulayan Demirören, her sene 3.5 milyon doların kulübün kasasına gireceğini belirtti. 
Antrenmanın ardından Sevilla'ya giden kafile, Ahmet Dursun'un pasaportunu evde unutması nedeniyle beklemek zorunda kaldı. Uçak, taksiyle havaalanına getirilen pasaport için bekletilince, kalkışı gecikti. 
Asbaşkan ve Futbol Şube Sorumlusu Kıvanç Oktay, İspanya seferi öncesi Sevilla'dan mutlaka puanla döneceklerini söyledi. Oktay, "İnşallah yeni hocamızla birlikte güzel bir maç çıkarır ve buraya puanla döneriz" dedi. 

Tayfur Havutçu kapıdan döndü 

Sakatlığı nedeniyle Beşiktaş'ın son oynadığı Ankaragücü karşılaşmasında yer alamayan Kleberson'un Sevilla karşısına oynayabileceği açıklandı. Sakatlığı süren Sergen, Gökhan ve Volkan da İstanbul'da bırakıldı. Sakatlığına rağmen takımla birlikte İspanya'ya gideceği belirtilen Kaptan Tayfur ise otobüsün kapısından döndü. Elbisesini giyip, gitmeye hazırlanan tecrübeli futbolcu, MR çektireceği gerekçesiyle İstanbul'da kaldı. 
Tigana, birçok futbolcunun sakatlığının aynı bölgeden olduğunu dikkat çekerek, bu konuda araştırma yapılmasını istedi. 

Kartal temkinli 

Siyah - beyazlılar, Sevilla deplasmanı için temkinli konuştu. İspanya'da kendilerini zor bir maçın beklediğini ifade eden Okan Buruk, "Sevilla sahasında çok iyi oynuyor. Her şeye rağmen orada iyi sonuç almak istiyoruz" dedi. Sakatlığının tamamen geçtiğini belirten Youla ise "Orada gol atmak istiyorum" diye konuştu. Ali Güneş ise yeni teknik direktörün her zaman için takımda motivasyon farkı yaratacağını kaydederek, "İnşallah onunla çıkacağımız ilk maçtan güzel bir sonuç alırız" yorumunu yaptı. 

'Hataya yer yok' 

Beşiktaş maçına büyük önem veren Sevilla'da futbolcular sadece galibiyeti düşünüyor. As gazetesine konuşan İspanyol ekibinin golcüsü 21 yaşındaki Kepa Blanco Gonzalez, "Beşiktaş karşısında hata yapamayız" dedi. Öte yandan, son oynanan Mallorca maçında dizine darbe alarak sakatlanan Daniel Alves'in Beşiktaş maçına yetiştirileceği bildirildi. Sevilla'da, Ivica Dragutinoviç ve Jesus Navas sakatlıkları nedeniyle yarın görev yapamayacak. 

Yayın krizi 
Sevilla'nın yayıncılarla yaşadığı kriz, Sevilla - Beşiktaş maçının ekranlardan yayınlanmasına engel olacak. İspanyol kulübünün, naklen yayın için iki kuruluşla sözleşme imzaladığı, bundan dolayı mahkemelik olduğu ifade edildi. Radyospor'un karşılaşmayı telefon aracılığıyla canlı olarak dinleyicilerine duyurmak istediği öğrenildi. 


</TEXT>
</DOC>
