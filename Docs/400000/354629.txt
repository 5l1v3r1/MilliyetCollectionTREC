<DOC>
<DOCNO> 354629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/spo09.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig kurtuldu 
</HEADLINE>
<TEXT>



Süper Lig'den düşmenin kaldırılmasını isteyen Sakarya, İstanbulspor ve A.Sebat'ın başvurularını Tahkim Kurulu reddetti. Kurul dün yapılan duruşmalı toplantıda iddiaları ele aldı. 
İstinye'deki Amatör Evi'nde Samim Ünan başkanlığında toplanan Tahkim, kulüp ve federasyon avukatlarının açıklamalarını dinledi. MHK'nin yasal olarak geçersiz olduğunu ve atama yapılıncaya dek geçen süreçte oynanan maçların sonuçlarının iptal edilmesi gerektiğini savunan üç kulüpten İstanbulspor'un esame listelerine koyduğu şerhi değerlendirilmeye alan kurul, ligin tescilinin geçerli olduğuna karar verdi. 
Bu arada İstanbulspor asbaşkanı Orhan Seyfi Güner, uluslararası yargı ve Avrupa İnsan Hakları Mahkemesi'ne başvuracaklarını söyledi. 


</TEXT>
</DOC>
