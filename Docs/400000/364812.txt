<DOC>
<DOCNO> 364812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur29.html </URL>
<DATE> 2005/07/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Beyazıt'ta YÖK protestosu... 
</HEADLINE>
<TEXT>

     İstanbul İmam Hatip Liseleri Okul Aile Birlikleri Platformu üyesi bir grup, katsayı adaletsizliği ve negatif ayrımcılık yaptığı gerekçesiyle YÖK’ü protesto etti. 
     Beyazıt’taki İstanbul Üniversitesi Yerleşkesi girişinde toplanan platform üyesi grup, "Geleceğimizi YÖK edemezsiniz", "Yolumuzu kapatmak YÖK’ün görevi olmamalıdır" ve "Sayısalda 275 ham puan, ama tıp hayal oldu" yazılı dövizler taşıdı. 
     Grup adına basın açıklaması yapan platform sözcüsü Kasım Koç, İstanbul İmam Hatip Liseleri Okul Aile Birlikleri’nin biraraya gelip bir platform oluşturduğunu belirterek, şöyle konuştu 
     "YÖK’ün katsayı adaletsizliği ve negatif ayrımcılık yapması bizi bu platformu kurmaya zorlamıştır. Aileler olarak çocuklarımızın eğitim hakkının önündeki engellerin kalkması için çalışacağız. Son ÖSS sınavında katsayı adaletsizliğine rağmen ilk 10 bin öğrenci içerisinde sadece İstanbul İmam Hatip Liseleri’nden 200’ün üzerinde öğrencimiz bulunmaktadır. Bu başarıya rağmen YÖK’ün adaletsiz uygulamasından dolayı bu çocuklarımız Türkiye’de istedikleri üniversiteye giremeyecektir." Velilerin çocuklarını özel üniversitelerde veya yurtdışında okutmaya mecbur bırakıldığını öne süren Koç, "Ulusal iradenin kurmadığı YÖK’ün, ulusal barışa katkı sağlayamayacağı iyice anlaşılmıştır. Bu kurum, derhal tasfiye edilmelidir. Milletin vicdanında tasfiye olan YÖK’ün en kısa zamanda hukuken de tasfiye edilmesini talep etmekteyiz" dedi. 
     Grup, basın açıklamasının ardından dağıldı. 
     
</TEXT>
</DOC>
