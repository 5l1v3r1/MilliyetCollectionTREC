<DOC>
<DOCNO> 381575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko33.html </URL>
<DATE> 2005/09/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Dubai Bank İslami enstrümanlarda Türkiye'de öncü olmak istiyoruz 
</HEADLINE>
<TEXT>

     Dubai Bank Üst Yöneticisi CEO Ziad Makkawi, Türkiye'de İslami finans enstrümanlarının önümüzdeki 4-5 yıl içinde birkaç katına çıkacağını düşündüklerini belirterek, ''Dubai Bank da burada öncülük yürütmek istemektedir'' dedi. 
     İslami finans sektörünü her yıl bir araya getiren Uluslararası İslami Finans Forumu'nun IIFF 8'incisi, İstanbul Ceylan Intercontinental Oteli'nde başladı. 
     Forumun açılışında konuşan Dubai Bank Üst Yöneticisi Makkawi, Türkiye'de toplam mal varlıklarının yaklaşık yüzde 2.4'ünün İslami enstrümanlara yönlendirildiğini söyledi. Bu oranın gelişmiş piyasalarda yüzde 15'lerde olduğunu belirten Makkawi, bu açıdan Türkiye'nin büyüme açısından önemli fırsatlar sunduğunu kaydetti. 
     Türkiye'nin önemli bir piyasa olduğunu düşündüklerini ifade eden Makkawi, ''Şeriatla uyumlu finans temeli oluşturulması açısından Türkiye gerçekten önemli. Türkiye'nin AB üyeliği açısından doğuyla batı arasındaki stratejik konumu, gerçek bir kapı niteliğindedir'' dedi. 
     Devletin üstlendiği öncü özelleştirme programı sayesinde Türkiye'de sektörün büyümeye devam edeceğini anlatan Makkawi, şunları söyledi 
     ''Türkiye'de İslami finans enstrümanlarının önümüzdeki 4-5 yıl içinde birkaç katına çıkacağını düşünüyoruz. Dubai Bank da burada öncülük yürütmek istemektedir. Şu an Türkiye'de uyumlu finansmanda çok düşük bir oran olduğunu görüyoruz. Bu yüzden bu alanda ciddi bir gelişme, ilerleme bekleniyor. Bunun için elimizdeki araçları çeşitlendirmemiz gerekiyor. Ufkumuzu daha geniş tutmamız, birlikte çalışmak için sinerji oluşturmamız gerekiyor.'' 
     
     ''TÜRKİYE, HİZMETLERİ İHRAÇ EDEBİLİR'' 

     The International Investor Yönetim Kurulu Başkanı Adnan Al Bahar da ''Türkiye'deki İslami Finans Geçmiş, Bugün, Gelecek'' konulu oturumda yaptığı konuşmada, Müslüman nüfusun bu kadar yoğun olduğu bir ülkede, buna paralel bir İslami bankacılık sisteminin olmasının çok önemli olduğunu söyledi. 
     İslami bankacılığın finans hizmetlerinde bir ihraç ürünü haline geleceğini ifade eden Bahar, Türkiye'nin bu konuda gelişmesi halinde finans hizmetleri ihraç edebilir bir ülke olabileceğini kaydetti. 
     Raymond James Menkul Değerler Kurumsal Finans Yöneticisi Gökçe Kabatepe de, Türkiye'nin son yıllarda etkileyici şekilde büyüdüğüne dikkati çekerek, enflasyonun tek haneli rakamlara gerilediğini, ihracat ve ithalatın arttığını söyledi. 
     Türkiye'de İslami finansmanın payının düşük kaldığını belirten Kabatepe, ülkede bu konudaki ilk girişimlerin 1983'lü yıllarda başladığını ve özel finans kuruluşlarının bu dönemde kurulduğunu kaydetti. 
     Önümüzdeki 10 yılda Türkiye'de İslami finansman açısından gelişmeler olmasını beklediklerinin belirten Kabatepe, ''2014 yılında bu miktarın 15 milyar dolara ulaşacağını düşünüyoruz'' dedi. 
     DH Danışmanlık Üst Düzey Danışmanı Michael Baldwin de, Türkiye'nin gerçek bir pazar ekonomisi haline geldiğini belirterek, AB ile bütünleştiğini, ekonomisinde dinamik değişimler yaşandığını söyledi. 
     Türkiye'de finansal kuruluşların, büyüme hızlarını artırdığını belirten Baldwin, Türkiye'nin İslami bankacılık alanında da önümüzdeki dönemde önemli potansiyel barındırdığını dile getirdi. 

     
</TEXT>
</DOC>
