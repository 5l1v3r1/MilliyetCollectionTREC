<DOC>
<DOCNO> 351435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun09.html </URL>
<DATE> 2005/06/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
1 yaşındaki çocuk intihar bombacısı olarak kullanılacaktı .. 
</HEADLINE>
<TEXT>

     Dünya GÜRSOY ŞAM, DHA 

SURİYE'nin başkenti Şam'da geçen perşembe günü çıkan çatışmada öldürülen Şam Askerleri Grubu'nun lideri Ebu Ömer'in, 1 yaşındaki bir çocuğu intihar bombacısı olarak kullanmayı planladığı öne sürüldü. 
     El Sevra Gazetesi'nin haberine göre, Örgüt Lideri Ebu Ömer, bir anneyi bebeğini patlayıcılarla sarıp Şam'daki Adliye Sarayı’nın önüne bırakması için ikna ettiğini yazdı. Haberde, Ebu Ömer'in bebeğin cennete gideceği yönündeki söylemleriyle anneyi kandırdığı yer aldı. Gazete, bebeğin sadece ismini verdiği Tarife adlı babaannesinden aldığı bilgiler doğrultusunda Ebu Ömer ile gelini arasında gizli bir ilişki olduğunu öne sürdü. Haberde, babaanne Tarife'nin gelini ile Ebu Ömer arasında geçen konuşmaları duyduğu belirtildi. Babaanne Tarife'nin bu konuşmaları Suriye Güvenlik birimlerine anlattığını da yazan gazete, eylem planının bu şekilde ortaya çıkarıldığını açıkladı. 
     Gazetede, babaanne Tarife'nin, Allah'ın ve Suriye güvenlik birimlerinin sayesinde hem torunumu hem de beyni yıkanan gelinimi kurtardım'' sözlerine de yer verildi. 
     Çeşitli suçlardan birkaç kez cazaevine giren Ebu Ömer, gençleri etrafına toplayarak Şam askerleri grubunu kurdu. Grubu 5'e ayıran Ömer'in başta Suriye olmak üzere, Lübnan, Ürdün, Irak, Mısır ve diğer ülkelerde hedefleri olduğu iddia edildi. 
     Şam’da Adliye Sarayı'nda bombalı eylem yapmayı planlayan grup, Suriye Güvenlik birimlerinin gizli takibi sonucunda Def El Şok semtinde geçen perşembe ortaya çıkarıldı. Herhangi bir dini ideolojiden uzak olan grubun lideri Ebu Ömer ve bir üyesi çıkan çatışmada öldürüldü. 
     
</TEXT>
</DOC>
