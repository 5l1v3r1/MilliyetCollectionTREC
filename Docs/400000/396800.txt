<DOC>
<DOCNO> 396800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur07.html </URL>
<DATE> 2005/11/21/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Fidye için Hollandalı genci kaçırdılar 
</HEADLINE>
<TEXT>

     Aydın'ın Kuşadası ilçesinde apartman satın almak isteyen Hollandalı Wolter De Wit'i 20 kaçıran silahlı çete, ailesinden 20 bin euro fidye istedi. Polisin yaptığı operasyonla Wit kurtarılırken, yakalanan 12 çete üyesinden 6'sı tutuklandı. Hollanda'da yaşayan De Wit bir süre önce babası adına bir apartman satın almak için Kuşadası'na gelerek emlakçılık yapan Veda Bektaş'la görüşmeler yaptı. Bir süre sonra silahlı kişiler tarafından kaçırılan Wit'in babasından fidye istendi. Baba Wit de bir hafta önce Hollanda polisine başvurarak, kendisinden 20 bin avro fidye istendiğini söyledi. Aynı gün Aydın polisi ile jandarma Wit'i kaçıran çetenin Yat Limanı karşısındaki Nispet Bar'ın sahibi Veysel Karbulut tarafından yönetildiğini tespit etti. Ekiplerin Karabulut'un villasına yaptığı baskında da, Wit'in sürücü belgesi ele geçirildi. Bu arada Wit ailesini arayarak bir finans kuruluşunun İzmir Güzelyalı, Mithatpaşa Caddesi üzerindeki şubesine 20 bin euro istedi. Bunun üzerine 17 Kasım'da operasyonun kaydırıldığı İzmir'de düzenlenen operasyonla Wit kurtarıldı. Wit'in yanındaki emlakçı Bektaş ise gözaltına alındı. Bektaş'ın ifadesi üzerine peş peşe operasyon düzenleyen polis, 11 kişiyi daha gözaltına alındı. Çetenin lideri olduğu öne sürülen Karabulut'un işyeri ve aracında yapılan aramada da 1 kalaşnikof tüfek ile 143 mermi, iki tabanca, elektrikli fünye, 110 gram preslenmiş TNT kalıbı ile çok sayıda boş kovan bulundu. 
     
</TEXT>
</DOC>
