<DOC>
<DOCNO> 378714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonspo17.html </URL>
<DATE> 2005/09/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Murat Didin Beşiktaş son yılların en iyi kadrosunu kurdu 
</HEADLINE>
<TEXT>

     Beşiktaş Erkek Basketbol Takımı Antrenörü Murat Didin, ligde şampiyonluk yarışında kendilerinin de varolduğu iddiasında bulunarak, ''Son yılların en iyi kadrosunu kurduk'' dedi. 
     Murat Didin, kulübün resmi internet sitesine yaptığı açıklamada, İtalya'da katıldıkları dörtlü turnuvada, aldıkları tek galibiyetle 4. olmalarının önemi bulunmadığını ifade ederken, takımın sezona hazırlığının ve tam olarak hazır başlamasının kendileri için önem taşıdığını bildirdi. 
     Didin, şunları kaydetti 
     ''Turnuvada alınan derece önemli değil. Biz tam hazır olmadan, yabancı oyuncularımız bile daha yeni kadromuza dahil olmuşken bu turnuvaya katıldık. Amacımız zor takımlarla, iyi savunma yapan takımlarla oynayarak savaşmayı öğrenmekti. Son yılların en iyi kadrosunu kurduk. Şampiyonluk yarışında Beşiktaş'ın da adı söylenecek.'' Milli takım kadrosunda bulunan Kerem Tunçeri ile Mithat Demirel ve yeni transfer Chuck Kornegay'ın, turnuvaya katılamadığını anlatan Didin, tüm takımlar tam kadrolarıyla gelirken, Beşiktaş'ın oyun kurucusuz mücadele ettiğini dile getirdi. 
     Oyun kurucu mevkiinde Emrah'a şans tanıdıklarını, ancak bu sporcunun da İtalya'daki ilk antrenman sırasında bileğini burkarak sakatlandığını belirten Didin, ''Oyun kurucusuz mücadele ettik. Kerem ve Mithat gelene kadar savunma alışkanlığımızı geliştiriyoruz. Beşiktaş'ın son yıllardaki en başarılı kadrosunu biraraya getirdik. Bence bundan sonra Efes Pilsen ve Ülkerspor kadar bizim de şampiyonluk yarışında ismimiz söylenecek. En az onlar kadar şansımız var. Avrupa'da da tam takım olduktan sonra eminim ki çok güzel başarılara imza atacağız'' dedi. 
     
</TEXT>
</DOC>
