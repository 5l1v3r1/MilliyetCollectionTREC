<DOC>
<DOCNO> 376902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/dunya/axdun02.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turuncu devrim prensesini yedi 
</HEADLINE>
<TEXT>


Ukrayna'da yolsuzluk iddialarının tetiklediği çekişmenin sonucunda Devlet Başkanı Yuşçenko, 'sadece kendi reklamını yapıyor' diyerek Başbakan Timoşenko'yu azletti 

Cenk Başlamış - Moskova 


Ukrayna'da yolsuzluklara savaş açan politikacıları halkın büyük desteğiyle iktidara getiren "turuncu devrim" birinci yılını doldurmadan yolsuzluk söylentileriyle çatırdamaya başladı ve Başbakan Yulya Timoşenko dün görevden alındı. Devrimin ideologu Aleksandır Zinçenko'nun, Devlet Başkanı Viktor Yuşçenko'nun yakın çevresindeki yolsuzluklara tepki göstererek devlet sekreterliğinden istifa etmesiyle tetiklediği kriz dün tam bir kaosa dönüştü. Yuşçenko, 'sadece kendi reklamını yaptığı' gerekçesiyle Timoşenko'nun başkanlığındaki hükümeti görevden aldı ve başbakanlık görevine vekaleten yakın arkadaşı Yurya Ehanurov'u atadı. 
Yuşçenko birinci yardımcısı Aleksandır Tretyakov'u da görevden alırken, gizli servis Başkanı Aleksandır Turçinov istifasını verdi. Yolsuzluk suçlamalarına hedef olan Güvenlik ve Savunma Sekreteri Pyotr Proşenko da, 'onurunu korumak amacıyla' önceki gün görevden ayrılmıştı. Yuşçenko, ekibi içindeki kavgaların biteceğini umduğunu, ancak görüş ayrılıklarının her geçen gün büyüdüğünü belirterek, "Arkadaşlarım arasında güven sıfıra indi. Devlet başkanı dadılık yapamaz. Üzülerek söylüyorum, çünkü bu insanlar h l dostum ama Gordiyon'un düğümünü kesmek zorundaydım" dedi. 

'Söylentiler temelsiz' 
Ukrayna lideri, devrim sonucu iktidara yeni yüzlerin geldiğini, ancak iktidarın yüzünün değişmediğini söylerken, ekibine yönelik yolsuzluk söylentilerinin ise temelsiz olduğunu savundu. Devlet Sekreteri Zinçenko, yolsuzlukların boyutunun eski iktidar dönemini aratır hale geldiğini açıklamıştı. Devrimdeki rolü nedeniyle 'turuncu prenses' ya da 'Jeanne D'Arc' olarak anılan Timoşenko'nun nasıl hareket edeceği merak ediliyor. 

BMW'nin çarptığı hayaller 

Ukrainskaya Pravda gazetesi birkaç ay önce Devlet Başkanı Viktor Yuşçenko'nun oğlu Andrey Yuşçenko'nun hovarda yaşamını yazdığında devrim günlerinde sokağa dökülenler ilk kez kandırıldıkları hissine kapıldı. Gazeteye göre, üniversite öğrencisi Andrey Yuşçenko Kiev caddelerinde 140 bin euroluk BMW ile dolaşıyor, gece kulüplerinde binlerce dolarlık faturalar ödüyordu. Halkla yönetim arasında ortaya çıkan ilk soğukluk, iktidara yönelik yolsuzluk suçlamaları, hükümet içindeki kavgalar ve düzelmeyen yaşam koşullarıyla daha da büyüdü ve devrimin liderleri arasına kara kedi girdi. 


</TEXT>
</DOC>
