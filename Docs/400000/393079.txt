<DOC>
<DOCNO> 393079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko30.html </URL>
<DATE> 2005/11/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Dupont Türkiye'ye daha fazla kaynak sağlayacağız 
</HEADLINE>
<TEXT>

     DuPont Türkiye, Ortadoğu, Afrika Bölge Direktörü Jean-Luc Duramy, Türkiye'nin Avrupa Birliği'ne AB giriş olasılığı ve kişi başına düşen gelirdeki artışın kendileri için önemli bir faktör olduğunu belirterek, ''Türkiye'ye daha fazla kaynak sağlayacağız'' dedi. 
     Tarımdan beslenmeye, otomotivden elektroniğe, güvenlikten inşaata birçok sektöre yönelik özel çözümler üreten DuPont'un, yeni ürünleri düzenlenen bir toplantıyla tanıtıldı. 
     Toplantıda konuşan DuPont Türkiye, Ortadoğu, Afrika Bölge Direktörü Jean-Luc Duramy, gelecek vizyonlarını bilime dayalı bir şirket olarak tanımlayarak, insanlar için daha güvenli ve sağlıklı ürünler sunmak istediklerini söyledi. 
     Şirketin küresel olarak 2004 yılı cirosunun 27 milyar dolar olduğunu ifade eden Duramy, AR-GE için 1.5 milyar dolarlık bütçe ayırdıklarını aktardı. 
     Duramy, Türkiye'nin kendileri için çok önemli bir noktada olduğunu vurgulayarak, Türkiye ekonomisinde yaşanan olumlu gelişmelere dikkat çekti. 
     Türkiye'nin AB yolunda hızla ilerlediğini, birçok hipermarketin Türkiye'ye geldiğini dile getiren Duramy, ''Biz ve ortaklarımız muhakkak ki bu fırsata katılacağız'' diye konuştu. 
     Duramy, 30 kadar ülkenin bölge içerisinde yer aldığını, Türkiye ve Güney Afrika'nın bu bölgedeki en önemli iki ülkeyi oluşturduğunu belirterek, üniversitelerden birisiyle Türkiye'de ortak bir teknik merkez kurmayı palanladıklarını bildirdi. 
     Konuşmasında DuPont Türkiye'nin faaliyetlerinden de bahseden Jean-Luc Duramy, şirketin bu yılki cirosunun 200 milyon doların üzerinde olmasının beklendiğini kaydetti. 
     Duramy, Türkiye'nin küçük ama anlamlı bir şekilde büyüdüğünü vurgulayarak, ''Türkiye'nin AB'ye giriş olasılığı, kişi başına düşen gelirin artışı bizim için önemli bir faktör. Türkiye'ye daha fazla kaynak sağlayacağız'' dedi. 
     DuPont Avrupa, Ortadoğu, Afrika, Ambalaj ve Sanayi Polimerleri Teknik Müdürü Bora Özbekler de, kendileri için önemli olan unsurun nihai kararı veren müşteri olduğunu ifade ederek, müşterinin artık ambalaj bakımından daha, rahat, daha kolay ve daha fonksiyonel ürünler tercih ettiğini söyledi. 
     
     YENİ ÜRÜNLER 
     Ürün ve çözümlerini yarın başlayarak, 13 Kasım'a kadar sürecek 11. İstanbul Ambalaj Fuarı'nda sergileyecek olan DuPont, yeni ürünlerini tanıttı. 
     İnce ve üzerine baskı yapılabilen termal örtü DuPont Cool2Go, içeceklerin sahip olduğu soğukluğu uzun süre koruyan, elin sıcaklığıyla içeceğe geçen ısıyı, buğulanmaya ve dış hava sıcaklığına karşı koruyan ince bir yalıtım tabakası. 
     DuPont tarafından patenti alınan fleksobaskı plakalarının üretimi için oluşturulan ve yeni bir standart olan DuPont Cyrel Fast ise bir flekso plakanın su veya yıkama solventleri olmadan üretilmesini mümkün kılan ilk flexografik plaka yapım sistemi. 
     İlaç, yiyecek ve içecek, kozmetik, finansal ve diğer tüketim ürünleri endüstrilerinde, üreticilerin ürünlerini taklitçiliğe karşı korumasında yardımcı olan, müşteriye özel ve taklit edilemeyen güvenlik teknolojileri ve danışmanlık servisi sağlayan yeni bir teknoloji platformu olan DuPont Güvenlik Çözümleri ise müşteri ve tüketiciyi sahteciliğe karşı korumayı amaçlıyor. 
     
</TEXT>
</DOC>
