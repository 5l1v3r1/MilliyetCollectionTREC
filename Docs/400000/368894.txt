<DOC>
<DOCNO> 368894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun31.html </URL>
<DATE> 2005/08/11/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Irak'ta bugün 15 kişi öldü... 
</HEADLINE>
<TEXT>

     Irak'ta bugünkü saldırılarda aralarında bir istihbarat yetkilisinin de bulunduğu 15 kişi hayatını kaybetti. 
     Güvenlik kaynakları, Basra kentinde istihbarat yetkilisi Yarbay İbrahim Halil'in, Bağdat'ta da bir polis komiserinin kimliği belirlenemeyen saldırganlarca öldürüldüğünü belirttiler. 
     Ayrıca bugünkü saldırılarda Bağdat'ın kuzeyindeki Beyci yakınlarında bir bombanın infilakı sonucu bir ailenin aralarında iki çocuk ile bir askerin bulunduğu 4 bireyinin öldüğü kaydedildi. 
     Bağdat'ın 100 kilometre kuzeyindeki Ishaki'de de polis, kimliği belirlenemeyen saldırganların bir kamyon konvoyuna açtığı ateş sonucu 2 kişinin öldüğünü açıklarken, yine başkentin 40 kilometre kuzeyindeki Ducail'de de bir polis memurunun öldürüldüğü belirtildi. 
     Bağdat'ın 60 kilometre kuzeyindeki Bakuba'da, iki siville bir çocuk saldırılarda hayatını kaybederken, Irak ordusu da başkentin 125 kilometre kuzeyindeki Samarra'da bir patlama sonucu iki askerin öldüğünü açıkladı. 
     Bu arada, Kerkük bölgesi birisi suikastla sonuçlanan 4 kaçırmaya sahne oldu. 
     Amerikan güçleri için çevirmen olarak çalışan 32 yaşındaki Hıristiyan mühendis Said Edib Tuma'nın kaçırıldıktan sonra bir tarlada cesedi bulunurken, Petrol Bakanı Hasan Mendil Salih El Luhaybi ile bağlantılı bir gaz şirketinin sorumlusunun oğlu kaçırıldı. 
     Güvenlik yetkilileri, Kerkük hastanesi Başhekim Yardımcısı Türkmen kökenli Dr. Rida Amin Sahi ile Serdar Azad adlı Kürt işadamının da kaçırıldıklarını belirttiler. 
     Bağdat'ta da bir polis yetkilisinin kaçırıldığı kaydedildi. 
     
</TEXT>
</DOC>
