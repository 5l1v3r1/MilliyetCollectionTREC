<DOC>
<DOCNO> 371248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo31.html </URL>
<DATE> 2005/08/19/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Emre'ye sakatlık darbesi 
</HEADLINE>
<TEXT>

     Türkiye'nin Bulgaristan ile yaptığı hazırlık maçında sakatlanan Emre Belözoğlu'nun Dünya Kupası eleme grubu maçlarında oynaması tehlikeye girdi. 
     Newcastle United'ın resmi internet sitesinde yer alan habere göre Türkiye'nin 17 ağustos çarşamba günü Sofya'da Bulgaristan'a 3-1 yenildiği hazırlık maçında sakatlanan Emre futboldan bir süre uzak kalacak. 
     Milli futbolcunun sakatlığının ne kadar ciddi olduğu ve sahalara ne zaman dönebileceği önümüzdeki birkaç gün içinde netlik kazanacak. 
     25 yaşındaki futbolcu, Bulgaristan maçında henüz yarım saat dolmadan oyundan alınmıştı. 
     Newcastle Menajeri Graeme Souness, Emre'nin iyileşmesinin altı haftayı bulabileceğini belirterek, "bu bizim için bir facia" dedi. 
     Anlamsız bir hazırlık maçı yüzünden kilit bir oyuncusunu kaybettiğini söyleyen Souness, "bunun hesabını birilerinin vermesi gerekir" diyerek tepkisini ortaya koydu. 
     Emre, sakatlığının ciddi olması durumunda Türkiye'nin 3 eylülde Danimarka ve 7 eylülde Ukrayna ile oynayacağı Dünya Kupası grup eleme maçlarında forma giyemeyebilir. 
     
</TEXT>
</DOC>
