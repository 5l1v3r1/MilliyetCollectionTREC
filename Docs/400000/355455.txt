<DOC>
<DOCNO> 355455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur01.html </URL>
<DATE> 2005/06/25/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Yabancı dil sınavı yarın yapılacak... 
</HEADLINE>
<TEXT>

     Öğrenci Seçme Sınavı'na geçen hafta katılan adaylardan üniversitelerin yabancı dil ile ilgili bölümlerinde okumak isteyenler, yarın Yabancı Dil Sınavı'na YDS girecek. 
     YDS'ye katılacak adayların 2005 Nisan ayında sınav ücretini bankaya yatırmış olmaları gerekiyor. 
     Sınav, Türkiye'de üniversite rektörlüklerinin bulunduğu 40 merkez ile KKTC'nin başkenti Lefkoşa'da 128 binada, 1374 salonda gerçekleştirilecek. Sınavda 39 bin 982 aday ter dökecek. 
     Adayların sınava gelirken mutlaka YDS kimlik belgeleri ile resmi kimlik belgelerini ve bir fotoğraflarını yanlarında bulundurmaları gerekiyor. Yanlarında YDS kimlik belgeleri yerine ÖSS kimlik belgelerini getiren adaylar, kesinlikle sınava alınmayacak. 
     Saat 09.30'da başlayacak ve 2.5 saat sürecek olan sınav Almanca, İngilizce ve Fransızca dillerinde gerçekleştirilecek. Adaylar, girmek istedikleri dili, sınav sırasında dağıtılacak cevap işaretleme kağıdının üst kısmında yer alan ''Sınav Yabancı Dili'' bölümünde belirtecekler. 
     Adaylara kelime ve dil bilgisinin yanı sıra Türkçe'den yabancı dile, yabancı dilden Türkçe'ye çeviri ve okuduğunu anlama ile ilgili sorular yöneltilecek. 
     Sınavda, ÖSS'de geçerli olan bütün kurallar geçerli olacak. YDS sonuçları ÖSS sonuçlarıyla birlikte 2005 Temmuz ayının son haftasında açıklanacak. 
     Adayların ''Dil'' puanı ile öğrenci alan ön lisans programlarını tercih edebilmeleri için en az 160, lisans programlarını tercih edebilmeleri için en az 185 ''ÖSS-Dil'' puanı almaları gerekiyor. 
     YDS, üniversitelerin yabancı dil ve edebiyat ile bu dillerin öğretmenlik bölümleri, turist rehberliği ve mütercim-tercümanlık gibi yükseköğretim programlarına öğrenci yerleştirmek amacıyla yapılıyor. 
     
</TEXT>
</DOC>
