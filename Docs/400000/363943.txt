<DOC>
<DOCNO> 363943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/ekonomi/eko04.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar, 30'uncu yaşını kutladı 
</HEADLINE>
<TEXT>



Süt sektörü ile yatırıma başlayan gıda pazarının önemli markalarından Pınar, 30'uncu yılını kutluyor. Yaşar Holding tarafından kurulan Pınar şu anda süt grubunun yanı sıra, et grubu ve su ürünleri grubuyla da faaliyet gösteriyor. Pınar'ın 30'uncu yılı, Çeşme Altınyunus'ta düzenlenen özel bir geceyle kutlandı. 
Yaşar Holding Onursal Başkanı Selçuk Yaşar, Yönetim Kurulu Başkanı Feyhan Kalpaklıoğlu, Başkanvekili İdil Yiğitbaşı ve Pınar Süt Genel Müdürü Ergun Akyol'un ev sahipliği yaptığı gecede iş, siyaset ve medya çevrelerinden çok sayıda konuk yer aldı. 
Gecede, Yaşar Holding Onursal Başkanı Selçuk Yaşar'ın, Pınar'ı kurma öyküsünü anlatan kısa film gösterisi yapıldı. 1975 yılında Pınar Süt ile gıda sektörüne giren Türk gıda sektörünün liderlerinden olan Yaşar Gıda Grubu, 2004 yılında 537 milyon dolarlık ciro, 20 milyon doların üzerinde de ihracat rakamına ulaştı. Pınar bünyesinde 600'ün üzerinde ürün var. 



</TEXT>
</DOC>
