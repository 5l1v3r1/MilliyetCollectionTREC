<DOC>
<DOCNO> 388927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/siyaset/axsiy01.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'a geçmiş olsun telefonu 
</HEADLINE>
<TEXT>


Başbakan Erdoğan, Erbakan'ı telefonla arayarak yoğun bakımda tutulan Nermin Erbakan için acil şifa dileklerini sundu 

YILDIZ YAZICIOĞLU Ankara 


Kapatılan RP'nin Genel Başkanı Necmettin Erbakan'ın eşi Nermin Erbakan, Yüksek İhtisas Hastanesi'nin yoğun bakım ünitesinde tıbbi cihaz desteğiyle yaşama tutunmaya çalışırken, Başbakan Recep Tayyip Erdoğan, dün eski lideri Erbakan'ı telefonla arayarak "geçmiş olsun" dileklerini iletti. 
Nermin Erbakan, pazartesi günü geçirdiği anjiyo operasyonu sonrasında kalp rahatsızlığını bir türlü yenemedi. Salı gecesi kalbi durduktan sonra Başhekim Prof. Dr. Adnan Çobanoğlu başkanlığındaki bir ekip tarafından hayata döndürülen Erbakan, kısa yürüyüşler yaparak çarşamba günü sulu gıdalar almaya başlamıştı. Ancak perşembe gecesi kalbi yeniden duran Erbakan'ın 2 gündür hastanede yaşam savaşı verdiği öğrenildi. Yoğun bakım ünitesinde tıbbi cihaz desteğiyle yaşatılan Erbakan'ın kalbi koroner yetmezlik rahatsızlığı nedeniyle düzenli kasılmıyor. Bu nedenle Erbakan'ın kalbi için "durma" tehlikesi devam ediyor. Yüksek İhtisas Hastanesi Başhekimi Çobanoğlu da Erbakan'ın sağlık durumundaki kötüleşmeyi doğrulayarak, "Hayati tehlike sürüyor her türlü tıbbi müdaheleyi yapıyoruz. Ancak Sayın Erbakan'ın hayati durumu için kritik diyebiliriz" dedi. 

'İyileşmesini diliyoruz' 
Edinilen bilgiye göre, Necmettin Erbakan'ı dün akşam saatlerinde telefonla arayan Başbakan Erdoğan da, Nermin Erbakan'ın sağlık durumunu sordu. Necmettin Erbakan, Erdoğan'a, "Cenabı Allah'tan iyileşmesini diliyoruz. İnşallah yakında iyileşecek" dedi. Erdoğan, acil şifa dileklerini iletirken, telefon görüşmesinin mutat vedalaşma ifadeleri ile sona erdiği bildirildi. 
Bu arada Gastroentroloji Cerrahi Klinik Şefi Musa Akoğlu'nun Erbakan Ailesi'yle akraba olduğu ve hastane personeline kendi bilgisi olmadan açıklama yapılmaması talimatı verdiği öne sürüldü. 
Necmettin Erbakan ise dün eşini görmek üzere iftar öncesinde hastaneye geldi. Yoğun bakımdaki eşini görmesine izin verilmeyen Necmettin Erbakan, yaklaşık 1 saat kaldığı hastanede Nermin Erbakan'ın sağlık durumuyla ilgili bilgi aldı. 




</TEXT>
</DOC>
