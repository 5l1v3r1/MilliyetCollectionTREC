<DOC>
<DOCNO> 369171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/ygokce.html </URL>
<DATE> 2005/08/12/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Gol Okan, oyun buruk 
</HEADLINE>
<TEXT>



Anorthosis'in Trabzonspor'u eleyerek yarattığı ulusal travma, elbet Beşiktaş'ı da etkilemişti. O nedenle Rıza Çalımbay savunmada Kürşat'ı yanında oturturken, diri ve dinamik Gökhan Zan ile sol kanatta İbrahim Üzülmez'in yerine genç Adem Dursun'a yer verdi. Bu oyun anlayışı akıllıca idi. Youla, Veysel ve Ahmed Hassan'ın oluşturduğu hücum timi de olumlu görüntüler sergiledi. Ancak Beşiktaş stresini 12 dakikada bitirip, Okan'ın golüyle rahatlamasına rağmen, beklediği ezici etkinliği bulamadı. Ne kadar dramatik... Okan Buruk geçen yıl yaptığı anlaşmayı bu yıl kendiliğinden yarı yarıya indirip, 650 bin Euro'ya oynamaya razı oldu. Kimse bu özverinin farkında değil. Adam, adamlığını gösteriyor, golünü de atıyor, ama seyircisinden hak ettiği alkışı alamıyor. 
Beşiktaş attığı golden sonra düşük kaliteli ve düşük kalibreli rakibine hak etmediği gol pozisyonları bağışladı. Bunun temel nedeni orta alanda sorumluluk üstlenen, üstelik takımın kaptanlığı bandıyla taltif edilmiş Pancu'nun, sorumsuz oyun anlayışı idi. Beşiktaş'ın savunma ve ileri uç oyuncuları arasında anlamsız boşluklar da oldu zaman zaman... Koray, Okan ve Ahmed Hassan, bu boşlukları yamamak için fazladan enerji sarf ettiler. Vaduz enerjik, genç ve masum bir takım. Cinlik, hinlik ve pislik yapmadılar. Kaba, sert ve kışkırtıcı olmadılar. Efendi gibi, ellerinden geldiğince oynamaya çalıştılar. Böyle bir ortamda tribünlerde zaten ev sahibi gibi horozlanan tezahürat bağlamında Beşiktaş'ın sahanın da çok golle, mutlak egemeni olmasını beklerdik, olmadı... Rahat maç zaman zaman sıkıntıya dönüştü. Ancak o seyir sıkıntısının içinden bir tur güvencesinin çıktığını söyleyebiliriz. İnönü'de taraftarı ve beklenen golcüsü Ailton ile buluşacak olan Beşiktaş'ın Vaduz'a bir mucize fırsatı vermeyeceğini sanıyoruz. 
Beşiktaş'a genel olarak bakarsak Kleberson ve Ailton'a ne kadar ihtiyaçları olduğunu daha iyi anlayabiliriz. Demekki bu transferler, iki Brezilyalı henüz forma giymemesine rağmen yerinde... Beşiktaş'ta savunma ezberleri, tutucu ve durağan oyun ezberi bir türlü bozulmuyor. Ancak Ailton, Kleberson, Tümer, Sergen ve Ahmed Hassan'ın katkılarıyla bu takım yaratıcı oyuna dönecektir. 



</TEXT>
</DOC>
