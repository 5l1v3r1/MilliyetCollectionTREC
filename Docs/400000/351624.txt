<DOC>
<DOCNO> 351624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur45.html </URL>
<DATE> 2005/06/13/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
"Doğu Akdeniz Şairler ve Yazarlar Buluşması" Adana'da gerçekleştirildi 
</HEADLINE>
<TEXT>

     Altın Koza Kültür ve Sanat Etkinlikleri kapsamında düzenlenen "Doğu Akdeniz Şairler ve Yazarlar Buluşması"nda, 5 ilden yaklaşık 70 yazar ve şair Adana’da bir araya geldi. 
     Türkiye İlim ve Edebiyat Eseri Sahipleri Meslek Birliği İLESAM 
     tarafından düzenlenen etkinlikte, Adana, Kahramanmaraş, Osmaniye, Mersin ve Antalya’dan gelen yaklaşık 70 yazar ve şair, Büyükşehir Belediyesi Tiyatro Salonu’nda buluştu. İLESAM Adana Şube Başkanı Yazar Remzi Yıldırım, açılış konuşmasında, amaçlarının yazarların birbirleriyle ve okuyucularıyla tanışıp bir araya gelmesi ve dayanışmanın sağlanması olduğunu ifade ederek, "Bu vesileyle toplumla buluşup, bütünlük içinde olacağımızı, farklılıkları zenginlik olarak kabul edeceğimizi, kültürel alanda fikir ve eser zenginliği kazanacağımızı umuyorum" dedi. Daha sonra yazar ve şairler söz alarak, kendilerini ve eserlerini tanıttı. 
     
</TEXT>
</DOC>
