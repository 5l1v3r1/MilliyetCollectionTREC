<DOC>
<DOCNO> 362607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/siyaset/axsiy01.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan müze sözü 
</HEADLINE>
<TEXT>


Cengizhan'ın ülkesini ziyaret eden ilk Türk Başbakanı olan Tayyip Erdoğan, askeri törenle karşılandı. Başbakan, Orhun Anıtları'na müze projesini hayata geçirmek istediklerini söyledi 



2 günlük resmi ziyaret amacıyla Moğolistan'a gelen ilk Türk başbakanı olan Başbakan Recep Tayyip Erdoğan için Sukhbaatar Meydanı'nda askeri tören düzenlendi. Erdoğan, Cengizhan'ın ülkesinde bulunmaktan memnuniyet duyduğunu dile getirdi. Elbegdorj'la Karakurum kentine geçeceğini ve burada TİKA'nın yaptıracağı Orhun Anıtları'na giden yolun temel atma törenine katılacağını anımsatan Erdoğan, bölgeye yapılacak müzenin projesini hayata geçirmek istediklerini söyledi. Bu arada, anlaşmaların imzalanmasının ardından konuklara meyve suyu ve şampanya ikram edildi. Erdoğan, şenlikte yapılan at yarışlarını da izledi. Yarış sırasında, varış çizgisini geçen küçük binicilerden biri attan düştü. Doktoru Koray Gürsel'i çocuğun yanına gönderen Erdoğan, durumunun iyi olduğunu öğrendiği çocuğu yanına çağırdı. Birinci olan binici ve attan düşen biniciyle fotoğraf çektiren Erdoğan, attan düşen çocuğa dönerek, "Benim gibi düşmedi" diye espri yaptı. Çocuk da, "Nasıl düşüleceğini göstermek için düştüm" diye karşılık verdi. 

'Okun orijinali ile atsaydık vururduk' 

Mini Naadam Şenlikleri'ne katılan, güreş müsabakalarını izleyen Erdoğan, daha sonra ok atışı gösterisini izledi. Oku ve yayı eline alan Erdoğan, yaklaşık 100 metrelik mesafedeki hedefe 5 atış yaptı. Atışları hedefe çok yaklaşan Erdoğan, okun nasıl atılacağını kendisine gösteren Moğolistan'daki okçuluk müsabakalarının 1.'si olduğu ifade edilen sporcuya dönerek, "Seni mahcup etmek istemedim" dedi. Elindekilerin geleneksel yarışmalarda kullanılan ok ve yaydan farklı olduğunun belirtilmesi üzerine Erdoğan, "Orijinali ile atsaydık vururduk" dedi. 

</TEXT>
</DOC>
