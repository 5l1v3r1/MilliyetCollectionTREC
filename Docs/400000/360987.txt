<DOC>
<DOCNO> 360987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun29.html </URL>
<DATE> 2005/07/14/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
AB liderlerinden açık mektup... 
</HEADLINE>
<TEXT>

     AB üyesi 7 ülkenin devlet ve hükümet başkanı, ortak bir "açık mektup" yayımlayarak, AB Anayasası referandumları çerçevesinde yaşanan ve ulusal sorunlardan kaynaklanan olumsuz hava nedeniyle Brüksel’in "günah keçisi" olarak gösterilmemesi çağrısında bulundu. 
     Avusturya, Finlandiya, Almanya, İtalya, Letonya, Polonya ve Portekiz liderlerinin, Avrupa gazetelerinde yarın yer alması beklenen ortak mektubunda, ulusal sorunların Brüksel’e mal edilmesinin, iyi bir projeye gölge düşürdüğü belirtiliyor ve bu durumun ekonomik istikrarsızlık yaratması olasılığına dikkat çekilerek uyarıda bulunuluyor. 
     Mektupta, AB’nin geleceğine yönelik yatırımların önemine değinilirken, bütçenin gözden geçirilmesi ve harcamaların tekrar değerlendirilmesi isteniyor. 
     Liderler, AB’nin genişleme politikasını da savundukları mektupta, Fransa ve Hollanda referandumlarında bu konunun suistimal edilmesini eleştirerek, aday ülkelere verilen sözlerin tutulması gereği üzerinde duruyorlar. 
     
</TEXT>
</DOC>
