<DOC>
<DOCNO> 361119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo43.html </URL>
<DATE> 2005/07/14/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Çaykur Rizespor, Hollanda'da kampa girdi... 
</HEADLINE>
<TEXT>

     Çaykur Rizespor, yeni sezon hazırlıklarının 2. etap çalışmaları için Hollanda’da kampa girdi. 
     Kulüp genel kaptanı Yılmaz Zehiroğlu, Hollanda kampında yoğun maç programı belirlediklerini belirterek, "Kamptaki ilk hazırlık maçımızı bugün Hollanda amatör küme takımlarından Ede ile yapacağız. Hazırlık maçlarında alınacak sonuçlardan çok ortaya konulan futbol ve futbolcuların uyum sağlaması önemli" dedi. 
     Hollanda’da yapacakları hazırlık maçlarıyla takım içerisinde uyumu sağlamayı, lige hazır hale gelmeyi hedeflediklerini anlatan Zehiroğlu, "Genç ve tecrübeli futbolcuların kaynaşmasıyla mücadeleci bir takım oluşturmak istiyoruz. Hollanda kampı bizim istediklerimizi yapabilmek için iyi bir ortam" diye konuştu. 
     Çaykur Rizespor’un Hollanda kampı, 25 Temmuz Pazartesi günü sona erecek. 
     
</TEXT>
</DOC>
