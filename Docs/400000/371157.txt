<DOC>
<DOCNO> 371157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko14.html </URL>
<DATE> 2005/08/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Merkez Bankası'ndan 'Banka Kredileri Eğilimi Anketi' 
</HEADLINE>
<TEXT>

     Merkez Bankası tarafından, Türkiye ekonomisinde büyümenin finansmanında önemli bir faktör olan banka kredilerinin izlenmesi ve eğilimlerinin doğru değerlendirilmesi amacıyla, üçer aylık dönemleri kapsayacak şekilde, ''Banka Kredileri Eğilim Anketi'' hazırlandığı bildirildi. 
     Merkez Bankası'ndan yapılan açıklamaya göre, anketle, kredi arzını etkileyen koşullarda gerçekleşmiş ve gerçekleşmesi beklenen değişimler, bu değişimlerde rolü olduğu düşünülen faktörler ve kredi talebinin izlenmesi hedeflendi. 
     İşletmelere verilen krediler ve bireysel kredilerin yüzde 80'inden fazlasını sağlayan 17 bankaya gönderilmekte olan anketin ''Nisan-Haziran 2004 dönemi''nde başlayan deneme süresi tamamlandı. 
     Bundan sonra anket sonuçları, üçer aylık dönemleri takip eden ikinci ay içinde http www.tcmb.gov.tr adresinde ''Yayınlar - Süreli Yayınlar - Banka Kredileri Eğilim Anketi başlığı altında yayımlanacak. 
     
     ANKETİN İÇERİĞİ 
     Başlıca iki ana bölümden oluşan anket, toplam 21 soru içeriyor. 
     Birinci bölümde, işletmelerle ilgili kredilere ilişkin 7 soru bulunurken, ikinci bölüm bireysel kredilere yönelik 13 sorudan oluşuyor. 
     Ayrıca, bankalardan, ''banka kredilerinin gidişatı'' açısından önemli buldukları, ancak ankette sorgulanmayan konular varsa belirtmeleri isteniyor. 
     Sorular, işletmelere ve tüketicilere kullandırılan banka kredilerine yönelik talebin geçen üç aydaki eğilimini ve gelecek üç ay için beklenen yönünü ve vade yapısını belirlemeye yönelik olduğu kadar, piyasa şartları ve mevcut ekonomik koşullarla bağlantılı olarak, bankaların kredi kabul ve onay standartları ile uyguladıkları koşul ve kuralların değişim yönünü de görmeye uygun olacak şekilde hazırlandı. 
     Bankalardan alınan cevapların anket sonuçlarına yansıtılmasında, ağırlıklandırmaya gidildi. Kredi kartları, anketin ve ağırlıklandırmanın kapsamı dışında bırakıldı. Kapsam ve yönteme ilişkin açıklamalar ve sonuçların ayrıntılı olarak değerlendirildiği bölümler ise ilgili başlık altında yer aldı. 
     
</TEXT>
</DOC>
