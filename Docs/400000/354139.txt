<DOC>
<DOCNO> 354139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur45.html </URL>
<DATE> 2005/06/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Otoban gişelerinden gemi geçti... 
</HEADLINE>
<TEXT>

     İstanbul'dan Van'a gönderilen 2 gemi ve kaptan köşkü Bolu'ya ulaştı. 
     Van ve Bitlis valilikleri ile Ulaştırma Bakanlığı'nın girişimiyle, İstanbul Deniz İşletmeleri İDO A.Ş'den alınan 2 gemi ve kaptan köşkü, Bolu'ya ulaştı. 
     Düzce'den itibaren trafik ekipleri eskortluğunda gemileri ve kaptan köşkünü taşıyan üç TIR, D-100 karayolunu kullanarak Paşaköy otoban gişelerine ulaştı. 
     İstanbul'dan 2 gün önce çıkarılan ve 4 gün boyunca yaklaşık bin 650 kilometre yolculuk ederek Van'a ulaştırılacak gemilerin her birinin uzunluğunun 26, genişlik ve yüksekliğinin ise 5 metre olması nedeniyle gemileri taşıyan TIR'lar Paşaköy otoban gişelerinden geçerken zor anlar yaşadı. Trafik ekipleri ve görevliler, TIR sürücülerini yönlendirerek, gemilerin gişelere zarar vermeden geçişini sağladı. 
     Gemilerin Bolu Dağı'ndan geçişi sırasında ise ulaşımda aksamalar meydana geldi. Gemileri taşıyan TIR'ların arkasında uzun araç kuyrukları oluştu. 
     İstanbul'dan Van'a gönderilen gemiler yolcu taşımacılığında kullanılacak. 
     
</TEXT>
</DOC>
