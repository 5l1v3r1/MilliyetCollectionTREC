<DOC>
<DOCNO> 354101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur06.html </URL>
<DATE> 2005/06/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Askeri hastaneler sivillere açılıyor 
</HEADLINE>
<TEXT>

     GATA ve Jandarma Genel Komutanlığı hastaneleri dışında kalan askeri hastaneler, sivil hasta kabul edebilecek. 
     65 Sayılı Türk Silahlı Kuvvetleri İç Hizmet Kanunu, Türk Silahlı Kuvvetleri Personel Kanunu, Gülhane Askeri Tıp Akademisi GATA Kanunu ve Milli Savunma Bakanlığı ile Kara, Deniz ve Hava Kuvvetleri Komutanlıklarına Bağlı Kurumlarda Döner Sermaye Teşkili ve İşletilmesine İlişkin Kanunda Değişiklik Yapılmasına Dair Kanun, Resmi Gazete'nin bugünkü sayısında yayımlandı. 
     Kanun, GATA ve Jandarma Genel Komutanlığı hastaneleri dışında kalan askeri hastanelerin, boş yatak olması ve mevcut yatak miktarının yüzde 10'unu geçmemesi koşuluyla sivil hasta kabul etmesini öngörüyor. 
     Kanuna göre, subay, askeri memur, astsubaylar ve uzman jandarmalar ile bunların emeklilerinin, çalışan veya emekli olup da mensubu oldukları kamu kurum ve kuruluşlarının veya sosyal güvenlik kurumlarının sağlık hizmetlerinden yararlanan eşleri ile anne ve babaları, askeri kimlik kartı ve sahip oldukları sağlık karneleri ile askeri sağlık kurum ve kuruluşlarından da yararlanabilecek. Bunların muayene ve tedavi giderleri, çalıştıkları kamu kurum ve kurulları ya da bağlı oldukları sosyal güvenlik kurumları tarafından ve kendi mevzuatları çerçevesinde ödenecek. 
     Subay, askeri memur, astsubay ve uzman jandarma emeklilerinin anne babaları ile erkek ve kız kardeşleri, evlatlıkları ile üvey çocuklarının muayene ve tedavileri, sadece askeri sağlık kurum ve kuruluşlarında, bu yasa hükümlerine göre yapılacak. Bunlara ait tedavi giderleri Milli Savunma Bakanlığı, Jandarma Genel Komutanlığı veya Sahil Güvenlik Komutanlığı bütçelerinden ödenecek. 
     Devlet Memurları Kanunu'na tabi ve TSK kadrolarında görevli devlet memurlarının, bakmakla yükümlü olduğu malul ve muhtaç erkek ve kız kardeşleri de askeri sağlık hizmetlerinden yararlanabilecek. 
     Gülhane Askeri Tıp Akademisi Komutanlığı ve Jandarma Genel Komutanlığı hastaneleri dışında kalan döner sermaye oluşturmuş askeri hastaneler, boş yatak olması ve mevcut yatak miktarının yüzde 10'unu geçmemesi koşuluyla her yıl Genelkurmay Başkanlığı tarafından belirlenecek oran veya miktarda sivil hasta kabul edebilecek. 
     
</TEXT>
</DOC>
