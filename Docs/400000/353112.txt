<DOC>
<DOCNO> 353112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas26.html </URL>
<DATE> 2005/06/17/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Mitingde Çingenece konuşana ceza 
</HEADLINE>
<TEXT>

     Bulgaristan'da Hak ve Özgürlükler Hareketi'ne HÖH , düzenlediği bir mitingde Çingenece konuşulduğu için ceza verildi. 
     HÖH Vidin bölge teşkilatından edinilen bilgiye göre, HÖH'nin 15 Haziran'da düzenlediği mitingde Çingenece konuşmalar yapıldığı için bölge seçim komisyonuna suç duyurusunda bulunuldu. 
     Suç duyurusunun, Güçlü Bulgaristan İçin Demokratlar DSB partisinin milletvekili adayları tarafından yapıldığı belirtildi. 
     Vidin bölge seçim komisyonunun bugün aldığı karara göre, Hak ve Özgürlükler Hareketi'ne ceza kesilecek. Komisyon Başkanı İrina Aleksandrova, cezanın miktarının gelecek günlerde tespit edileceğini söyledi. 
     HÖH Vidin bölge teşkilatından yapılan açıklamada, olayın abartıldığı belirtilerek, ''Biz mitingin başlamasından önce insanları düzene sokmak için ve mitingin kuralları konusunda Çingene dilinde ikazlarda bulunduk. Böyle bir şeye ceza uygulanmasını şiddetle kınıyoruz'' denildi. 
     Bulgaristan seçim kanununa göre, propaganda kampanyalarında siyasi partiler Bulgarca'nın dışında bir dil kullanamıyorlar. 
     Bulgaristan'da genel seçimler 25 Haziran'da düzenlenecek. 
     
</TEXT>
</DOC>
