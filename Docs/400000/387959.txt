<DOC>
<DOCNO> 387959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko38.html </URL>
<DATE> 2005/10/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İTO Bütçeyi son derece olumlu karşıladık 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, İTO olarak açıklanan bütçe tasarısını temel büyüklükler ve genel yaklaşım açısından son derece olumlu karşıladıklarını bildirdi. 
     İTO Başkanı Yalçıntaş, tasarıda, son şeklini alıncaya kadar bazı değişiklikler yapılmasının mümkün göründüğünü belirtti. Yalçıntaş, ''Bu taslak temel yaklaşımları ve genel yaklaşımı ortaya koyuyor. İTO olarak temel büyüklükler ve genel yaklaşım açısından son derece olumlu karşıladık'' dedi. 
     Bütçede iki güzel yenilik getirildiğini ifade eden Yalçıntaş, şunları kaydetti 
     ''Birincisi düzenleyici ve denetleyici kurum bütçelerinin de sisteme dahil edildiğini görüyoruz. Bu şeffaflık açısından son derece önemli ve iyi bir adım. Diğer bir yenilik de bütçenin 3 yıllık bir perspektife oturduğu gözüküyor. Bu da iş alemi açısından önümüzü görmemiz için son derece olumlu bir yenilik.'' 
     
     ''AB'NİN PARA BİRLİĞİNE KATILABİLECEK DURUMDAYIZ'' 
     Murat Yalçıntaş, bütçenin genel yapısına bakıldığında, hem faiz ödemelerinin hem de borç yükünün azaltılmasına önem ve öncelik verdiğini, bunun da uygulanan mali politikaların devam edeceğini gösterdiğini söyledi. 
     Bütçe açığı ve faiz dışı fazla hedefleriyle ilgili olarak Yalçıntaş, şunları belirtti 
     ''Bu iki hedefe baktığımız zaman bizim artık AB ve para birliğine girebilecek konuma geldiğimizi görüyoruz. Çünkü bütçe açığının GSMH'ye oranı 2006 yılı için yüzde 2.5 denmiş. Bu da Maastricht kriterlerine göre yüzde 3'ü aşmaması gereken bir hedef. Dolayısıyla 2006'da bunu yakalıyoruz. İkinci kriter de kamu kesimi borç yükünün GSMH'ye oranı. Bu AB Kopenhag kriterlerine göre yüzde 60. Bu bütçe tutarsa biz yüzde 60'ın da altına iniyoruz. AB'nin para birliğine katılabilecek durumdayız, bu güzel.'' Yalçıntaş, savunma haricinde en fazla harcamanın eğitim ve sağlığa ayrılmasının da Türkiye açısından özlenen bir tablo olduğunu vurguladı. 
     
     ''BİZİ TATMİN ETTİ'' 
     Bütçede özel tüketim ve katma değer vergilerinin ağırlığını devam ettirdiğine dikkat çeken Yalçıntaş, ''Dolayısıyla biz iş alemi olarak, bu vergi ve teşvik politikalarında zamana yayılarak yapılması gereken iyileştirmeler mali dengelerin daha müsait olduğu bir zamanda yavaş yavaş gerçekleştirilecek diye umuyoruz. Ama bu bütçede henüz onlar gözükmüyor'' dedi. 
     Beklenti itibariyle bu bütçe tasarısının kendilerini tatmin ettiğini ifade eden Yalçıntaş, ''Elbette vergi ve teşvik politikalarında bir miktar iyileştirme yapılması bizim için her zaman hoş bir şeydir. Ama bu istikrarın da bozulmasını kesinlikle arzu etmiyoruz. Dolayısıyla ben şuna inanıyorum, mali dengeler biraz daha düzeldiği zaman devlet vergi alanında özellikle üreten reel sektör önünü biraz daha açacaktır ama bunun için herhalde mali dengelerin biraz daha düzelmesini beklememiz gerekecektir'' diye konuştu. 
     Murat Yalçıntaş, bütçede en büyük artışın yatırımlara yapılmasını da çok olumlu gördüğünü, ekonominin hızlanması, reel sektörün daha rekabetçi hale gelebilmesi için yatırımların olmazsa olmaz olduğunu kaydetti. 
     Yalçıntaş, ''Mali disiplini devam ettirdiğimiz sürece bu bütçede açıklanan 3 yıllık hedeflerin rahatlıkla yakalanabileceğini, çünkü ben özel sektöre çok güveniyorum ve inanıyorum, gerekiyorsa bu hedeflerin geçilebileceğini dahi düşünüyorum'' dedi. 
     
</TEXT>
</DOC>
