<DOC>
<DOCNO> 374884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonyas10.html </URL>
<DATE> 2005/09/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
En uç nokta Kendi yemek çubuğunu kendin getir 
</HEADLINE>
<TEXT>

     LEVENT ULUÇER Pekin DHA 

      ÇİN’nin kuzeybatı eyaleti Gansu’da bir şirket, çalışanlara işe gelirken yanlarında yemek yemek için kullandıkları çubukları taşıma zorunluluğu getirdi. 
     Resmi Çin haber ajansı Şinhua’ya göre, ofis çalışanlarının civardaki restoranlarda yemek yediklerinde bir kere kullanılıp atılan yemek çubuklarını kullanmasının çevreye zarar verdiğini düşünen şirket yetkilileri, bu nedenle iş yerinde çalışan herkesten kendi yemek çubuklarını yanlarında getirmelerinin istendiğini açıkladı. 
     
     ÇUBUĞUNU YANINDA GETİRMEYEN İŞTEN ATILACAK 
     Uygulamaya göre şirket sahibi, her iş günü sabah ofis çalışanlarının giriş yaptığı ana kapıda bekleyerek insanların çantalarında yemek çubuklarını yanlarında getirip getirmediğini kontrol edecek ve getirmeyen kişi 10 yuan yaklaşık 1,5 YTL para cezasına çarptırılacak. Bu kuralı 3 kere ihlal eden kişi ise kesinlikle işten atılacak. Ancak ofis çalışanları patronlarının her sabah kendi çantalarını ’yemek çubuğu var mı yok mu ’ diye kontrol edeceğine inanmıyor. Ayrıca ofis çalışanları, bir restorana gidip çantalarından kendi yemek çubuğunu çıkarmalaranın kendilerini strese sokacağını, hatta hiçbir restoranın bu uygulamaya sıcak bakmayacağını savunuyor. 
     
     YILDA 45 MİLYAR YEMEK ÇUBUĞU TÜKETİLİYOR 
     1 milyar 300 milyon nüfusu ile dünyanın en kalabalık ülkesi olan Çin’de yılda 45 milyar yemek çubuğu tüketiliyor. 45 milyar yemek çubuğu için yılda 25 milyon ağacın kesildiğine dikkat çeken yetkililer, bunun büyük bir çevre sorununa yol açacağı uyarısı yapmıştı. 
     Çin’de yemek çubukları için yılda bir milyon 660 bin metre küp ağaç tüketilmesi üzerine bambudan yapılmış çubuklar kullanılmaya başlanmıştı, ancak bu da çevre açısından çok sağlıklı bir yöntem olarak görülmüyor. Çinliler şimdi tek kullanımlık yemek çubuğu yerine mika, hafif metal, plastik gibi sentetik malzemelerden yapılmış çok kullanımlı yemek çubuklarına yönlendirilmeye çalışılıyor. 
     
</TEXT>
</DOC>
