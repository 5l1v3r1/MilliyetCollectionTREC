<DOC>
<DOCNO> 379593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun11.html </URL>
<DATE> 2005/09/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Türkiye'ye nefret dalgası fiyaskoyla sonuçlandı 
</HEADLINE>
<TEXT>

     Yunanistan’da düzenlenen neo-Nazi festivali sönük geçti. Irkçı karşıtı gençlerle neo-Naziler Atina’da çatıştı. Türk ve Yunan öğrenciler birlik mesajları verdi. 
     Yunanistan’da binlerce neo-Nazi’yi biraraya getireceği ve "Türkler’i Avrupa’dan dışarı atacakları" iddiasıyla düzenlenen Eurofest 2005 tam bir fiyaskoyla sonuçlandı. Sadece birkaç yüz neo-Nazi’nin toplandığı festivale ırkçılık karşıtı Yunan gençleri sert tepki gösterdi. 
     Yunanistan’ın en büyük rock müzik festivali Rockwave’e Rock Dalgası atıfta bulunarak Hatewave Nefret Dalgası 
     Festivali olarak da anılan ırkçı toplantının organizatörleri, gelen baskılar nedeniyle, toplantı yerini birkaç kez değiştirmek zorunda kalınca sonunda Atina’da buluşma kararı çıktı. 
     Sadece birkaç yüz ırkçının biraraya geldiği festivale sol görüşlü gençler de Atina’da "solun kalesi" olarak anılan Politeknik bölgesinde toplanmaya başladı. İki grup arasında artan tansiyonun ardından polis göz yaşartıcı bombalarla müdahale etti. 
     Yunan Altın Şafak partisi öncülüğündeki ırkçılar, pazar günü de 1944 yılında yaklaşık 1500 kişinin Yunan Komünist güçlerce öldürülmesini anmak üzere "18 Ekim anmasını" yapmak üzere Meligalas’a gitti. 
     
     ATİNA’DAKİ TÜRK VE YUNAN ÖĞRENCİLERDEN BİRLİK MESAJLARI 

     ANKA’ya konuşan ve Atina’da eğitim gören biri Rum biri Türk Kostas Kallergis ve Ali Osman Eğilmez yaptıkları ortak değerlendirmeyle festivalin başarısızlığının en büyük göstergesi oldu. 
     "Bana göre bu tür toplantılar sağ eğilimli hükümetimiz için büyük bir utançtır" diyen Kallergis, Yunan Hükümeti’nin festival karşısında somut bir tepki verememesinin nedeni olarak da oy kaybı korkusu olduğunu söyledi. 
     Yunanistan’da insanların bu festivalle çok ilgilinmediğini söyleyen Kallergis, ancak ırkçı buluşmanın Amerika’dan Türkiye’ye kadar pek çok ülke basınında yer aldığını hatırlattı. 
     Atina’da eğitim gören Ali Osman Eğilmez de toplantı mekanının tesadüfi olmadığını söyledi ve göstericilerin yerel bazı olayları uluslararası bir ırkçı festivale dönüşme çabasına dikkat çekti. 
     "Dünya faşistleri ve diğerleri Yunanistan’ın faşizm ve komünizm arasındaki iç çekişmesinin bir özetini gördüler" diye konuşan Eğilmez, "Avrupa’da hızla yayılan ırkçı ve aşırrı sağcı görüşlerin sadece ufak bir uzantısı olan bu sayfa en azından bugün için kapanmış görünüyor" dedi. 
     
</TEXT>
</DOC>
