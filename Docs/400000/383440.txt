<DOC>
<DOCNO> 383440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/guncel/gun01.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal izleyiciyi kazandı 
</HEADLINE>
<TEXT>


Antalya'da banliyölerdeki açık hava film gösterimlerine binlerce kişi katıldı. Salonlardaki gösterimlere ise yüzlerce kişi akın etti. Kısa film ve belgeselleri müdavimler izledi 

Alin Taşçıyan 

42 yıldır süren, bir yanıyla görkemli, bir yanıyla tartışmalı, ulusal sinema kavramına hangi yönde hizmet ettiği tam belli olmadığı için son yıllardaki kabuk değişiminde kimlik bunalımı geçiren Antalya Altın Portakal Film Festivali metamorfoza uğradı. 42 yıllık kozanın içinden Avrasya semalarına kanat çırpan bir kelebek çıktı. 1. Uluslararası Avrasya Film Festivali'nin ve onun kazandırdığı uluslararası kaliteden yararlanan ulusal festivalin ömrü kelebeğinkinden çok daha uzun olur umarım. 

Metamorfoz başarılı oldu 
İlk kez bu çapta bir organizasyona sahne olan Antalya'da pek çok sorun yaşandı, aksilikler oldu. Ama izleyici önemli bir hizmet gördü. Yarışmalar, jüriler, ödüller, sinema sektörünün hareketliliği için gerekli ve yararlı. Ama izleyici için aslolan çok sayıda geniş yelpazede filmi en iyi koşullarda izleyebilmek ve bu filmlerin yaratıcılarıyla buluşabilmek. 
Bu bağlamda Antalya'daki metamorfoz başarılı oldu. Banliyö ve köylerdeki açık hava gösterimlerine binlerce kişi katıldı. Migros Cinebonus sinemalarının salonlarındaki gösterimlere İstanbul, Ankara ve Avrupa'daki gibi yüzlerce kişi akın etti, ücretsiz gösterilen kısa film ve belgeselleri rastlantısal bir kitle değil, düzenli takip eden 'müdavimler' izledi. Festivalin izleyiciyi kazanmış olması en önemli başarısı. 

Geleceğe dönük yaklaşım 
Sinemaseverleri en çok sıkan şey uzun törenlerdir. Ancak yöneticiler, sponsorlar törenlerin uzun olmasını ister. Herkesin ödüllendirilmesi, onurlandırılması ve hatırlanması için... Antalya'daki törenler de sinema dışı işlevlere hizmet etme görevini yerine getirdi. Uluslararası ve ulusal yarışmaların jürileri gençliğe prim verdi. Zaten sinemada kendini kanıtlamış ustaların tekrar tekrar ödüllendirilmesi yerine, sinemaya ivme kazandıracak ödüller verilmesi ve jürilerin aynı doğrultuda karar vermesi böylesi 'geleceğe dönük' bir yaklaşımın yayıldığını kanıtlıyor. 
Antalya'daki bu dönüşümün yerleşmesi için başka festivallerde ödül almış yapımların uluslararası yarışmaya seçilmemesine özen gösterilmesi gerekiyor. Türk sineması için böyle bir tercih söz konusu olamaz çünkü film sayısı çok az. Bütün yerli yapımların en azından gösterilme olanağını bulması gerek. 
Bu yıl birbirinden iyi filmler izlendi ama devam eden yıllarda seçkinin izleyici için olduğu kadar sinema dünyası için de cazip olması sağlanmalı. Festivale gelen konukların mutlaka bir bahanesi olmalı. Woody Harrelson gibi önemli bir oyuncuyla tanışıp konuşmaktan herkes memnun kaldı ama Harrelson, törenlerde kalabalığa el sallamak dışında somut bir nedenle festivalde bulunmalıydı. 

İZLENİM 
Aspendos'ta 8 bin kişi 

Aspendos Antik Tiyatrosu, bu yıl 1. Uluslararası Avrasya Film Festivali'nin dünyanın dört bir yanından gelen konuklarını ağırladı. Aspendos'a giden yollar törenden saatler önce tıkanmaya başladı. Girişe serilen kırmızı halı, dikilen meşaleler ve dore giysili güzel kızlar arasından antik tiyatroya giren sinemacılar, muazzam bir kalabalıkla karşılandı. Korhan Abay ve Şebnem Dönmez'in sunduğu kapanış töreninde konuşmalar kısa tutuldu. Kültür ve Turizm Bakanı Atilla Koç festival başkanı Engin Yiğitgil, Antalya Büyükşehir Belediye Başkanı Menderes Türel ve Antalya Valisi Alaaddin Yüksel'in ardından konuşma yaptı. 
Mercan Dede konserine solist olarak Aynur, Kürtçe bir türküyle katıldı. Ödüller duygusal sahnelere yol açtı. Kim Ki-Duk ödülünü alırken yoğun bir tezahüratla karşılaştı. Gecenin doruk noktası, bir zamanlar İngiliz casusu Arabistanlı Lawrence'ı canlandırdığı için ülkemizde iyi karşılanmayan Peter O'Toole'un 8 bin kişi tarafından ayakta alkışlanarak ödülünü almasıydı. Peter O'Toole'un heyecanlandığı ve duygulandığı gözlendi. Ayakta alkışlanan bir başka aktör "Gönül Yarası"ndaki rolüyle En İyi Erkek Oyuncu Ödülü kazanan Şener Şen oldu. 

Gözler doldu 
En iyi Yardımcı Kadın Oyuncu seçilen Fadik Atasoy gözlerinin rengine uyum sağlayan turkuvaz elbisesi içinde sahneye çıktığında dünya çapında bir yıldız kadar zarifti. 
İzleyiciyi reverans yaparak selamlayan, kibar, kısa ve özlü bir teşekkür konuşması yapan Atasoy'un gözleri dolu doluydu. En İyi Kadın Oyuncu seçilen Vildan Atasever ise gözyaşlarını tutamayıp hüngür hüngür ağladı. 
Onunla birlikte ödülü kazanan Beste Bereket ise öylesine şaşkın görünüyordu ki yaptığı konuşmada ödül kazandığına h l inanamadığını kabul etti. Ödül törenine Cem Yılmaz da kısa bir stand up ile bol kahkaha kattı. Cem Yılmaz'ın şovunun en ilgi çeken kısmı Kültür Bakanı'ndan biraz şişman olduğu için özür dilemesiydi. 

Gecede 'Kürtçe' krizi 

AHMET İSTEK Antalya DHA 
Altın Portakal Film Festivali'nin kapanış gecesinde, programda olmamasına rağmen sahneye çıkıp Kürtçe şarkı söyleyen Aynur Doğan krize neden oldu. Festival komitesi, gecenin bitiminde olağanüstü toplanarak konuyu görüştü. Antalya Büyükşehir Belediyesi ve Festival Onursal Başkanı Menderes Türel "Aynur'un sahne alacağından kimsenin haberi yokmuş. Mercan Dede sadece bir sürprizi olduğunu söyleyip sahneye çıkartmış. Böyle programsız çıkması şık değil" dedi. TÜRSAK Başkanı Engin Yiğitgil ise, Doğan'ın "Ahmedo" parçasını söylediği sırada konuklarla ilgilendiğini ve programdan haberdar olmadığını söyledi. Ancak Yiğitgil "Bana Azerice bir parçaymış gibi geldi" yorumunu yaptı. 


</TEXT>
</DOC>
