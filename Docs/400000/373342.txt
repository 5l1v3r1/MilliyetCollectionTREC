<DOC>
<DOCNO> 373342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun20.html </URL>
<DATE> 2005/08/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Japonya'da yeraltı dünyasının en büyük grubunun lideri değişti... 
</HEADLINE>
<TEXT>

     Japonya'da yeraltı dünyasının en büyük grubu ''Yamaguçi-gumi''nin başına Keniçi Şinoda getirildi. 
     Kyodo haber ajansına göre, batıdaki Kobe kentinde grubun binasında bugün yapılan ve 100 kadar kişinin katıldığı törende, grubun iki numaralı adamı 63 yaşındaki Şinoda, geçen ay grubun başından ayrılan Yoşinori Vatanabe'nin yerine geldi. 
     Grupta 16 yıl sonra ilk kez iktidarın el değiştirdiği, yeraltı dünyasında Şinobu Tsukasa olarak bilinen Şinoda'nın liderliği devraldığı sırada polisin bina dışında devriye gezdiği belirtildi. 
     Şinoda'nın, ateşli silahlar suçundan çarptırıldığı 6 yıl hapis cezasıyla ilgili olarak temyize başvurduğu kaydedildi. Japon medyasına göre, Şinoda, rakip bir grubun patronunu öldürmek suçundan 13 yıl cezaevinde yattı. 
     ''Yakuza'' olarak bilinen Japon gangsterler, haraç, kumar, seks endüstrisi, silah, uyuşturucu, emlak, rüşvet, borsada fiyatlarla oynama ve internette pornografiden her yıl milyarlarca dolar gelir elde ediyor. 
     Japonya Ulusal Polis Kurumu'na göre, ülkede geçen yıl sonu itibariyle 87 bin kadar mafya üyesi bulunurken, Yamaguçi-gumi'nin üye sayısı 40 bin civarında. 
     
</TEXT>
</DOC>
