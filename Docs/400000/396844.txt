<DOC>
<DOCNO> 396844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas09.html </URL>
<DATE> 2005/11/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dünya starlarının yıldızı Gökova... Kimler tatile geldi, kimler ev aldı 
</HEADLINE>
<TEXT>

     Yaşar ANTER DHA 

      MUĞLA'nın Bodrum ve Gökova koyları da dünya starları için yıldızlaştı. Ünlü devlet adamları, sanatçılar, işadamları ve sporcuların trilyonluk yatlarla tatile gelip kalplerini eşsiz güzellikteki koylarında bıraktıkları Gökova'nın cennet köşelerinde ünlüler de villa almaya başladı. Muğla Valisi Hüseyin Aksoy, ünlülerin yöreye ilgisinin, tanıtıma büyük katkı sağladığını söyledi. 
     Özellikle son birkaç yılda Bodrum ve Gökova'nın yıldızı parladı. Süper lüks motor yatlar ve yelkenlilerle gelen ünlü konukların Ege tatili, diğer ünlülerin de dikkatini bu bölgeye yöneltti. Günlüğü 100- 150 bin dolara kiraladıkları yüzen saraylarla, 100- 150 metre uzunluğunda, mini denizaltısından helikopterine, yüzme havuzlarından sinema salonlarına kadar her türlü lükse sahip milyonlarca dolarlık yatlarla tatile gelen ünlülerin Bodrum'dan başlayıp Gökova, Datça, Marmaris ve Fethiye'yi içine alan tatilleri, bölgenin hem tanıtımına hem de ekonomik yönden gelişmesine büyük katkı sağladı. Bir yıl içinde bölgeye gelen lüks yatların sayısının 1200'ü aştı. 
     Catherine Denuve, Tom Hanks, Mick Jagger, Dustin Hoffman, Pamela Anderson, Kid Rock, Adriana Karembeu, Franz Beckanbaur, Bo Derek, Gerd Müller, Bon Jovi, Enrigue Iglesias, Paul Newman, Jennifer Lopez, Tina Turner, Ürdün Prensi El Hassan, Nicole Kidman, Zidane, Suudi Arabistan Kralı Hassan El Bin Tallal gibi ünlüler, tatil için bölgeyi tercih edenler arasında yer aldı. 
     
     PRENSLER VE POLİTİKACILAR VİLLA ALDI 
     Bir zamanlar Fransa, İspanya sahilleri ile komşu Yunanistan adalarında tatil yapan dünyaca ünlü starlar son üç-beş yıl içinde Bodrum ve Gökova koylarını keşfedip, hem güvenlik hem de doğa ve kültürel güzelliklerle dolu Ege'de tatilin tadını çıkarırken, bazı ünlülerin de arazi ve villa satın almaya ve yılın birkaç ayını Bodrum'da geçirmeye başladığı dikkat çekti. 
     Suudi Arap Prensleri Yalıkavak Beldesi'nde, eski Alman Yeşiller Partisi Genel Başkanı Claudia Roth ise Gündoğan Beldesi'nde villa satın aldı. 
     
     BELGESEL VE KATALOG ÇEKİMLERİ 
     Bodrum ve koyları dünyaca ünlü markaların katalog ve reklam filmleri için de cazibe merkezi oldu. Ünlü mankenler katalog çekimleri için Bodrum koylarını mesken tuttu. National Geographic, History Chanel, Discovery Chanel gibi ünlü belgesel kanalları çekimler için bölgeyi seçerken, birçok Yunanlı yat acentesi de bu yıl Bodrum ve Gökova koylarını ilk kez tur programına alarak lüks yatlarını bölgeye gönderdi. 
     Muğla'nın deniz turizminden yılın 12 ayında pay alması için gerekli çalışmaların ve alt yapı hazırlıklarının tamamlanmak üzere olduğunu belirten Muğla Valisi Hüseyin Aksoy, Bodrum, Marmaris ve Fethiye'deki marinalarla yat turizmine dünya standartlarının üzerinde hizmet verildiğini söyledi. Vali Aksoy, gelişmeleri anlatırken şunları söyledi 
     Bodrum ve Güllük'e yeni yapılan gemi yanaşma iskelelerinin de kısa süre sonra hizmete girmesi ve uluslararası fuarlarda yaptığımız tanıtımlarla dünyanın ünlülerinin ve zengin turistlerinin gözünün sahillerimize çekilmesini sağladık. Milyarder turist, ülkemize önemli miktarda döviz bırakırken, sahillerimizin doğal ve kültürel güzelliklerinden etkilenip ülkemizin tanıtımını da yapıyor. Burada tatil yapan ünlü ve zengin turist, dünyanın birçok bölgesinden daha güvenli olduğunu anlıyor, Türk insanını yakından tanıyor. Cazibe merkezi haline gelen ilimizde önümüzdeki yıllarda yat turizminden çok daha fazla yararlanmanın hesaplarını yapıyoruz.'' 
     
</TEXT>
</DOC>
