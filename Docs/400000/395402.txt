<DOC>
<DOCNO> 395402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun27.html </URL>
<DATE> 2005/11/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hollanda'da aile içi şiddete etnik fişleme 
</HEADLINE>
<TEXT>

     Hollanda'da güvenlik birimlerinin, aile içi şiddet olaylarını etnik temele göre kayda geçirecekleri bildirildi. 
     Adalet Bakanı Piet Hein Donner, parlamentoya gönderdiği yazıda, polisin, yılbaşından itibaren aile içi şiddet olaylarını ailenin etnik kökenine göre kayıtlara geçireceğini, bu yöntemle, yabancılar arasındaki şiddet olaylarının boyutuna ilişkin genel bir bilgi edinileceğini ve etnik kökenin bu olaylardaki rolünün belirlenmesine çalışılacağını belirtti. 
     Bu uygulamanın içişleri ve yabancılar politikasından sorumlu devlet bakanlıkları arasında varılan anlaşmayla yürürlüğe konulacağını ifade eden Donner, uygulamanın altı ay süreceğini ve bunun sonucuna göre bir değerlendirmede bulunacaklarını kaydetti. 
     Buna göre, bu ülkede doğan ve büyüyen ikinci üçüncü kuşaktan kişiler de aile şiddete karıştıklarında etnik kökenlerine göre kayda girecek. 
     Aile içi şiddet olaylarında deneme amaçlı olarak başlatılacak etnik temele göre kayıt işlemi, yabancıların yoğun bulunduğu bölgelerde yapılacak. 
     Mevcut uygulamada, şiddet olayına karışan kişinin yalnızca doğum yeri kayda geçiriliyor. 
     
</TEXT>
</DOC>
