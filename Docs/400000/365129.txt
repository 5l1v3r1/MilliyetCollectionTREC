<DOC>
<DOCNO> 365129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo33.html </URL>
<DATE> 2005/07/28/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
"Siper Lige Merhaba" gecesi, Esma Sultan Yalısı'nda yapıldı... 
</HEADLINE>
<TEXT>

     Futbol Federasyonu ile Birinci Süper Lig maçlarının yayıncı kuruluşu Digitürk’ün ortaklaşa düzenlediği "Süper Lig’e Merhaba" gecesi yapıldı. 
     Ortaköy’deki Esma Sultan Yalısı’nda gerçekleştirilen geceye, Gençlik ve Spor Genel Müdürü Mehmet Atalay, Futbol Federasyonu Başkanı Levent Bıçakcı ve yönetim kurulu üyeleri, Birinci Süper Lig ve İkinci Lig A Kategorisi’nde yer alan kulüplerin başkan ve yöneticileri, Milli Takımlar Baş Sorumlusu Fatih Terim ve yardımcıları, Digitürk yetkilileri ile spor camiasının önde gelen simaları katıldı. 
     Futbol Federasyonu Başkanı Levent Bıçakcı, gecede yaptığı açıklamada, geçen sezonun iyi geçtiğini, 2005-06 sezonunda, geçen sezondan daha iyi bir mücadele beklediklerini söyledi. 
     Ligi marka haline getirdiklerini, stat güvenlik komitesini oluşturduklarını ve tüm statları elden geçirdiklerini ifade edenBıçakcı, "Sezon öncesi hazırlıklar son aşamasına geldi. Taraftarların rahatça maçları izleyeceği bir ortam yaratmaya çalışıyoruz. Tüm taraftarlın maçlara gelmelerini, futboldan zevk almalarını istiyorum" dedi. 
     
     GÖRÜŞLER 
     Gençlik ve Spor Genel Müdürü Mehmet Atalay, gecede yaptığı konuşmada, sevgi, barış ve dostluğun hakim olduğu, şike ve şaibenin konuşulmadığı, temiz bir lig temennisinde bulundu ve tüm takımlara başarılar diledi. 
     Milli Takımlar Baş Sorumlusu Fatih Terim, herkesin beklentisinin, kaliteli bir lig olduğunu ifade ederek, "Herkesin katılımıyla güzel şeyler ortaya çıkacaktır. Güzel bir rekabet, herkesin birbirine saygı duyduğu, Fair-play’in hakim olduğu bir ligi herkes özledi. Umarım sezon güzel geçer" diye konuştu. 
     Herkesin, özellikle yurtdışı maçlarında başarı beklediğini ifade eden Terim, "Çekişmeli bir lig olacağı zaten belli. İsteğimiz, futbolun tüm güzelliklerini yaşamak. Güzel futbol, centilmenlik, birbirine saygı var bunların içinde. Ligle beraber bunların başlamasını temenni ediyoruz. İnşalah hayırlı bir sezon geçiririz" dedi. 
     Galatasaray Kulübü Başkanı Özhan Canaydın, gecenin çok güzel bir ortam oluşturduğunu belirterek, bu güzelliklerin lige de yansıması dileğinde bulundu. 
     Bu sezon özellikle Birinci Süper Lig’de büyük bir rekabetin yaşanacağını kaydeden Canaydın, "Sonuçta bir takım şampiyon olacak. 
     Bu takımın, Fair-play anlayışı çerçevesinde Galatasaray olacağına inanıyorum. İyi bir takımımız var. İnşallah taraftarımıza güzel bir Galatasaray izlettireceğiz. Stadımıza yaptığımız yeni tribünün de 3. 
     haftada oynayacağımız Malatyaspor maçına yetişeceğini tahmin ediyorum" açıklamasını yaptı. Kombine biletlerin satılmadığı yönünde iddialar ortaya atarak, Galatasaray aleyhinde yıkıcı kampanyalar yürütüldüğünü de öne süren Canaydın, bunların asılsız olduğunu vurguladı ve bugün itibariyle, geçen sezona göre 400’ün üzerinde daha fazla kombine bilet satışı yapıldığını söyledi. 
     
</TEXT>
</DOC>
