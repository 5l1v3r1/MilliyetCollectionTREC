<DOC>
<DOCNO> 391087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/soneko30.html </URL>
<DATE> 2005/10/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
ABD'de Eylül ayında tüketici harcamaları arttı... 
</HEADLINE>
<TEXT>

     ABD'de Eylül ayında tüketim harcamaları ve kişisel gelirler artış gösterdi. 
     ABD Ticaret Bakanlığı'ndan yapılan açıklamada, Ağustos ayında gerileyen tüketim harcamalarının Eylül'de yüzde 0.5 arttığı bildirildi. 
     Tüketici harcamalarındaki artış, ABD ekonomisinin Katrina ve Rita kasırgalarının olumsuz etkisinden kurtulduğunun işareti olarak değerlendiriliyor. 
     Ticaret Bakanlığı, Ağustos ayında Katrina yüzünden yüzde 0.9 azalan Amerikalıların kişisel gelirlerinin de Eylül'de yüzde 1.7'lik önemli bir artış gösterdiğini duyurdu. Gelirlerdeki bu artış, 2004 Aralık ayından bu yana kaydedilen en yüksek aylık artışı oluşturuyor. 
     Kişisel gelirlerdeki artışın büyük ölçüde kasırgaların ardından yapılan sigorta tazminat ödemelerinden kaynaklandığı belirtiliyor. 
     ABD ekonomisi Eylül aylında fiyatlar genel düzeyinde de yüzde 0.9'luk bir artışa tanık oldu. Enflasyondaki bu artış aylık bazda 1981 Şubat ayından bu yana kaydedilen en yüksek artış olmakla birlikte, ''çekirdek enflasyon''daki artış ılımlı kaldı. 
     Konjonktürel nedenlerden dolayı büyük dalgalanma gösterebilen enerji ve gıda maddeleri fiyatları dışarıda bırakılarak hesaplanan çekirdek enflasyon, Eylül ayında yüzde 0.2 gibi küçük bir artış gösterdi. 
     
</TEXT>
</DOC>
