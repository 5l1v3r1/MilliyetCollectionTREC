<DOC>
<DOCNO> 382468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/yguven.html </URL>
<DATE> 2005/09/29/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Hooijdonk'u değil, Daum'u sevin 
</HEADLINE>
<TEXT>


Sayın Daum'un, Hooijdonk'u "ispiyoncu" ilan eden açıklamaları - ki PSV hocası tarafından matrağa alındı- birçok Fenerbahçeli'yi üzdü, kızdırdı, şaşırttı... 
Bu çağda hangi "gizlisi saklısı" olabilirdi Fenerbahçe'nin 
Gideli aylar olmuş Hooijdonk ne kadarını bilebilirdi 
Tanıdığımız Hooijdonk, bilse de söyler miydi 
En azından aptal mıydı bu futbol zekisi .. 
Teknik adam olarak devam edeceği spor yaşamında kendisine gönülden bağlı milyonlarca taraftarla kapısı açık bir Fenerbahçe'yi, sıradan ispiyonlar uğruna sonsuza dek kaybeder miydi 
Çoğu Fenerbahçeli üzüldü, kızdı, şaşırdı. 
Ben daha çok şaşırdım .. 
Neden mi .. 
Sayın Daum'un, Fenerbahçeliler tarafından biraz olsun sevilmek uğruna böylesine çocukça olaylara girmesi hayrete düşürdü beni. 
"Fenerbahçe umrunda bile değil" sanırdım sayın Daum'un. 
Oysa ne kadar "sevilmek" istiyormuş taraftar tarafından... 
Göze aldığı riske bakın, anlayın. 
Tıpkı sevgi ihtiyacı içindeki bir çocuk gibi, ailenin iftihar ettiği rakip çocuğu yerin dibine sokmaya çalışıyor açıkça. 
"Buyurun size sevdiğiniz insan" diyor, "İspiyoncu, ekmek yediği yere ihanet ediyor, o sizi hiç sevmiyor"... 
Yani .. 
"Siz en iyisi beni sevin ".. 
Beni çok duygulandırdı Daum'un "naif" girişimi. Şaşırdım ve mutlu oldum 
Demek Fenerbahçe'nin kıymetini biliyordu. Demek "benimsenmek" istiyordu. 
Peki işin "etik" yönü .. 
Oraya hiç girmeyelim. Seven insan hata yapar. Saçmalar. 
Kişisel kalibresine, kapasitesine, çaresizliğinin boyutlarına göre iner çıkar tepkileri. 
Sayın Daum'unki iğrençti. 

İrkilten Başkan 

MHK Başkanı sayın Ufuk Özerten, Hasan Şaş ile Necati'nin maç sırasında "toslaşma"sını kazanma hırslarına bağladı. 
Doğrusu maçı izlerken ben de öyle düşünmüştüm. Hatta arkadaşlara söylemiştim. 
Tabii, "Bu kavgadan keyif aldım" dememiştim. 
Çok yakın dostlarım değillerdi birlikte maç izlediklerim. 
Kahvehanede pişpirik oynamıyorduk. 
Dikkat çekme ihtiyacı da duymuyordum. 
O yüzden lafa "ters sarma" ile başlayıp "Bu kavgadan keyif aldım" diye etrafı "irkiltmeye" lüzum yoktu. 
Sayın Özerten gibi MHK Başkanı, üstelik basın toplantısında neden gerek duyuyordu bu tür "teaser"lara... Neden dikkat çeken promosyonlarla başlıyordu konuşmalarına. Üstelik MHK'nin ve hakemlerinin medyada mümkün olduğu kadar az yer almasını isterken... 
Niye bir şova çeviriyordu haftalık basın toplantılarını 
Kişisel bir mesele olmalı bu. 
Onun gibi "delikanlı" lara sormak lazım. 

Bilen biliyor 

Halil Mutlu, "Bilerek doping almadım" dedi. 
Halter Federasyonu Başkanı Hasan Akkuş, "Halil Mutlu doping aldı" dedi. 
Doping yüzünden halter topyekun tatil edildi. 
Ve GSGM'nin başındaki sayın Mehmet Atalay, "Akkuş istifa etse de asla kabul etmeyiz" dedi. 
Medeni bir ülkede "fıkra" niyetine gülerler bu hikayeye... 
Lakin tamamen gerçek. 
Belli oldu okkanın altına bir tek Halil girecek. 
Demedim mi Halil ben sana... 
"Çık açıkla"... "Sana dopingi verdiğinden şüphelendiğin klik, her kimlerden oluşuyorsa say isimleri"... Demedim mi 
Bilmiyorsan sor başkanına Bak o ilacın markasını bile biliyor. Testobol Probionat'mış adı. Nandrolone sonucu verirmiş. 
Başkanın dediğine göre bu ilaç senin boğazından geçmiş. 
Artık haberin var mıydı, yok muydu bilemem. Başkan diyorsa, itiraz edemem. 
Hapı yutmuşsun Halil. 
"Böyle bir camianın içinde olmaktan utanç duyacağına", böyle bir camiada dikkatli olmalıydın. Diyelim ki, başaramadın... O zaman çıkıp mücadele edeceksin. 
Yoksa, ortaya daha büyük bir "kaza" çıkınca, sana sus payı verenler kendi dertlerine düşerler. Dımdızlak ve dehşet içinde kalırsın böyle. 
Geçmiş olsun Halil. 

Federasyon'un k busu Ulusu 

Hafızamız pek kuvvetli olmadığı için ufak bir hatırlatma ile başlayayım 
Bıçakcı Federasyonu'nun, MHK seçimlerine eski Futbol Federasyonu Başkanı sayın Kemal Ulusu da adaydı. Son anda Sabri Çelik ortaya çıkarıldı ve siyasi baskılarla seçtirildi. Lakin bu acele sırasında hata yapılmış ve tüzüğe aykırı davranılmıştı. Sayın Ulusu dava açtı. 
Futbol Federasyonumuz'un "hukukçu" üyeleri güldüler kendisine. "Bir şey çıkmaz" dediler. 
Ama hukuk, aynı fikirde değildi. Ulusu kazandı ve bir anda büyük kaos başladı. Geçersiz MHK'nin uygulamaları ne olacaktı 
Ulusu'nun davası üst mahkemelerde gidip gelirken yeni bir kanun çıkarıldı ve MHK atama yoluyla sayın Ufuk Özerten'e teslim edildi. 
Bitmiş miydi sorunlar Hayır. 
Bir hukuksuzluk, başka bir hukuksuzlukla düzeltilemiyordu. 
Geçtiğimiz günlerde sayın Kemal Ulusu'nun "davasında" haklı olduğu kesinleşince, MHK Kanunu'nun Anayasa Mahkemesi yoluyla iptali yolu açıldı. Tabi düşen kulüplerin ve Kemal Ulusu'nun da maddi manevi tazminat taleplerinin önü de... 
Anayasa açıktı. Şahısların önünü kesmek için kanun çıkarılamazdı. Anayasa Mahkemesi'ne başvurmanın iki yolu vardı. Ya bir siyasi parti yapacak itirazı ya da yargı yoluyla Kemal Ulusu. 
İkisinin de eli kulağında. CHP'nin sayın Deniz Baykal'ın ağzından çıkmış bir sözü var. Kemal bey ise bugün yarın davayı açar. 
Peki ne olacak şimdi 
Gelsin kaos... Tazminatlar. Ligden düşen takımlara sus payları. 
Değer miydi Kemal Ulusu gibi bir devlet adamının önünü kesmek için bunca rezilliğe 
Her adımda kendini biraz daha batağa soktu federasyon. Hem kamuoyunda hem hukuk karşısında. 
Sayın Kemal Ulusu'nun bana söylediklerini aynen yazıyorum. 
"Federasyonun hukukçu başkan ve asbaşkanının ne denli bir adalet kavramına sahip olduklarının açık ispatıdır bu. Hukuk Kurulu'nun aldığı kararların büyük çoğunluğu tahkimden geri dönüp kamuoyunda tartışılırken ve MHK olayı bu boyutlara gelmişken federasyonun adaletine nasıl güvenecek insanlar" 
Bilmem .. 

Bulaşıcı hukuk 

"Fazilet bulaşıcıdır" demiş Charles Dickens, 
Dostoyevski ise "felaket bulaşıcı". 
Bizde mi 
Bizde bulaşıcı olan "rezalet". 
Hemen her branşta tepetaklak olan uluslararası performans... 
Hemen her branşta, doping adındaki illet. 
Küfür, kavga, şiddet. 
Rezalet salgını var rezalet. 
Malezya gribi gibi hızla yayılıyor ve henüz aşısı bulunamadı. 
Bırakın aşı bulmayı şu anda "mikropları" korumaya uğraşıyor bazıları. 



</TEXT>
</DOC>
