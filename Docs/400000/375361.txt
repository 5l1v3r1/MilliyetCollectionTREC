<DOC>
<DOCNO> 375361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/soneko07.html </URL>
<DATE> 2005/09/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Reklam yatırımları büyüyor... 
</HEADLINE>
<TEXT>

     Reklam yatırımları ekonomideki büyümeyle birlikte artmaya devam ediyor. 
     AA muhabirinin Reklamcılar Derneği'den aldığı bilgilere göre, Ocak-Haziran 2005 döneminde televizyon, gazete, dergi, açıkhava, radyo ve sinema mecralarının yayın gelirleri 980 milyon YTL olarak gerçekleşti. Geçen yıl aynı dönemde mecraların yayın gelirleri 791 milyon 500 bin YTL olmuştu. 
     Dolar bazında hesaplandığında ise 2004'de ilk 6 aylık dönemde 545.8 milyon dolar olan mecraların yayın geliri, bu yıl ilk yarıda yüzde 31.5 artışla 717.9 milyon dolara ulaştı. 
     Yayın gelirlerinin mecralara dağılımında aslan payını 542 milyon 500 bin YTL ile televizyon aldı. 
     Aynı dönemde en fazla artış yüzde 32 ile gazetelerin yayın gelirlerinde görüldü. Gazeteler 320 milyon 450 bin YTL gelir sağlarken, en az geliri 13 milyon YTL ile sinema aldı. 
     2005 yılı altı ayında sadece mecraların yayın gelirini gösteren bu rakamlara, prodüksiyon, çizgi altı işler, yerel mecraların reklam gelirleri, ajans hizmet payları gibi netlikle ölçülemeyen gelirler dahil edildiğinde toplam reklam yatırımlarının 1 milyar 225 milyon YTL olarak gerçekleştiği belirtildi. 
     
     ''REKLAM POTANSİYELİ UYANMAYA BAŞLIYOR'' 
     Reklamcılar Derneği Başkanı Jeffi Medina, AA muhabirine yaptığı açıklamada, son birkaç yıldır reklamcılık piyasasında önemli değişiklikler yaşandığını ifade ederek, bunun temel nedeninin enflasyon oranının ciddi şekilde aşağı çekilmesi olduğunu belirtti. 
     Medina, ''Ülke genelinde hissedilen bir oturmuşluk durumu var. Bu başta moralleri yükseltiyor, daha cesaretle yatırımları teşvik ediyor. Bunun sonucunda pazarlamanın en önemli araçlarından birisi olan reklam artıyor. 2005 Ocak-Haziran döneminde yayın gelirinde TV'de yüzde 25, gazetede yüzde 32 artış var. Bunlar hatırı sayılır rakamlar'' diye konuştu. 
     Artık paradan para kazanma yerine iş yapma dönemi başladığını, bunun pazar ekonomisinin çarklarının sağlıklı dönmesinin işareti olduğunu kaydeden Medina, yayın gelirlerinin 2001 yılında 540 milyon, 2002'de 730 milyon, 2003'de 879 milyon ve 2004'de 1 milyar 308 milyon dolara çıktına dikkat çekti. 
     Medina, şöyle dedi 
     ''Bu büyük çarkın yavaş yavaş dönmesiyle potansiyel uyanmaya başlıyor. Reklam yatırımı pastasının potansiyeli çok daha fazla. Ocak- Haziran dönemine 980 milyon YTL olan mecraların yayın geliri 2005 sonunda iki mislinin üstüne çıkar, 2.5 milyar YTL olur.'' Jeffi Media, sektörde istihdam açısından da önemli bir canlılık olduğunu belirterek, ''Kuruluşlar sürekli olarak eleman arıyor. Birkaç yıl önce yaşanan üzücü durum geride bırakıldı. Tahminlere göre, reklam ve iletişim sektöründe istihdam sayısı 7 binden fazla'' dedi. 
     
</TEXT>
</DOC>
