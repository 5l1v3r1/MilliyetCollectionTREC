<DOC>
<DOCNO> 399888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun07.html </URL>
<DATE> 2005/12/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İsviçre'deki Türk derneklerine "Yabancılar dışarı" mektupları 
</HEADLINE>
<TEXT>

     
     Selma GÜVEN İSVİÇRE, DHA 
     
TÜRKİYE- İsviçre milli maçı sonrası iki ülke arasında yaşanan gerginlikler, İsviçre'de yaşayan Türkleri rahatsız etti. 
     İsviçre Türk Toplumu ve İsviçre Türk Kadınları Yardımlaşma Derneği ortak bir basın açıklaması yaparak, İsviçre'de yaşayan Türklerin bu olaylardan en çok zarar görecek kesim olduğunu vurguladı. Açıklamada, özellikle çocukların bu olaylardan etkilendiği belirtirilerek, Bazı okullarda bu maçlar nedeniyle Türk öğrencilere sataşmalar olmuştur. Ayrıca bazı Türk derneklerine Yabancılar dışarı’ içerikli mektuplar gönderilmiştir.'' denildi. Açıklamada, şu ifadelere yer verildi 
     Sporun halkları birleştirdiği söylenir daima, herhalde futbol bu kategoriye dahil değildir. Türk ve İsviçre takımları arasında oynanan maç öncesi ve sırasında meydana gelen olaylar ve taşkınlıklar da bu kanıyı onaylamaktadır. İsviçre'de yaşayan ve bu ülkeyi ikinci vatanı olarak seçen Türkler'in büyük bir bölümü, buradaki topluma uyum sağlamıştır. Biz bu uyumun sürekli teşvik edilmesi için çaba harcıyoruz. Burada kendimizi İsviçre ile Türkiye arasında bir köprü olarak görüyoruz. Çocuklarımızın birçoğunun okul, mesleki eğitim ve iş arama açısından problemleri vardır. Bu gibi durumlara eski, yeniden canlandırılmış önyargılarla ek yük bindirildiği takdirde, buradaki topluma uyum sağlamaları daha da güçleşecektir.'' 
     
     OLAYLARI KINIYOR VE ÜZÜNTÜ DUYUYORUZ’ 
     İsviçre'de yaşayan yaklaşık 100 bin kişi olduğu ve bunun 25 bininin aynı zamanda İsviçre vatandaşı olduğu belirtilen açıklamada, Bu olayları gayet açık bir şekilde kınıyor ve üzüntü duyuyoruz. Bu karşılaşmaların, iki ülke arasındaki dostluğu pekiştirecek şekilde spor ruhu ile yapılmamış olması çok yazık. '' denildi. 
     Açıklamada, basının tirajını arttırmak amacıyla, haberlerinde abartıdan kaçınmadığı belirtilerek, Aksine, zaten kabarmış olan duyguları daha da kızıştırmak için bilinçli olarak yangına körükle gitti. Haftalardır bu kampanya sürüyor. Bu arada milliyetçilikten ırkçılığa kadar abartılı söylemler dile getirildi. Bu kişiler muhtemelen, burada yaşayan Türklerin de dahil olduğu İsviçre toplumuna ne denli zarar verdiklerinin ya bilincinde değiller, ya da göstermeleri gereken sorumluluğu kayıtsızca üzerlerinden attılar. '' denildi. Açıklama şöyle devam etti 
     İsviçre eski Spor Bakanı Adolf Ogi'nin çok isabetli bir ifadesi vardır, Spor entegrasyon için en iyi araçlardan biridir.’ İsviçre'de, İsviçreli arkadaşları ile sportif faaliyetler sürdüren bir çok Türk Spor Derneği mevcuttur. Buradan birçok ünlü Türk sporcu yetişmiştir. Bu dostane karşılaşmaların bu denli sorumluluktan uzak tahrik kampanyaları ile engellenmesi çok yazıktır. Sorumluluklarını bilen kurumların, İsviçre'nin yapıcı güçlerinin ve sorumluluk bilinci taşıyan basının gereksiz yere meydana gelen bu kargaşayı sonunda yatıştıracağından kesin umutluyuz. O zaman her iki taraf da oyunu kazanmış olacaktır. '' 
     
</TEXT>
</DOC>
