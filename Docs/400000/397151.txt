<DOC>
<DOCNO> 397151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/ekonomi/eko06.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Emlakta henüz şişkinlik yok' 
</HEADLINE>
<TEXT>


Merkez Bankası Başkanı Serdengeçti, emlak fiyatlarında şu anda şişkinlik bulunmadığını, fiyatlar enflasyonu tehdit eder boyuta gelirse Merkez Bankası açısından rahatsız edici olacağını söyledi 

EKONOMİ SERVİSİ 

Merkez Bankası Başkanı Süreyya Serdengeçti, emlak fiyatlarında bir şişkinlik olduğunu söylemenin henüz mümkün olmadığını söyledi. Serdengeçti, "Emlak fiyatlarındaki artış iç talebi etkileyerek enflasyonu tehdit eder hale gelirse Merkez Bankası açısından rahatsız edici olacaktır" diye konuştu. 
Radikal Gazetesi'ne değerlendirmelerde bulunan Serdengeçti, emlak satışları ve fiyatlarındaki artışla birlikte kredilerdeki artışın iç talebi etkilemesinin de bir risk oluşturduğunu dile getirdi. 
Serdengeçti mortgage piyasalarının etkin çalışması için uzun vadeli fon arzı ve piyasa derinliğinin artması gerektiğini kaydetti. 

Düzeltme 
Dün gazetemizde yer alan Merkez Bankası Süreyya Serdengeçti ile ilgili haberde "Benimle ilgili karardan hükümet sorumlu olur" ifadesi yanlış çıkmıştır. 
Doğrusu "Bu göreve beş yıl için gelinir. Beş yılın sonunda görevlendirme yetki ve sorumluluğu hükümettedir. Bütün dünyada da görevlendirme yasama veya yürütme organı tarafından yapılır." 


</TEXT>
</DOC>
