<DOC>
<DOCNO> 375617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/ekonomi/eko03.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'te 83 bin kişi iş kazasında yaralandı 
</HEADLINE>
<TEXT>


ANKARA Milliyet 

Türkiye genelinde 2004'de, 841 kişi iş kazasında hayatını kaybederken, 83 bin 830 kişi de işyerinde çeşitli yerlerinden yaralandı. İş kazalarının en fazla meydana geldiği iller arasında, İzmir, 11 bin 199 kişiyle birinci, İstanbul, 9 bin 205 kişiyle ikinci, Bursa, 8 bin 341 kişiyle üçüncü sırada yer aldı. 
Sosyal Sigortalar Kurumu'nun SSK 2004 yılı verilerine göre, Türkiye'de kömür madenciliği, dokuma, inşaat ve makine sanayii gibi 85 iş kolunda toplam 83 bin 830 kişi iş kazası geçirdi. 

841 kişi yaşamını yitirdi 
İş kazalarında 11'i kadın, 830'u erkek olmak üzere toplam 841 kişi yaşamını yitirdi. Kazalarda 79 bin 503 erkek, 4 bin 327 kadın çeşitli yerlerinden yaralandı. İş kazalarında İzmir, 11 bin 199 kişi ile birinci, İstanbul, 9 bin 205 kişi ile ikinci, Bursa, 8 bin 341 kişi ile üçüncü, Kocaeli, 7 bin 792 kişi dördüncü, Manisa, 4 bin 185 kişi ile beşinci ve Ankara, 3 bin 539 kişi ile altıncı sırada yer aldı. Ardahan ve Siirt'te, 2004'te iş kazası vakalarına rastlanmadı. 
İş kazalarının en az meydana geldiği illerin başında 3 kişi ile Kilis gelirken, bu ili 5 kişi ile Bitlis, 6 kişi ile Ağrı ve Hakkari izledi. İşyerlerindeki yaralanmaların daha çok bir cismin zarar vermesi nedeniyle oluştuğu görüldü. 33 bin 753 kişi bir cismin ezmesi ve kesici bir aletin zarar vermesi sonucunda, 14 bin 302 kişi düşen cisimlerin çarpması ve 9 bin 78 kişi de yüksek bir yerden düşme sonucunda yaralandı. 


</TEXT>
</DOC>
