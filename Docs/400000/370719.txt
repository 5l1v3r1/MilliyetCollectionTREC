<DOC>
<DOCNO> 370719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur52.html </URL>
<DATE> 2005/08/17/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Terim "Danimarka maçında ne yapıp edip hazır olacağız" 
</HEADLINE>
<TEXT>

     Türkiye A Milli Futbol Takımı Teknik Direktörü Fatih Terim, Bulgaristan ile yapılan özel maçtan sonraki açıklamasında, "Bu maçta oyuncularımın kafaca ve fiziksel olarak hazır olmadıkları görüldü. Fakat Danimarka maçına kadar ne yapıp edip hazır olacağız ve puan maçlarını kazanacağız" dedi. 
     Milli Takım’ın karşılaşmaya iyi başladığını ve güzel bir gol bulduğunu anlatan Terim, şöyle devam etti 
     "Daha sonra oyun disiplinimizde ve uygulamak istediğimiz yeni sistemde kopukluklar oldu. Savunma hataları sonucu 3 gol yedik. İkinci yarıda oyuna tamamen hakim olduk. Çok gol pozisyonu yakaladık. İkinci devrenin başında Serhat’ın pozisyonunda golü bulabilsek, sonuç çok daha farklı olabilirdi. Topa daha fazla sahip olmamız ve yakaladığımız pozisyonlar olumluydu. Fakat defansif anlamda performansımızdan memnun değilim." Fatih Terim, Danimarka ve Ukrayna ile yapılacak Dünya Kupası eleme karşılaşmalarında çok daha dikkatli oynayacaklarını belirterek, "Bu maç, 9 yıl aradan sonra ilk maçımdı, hiç hazır olmadığımızı gördük. Bu takımla devam edeceğim" diye konuştu. 
     Terim, ayrıca Bulgaristan karşısında son kez milli formayı giyen Bülent Korkmaz için de, "Böyle kıymetli oyuncular her zaman gelmiyor. 
     Fakat artık veda etti. Yeni gelen genç sporcularımızla olayı çözeceğiz" ifadesini kullandı. 
     Bulgaristan Milli Takımı’nın Teknik Direktörü Hristo Stoickov ise konuşmasında, "Türk Milli Takımı da, teknik direktörü Fatih Terim de süperdir. Zaten biliyorsunuz, Türk futbolcuların birçoğu Avrupa’da oynuyor" dedi. 
     Futbolcularının bu akşam ellerinden gelen her şeyi ortaya koyduğunu anlatan Stoickov, "Bize göre sonuç çok önemli değil. Fakat genç oyuncularımızın da karakterli bir futbol sergilemesi, bizim için sevindirici. Verdiğim görevlerin hepsini büyük bir disiplin içinde yerine getirdiler" diye konuştu. 
     Stoickov, maçın ikinci yarısında takımının savunmada geri adım attığını ve Türkiye’nin çok sayıda gol pozisyonu bulduğunu ifade etti. 
     Stoickhov, basın toplantısından sonra Fatih Terim’e sarılarak, "Hocamıza teşekkür ediyorum ve Dünya Kupası elemelerinde başarılar diliyorum" dedi. 
     Bulgaristan ile Türkiye arasındaki özel maçı 3 bin 433 seyirci izlerken, yaklaşık 200 Türk taraftar da tribünlerde yer aldı. 
     
</TEXT>
</DOC>
