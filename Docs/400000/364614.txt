<DOC>
<DOCNO> 364614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun02.html </URL>
<DATE> 2005/07/27/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
İtalya'da siyasiler arasında İslam kavgası... 
</HEADLINE>
<TEXT>

     Terör saldırılarının çeşitli ülkeleri hedef almasının ardından İtalya’daki siyasi partiler arasında başlayan İslam tartışması, siyasiler arasında söz düellosuna dönüştü. 
     İtalya İçişleri Bakanı Giuseppe Pisanu’nun, dün La Repubblica gazetesine verdiği bir demeçte, ılımlı İslamla diyaloğu savunarak, önümüzdeki günlerde İçişleri Bakanlığı nezdinde Müslümanları temsil eden bir danışma kurulu oluşturulabileceğini söylemesi, koalisyon ortağı Kuzey Birliği Partisi’nin KBP sert tepkisine neden oldu. 
     Kabinenin KBP’li üyelerinden Reform Bakanı Roberto Calderoli, bugün yaptığı bir açıklamada, "İslam’ın medeniyet olarak nitelenmekten uzak bir din olduğunu" iddia etti. 
     Medeniyetler çatışması biçimindeki tezi kısmen doğru olarak niteleyen Calderoli, "Ancak İslam, medeniyet değildir. Ortada bir çatışma olduğu doğru. Ama bu, bir medeniyet ile bir gayri medenilik arasındaki çatışmadır. İslam bir medeniyet olarak değerlendirilemez" görüşünü savundu. 
     Calderoli, Pisanu’nun İçişleri Bakanlığı bünyesinde Müslümanları temsilen bir danışma kurulu teşkil etme düşüncesine de karşı çıkarak, "İslamcılarla arabuluculuğuna soyunmak İçişleri Bakanlığı’nın görevi değildir" diye konuştu. 
     
     FİNİ "ZERKAVİ’NİN EKMEĞİNE YAĞ SÜRÜLMEKTE" 
     İtalya Dışişleri Bakanı ve Başbakan Yardımcısı Gianfranco Fini ise koalisyon ortağı KBP’yi "yanlış ve asla onaylanamayacak bir tavır sergilemekle" suçladı. 
     Fini, İtalya’nın ılımlı Müslümanlar konusundaki duyarlılığının herkes tarafından bilindiğini belirterek, şöyle konuştu 
     "Ancak hükümet içinden birileri çatlak ses çıkarabiliyor. Ancak bunun çatlak ve koro dışı bir ses olduğu ortadadır. Medeniyetler arasında farklılık ve üstünlük, dolayısıyla medeniyetler arası bir çatışma tezinden yola çıkan bu tür yaklaşımlar, dolaylı bir biçimde de olsa Zerkavi’nin ekmeğine yağ sürmektedir". 
     
     CALDEROLİ’YE MUHALEFETTEN TEPKİ 
     Calderoli’nin sözleri, İtalya’daki merkez sol muhalefeti simgeleyen Zeytin Ağacı İttifakı bünyesindeki partiler tarafından da tepkiyle karşılandı. 
     Papatyalar Hareketi’nin lideri Francesco Rutelli, "Calderoli’nin sözleri yorumu bile hak etmiyor. Bu tür ifadelere kültürel bağlamda bile yorum yapmaya değmez" dedi. 
     Yeşiller Partisi’nin Başkanı Alfondo Pecoraro Scanio ise Calderoli’yi çatışmayı özendirmekle suçlayarak şöyle konuştu 
     "Bir bakanın yangına körükle giden bu tür hakaretleri, medeniyetler çatışmasını özendirmekten başka bir işe yaramamaktadır. 
     Bu, tehlikeli gidişatı körükleyen sorumsuzca bir beyanat niteliğindedir". 
     İtalyan Komünistler Partisi’nden Severino Galante ise "İbn-i Sina’nın çalışmalarından ve kullanmakta olduğumuz Arap rakamlarından bihaber bir bakanın, İslam’ın bir medeniyet olmadığı biçiminde bir hüküm vermesi, hiçbir şey anlamamış olduğunun göstergesidir" dedi. 
     
</TEXT>
</DOC>
