<DOC>
<DOCNO> 383287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun03.html </URL>
<DATE> 2005/10/02/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
İnsan Haklarını İzleme örgütü Iraklı direnişçiler savaş suçu işliyor 
</HEADLINE>
<TEXT>

     İnsan Haklarını İzleme örgütü HRW , "Irak’taki direnişçileri savaş suçu işlemekle" suçladı. 
     Örgütün Ortadoğu ve Kuzey Afrika Bölümü Başkanı Sarah Leah Whitson, pazartesi günü yayımlanacak raporda, "Irak’ta ya da başka bir yerde sivillerin hedef alınması haklı gösterilemez. Silahlı gruplar ve hükümetler savaş yasalarına saygı göstermeli" dedi. 
     "Bir yüz, bir isim Irak’ta direnişçi grupların sivil kurbanları" adlı 140 sayfalık raporda, "silahlı direnişçiler tarafından düzenlenen saldırılarda sivillerin nasıl korkutulduğuna ve kasti olarak nasıl öldürüldüklerine" yer verdi. 
     HRW raporunda, "silahlı çatışmada bile bile sivillerin hedef alınmasının savaş suçu olduğunu" belirtti. 
     Hükümet yetkilileri, siyasi kişiler, yargıçlar, gazeteciler, insani yardım kuruluşlarında görev yapanlar, doktorlar ve silahlı yabancı güçlerle işbirliği yapmakla suçlananların öldürüldüğünün anlatıldığı raporda ayrıca, "Irak’ta ve Irak dışında direnişi destekleyen siyasi ve dini yetkililerin de bu yasadışı saldırıları kınaması gerektiği" ifade edildi. 
     
</TEXT>
</DOC>
