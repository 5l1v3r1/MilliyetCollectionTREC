<DOC>
<DOCNO> 350650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun44.html </URL>
<DATE> 2005/06/10/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
"29. KKTC Uluslararası Fuarı" açıldı... 
</HEADLINE>
<TEXT>

     KKTC Cumhurbaşkanı Mehmet Ali Talat, liberalizmin hüküm sürdüğü bir çağda, Kıbrıs Türklerine uygulanan izolasyonların artık haklı nedenlere dayandırılamayacağını belirtti. 
     Talat, "ekonomiyi güçlendirerek rekabetçi bir boyuta çıkarmanın, siyasal alanda daha rahat adım atılmasını sağlayacağını" kaydetti. 
     29. KKTC Uluslararası Fuarı bu akşam düzenlenen törenle, Lefkoşa 
     Fuar Alanı’nda Cumhurbaşkanı Talat tarafından açıldı. 
     Talat, fuarın açılışında, "29. fuarı çok daha elverişli ve dünyayla bütünleşmiş koşullarda açmayı arzuladıklarını, bunun için çok uğraştıklarını, halkla büyük mücadele verdiklerini, ancak başaramadıklarını" söyledi. 
     Bunu başaramamanın mücadele güçlerini kamçıladığını ifade eden Talat, Kıbrıs Türkünün dünyayla bütünleşmeyi hak ettiğini vurgulayarak, çok karmaşık bir süreç bulunduğunu, ekonomiyi kalkındırıp rekabet koşullarına hazırlamanın boyunlarının borcu olduğunu belirtti. 
     Talat, bunu başaramazlarsa çok büyük zorluklarla karşılaşacaklarını ifade ederek, dünyayla rekabet edebilmenin hedef olması gerektiğini söyledi. 
     Avrupa Birliği AB ile ilişkilere de değinen Talat, Kıbrıs Türklerinin çözüm ve Kıbrıs’ı birleştirme tavrından dolayı Doğrudan Ticaret Tüzüğü ve Mali Yardım Tüzüğü ile ilgili tartışmaların sürdüğünü, ciddi sıkıntılar bulunduğunu, ancak pes etme niyetinde olmadıklarını söyledi. 
     İzolasyonların artık haklı gerekçelere dayandırılamayacağını belirten Talat, özellikle liberalizmin hüküm sürdüğü bir çağda bunların kabul edilemeyeceğini kaydetti. Talat, rekabet koşullarına hazırlanmak durumunda bulunduklarını, ekonomik gelişmenin kalıcı ve sürdürülebilir bir noktaya gelmesinin temel hedef olması gerektiğini söyledi. 
     
     DİĞER KONUŞMALAR 
     Başbakan Ferdi Sabit Soyer de Kıbrıs Türk halkının adada Kıbrıslı Rumlar kadar söz sahibi olduğunu ifade ederek, Kıbrıs sorununda çözümü arzulayan taraf olduklarını belirtti. 
     Soyer, temel siyasi hedeflerinin izolasyonların kalkması ve dünya ekonomik değerlerinde ekonomik akılla dolu bir siyasetle hak ettikleri zemini almak olduğunu belirtti. Soyer, Kıbrıs Rum toplumuyla hayatın her alanında yarışılabilecek bir platformu sağlamayı amaçladıklarını ifade etti. 
     Ekonomi ve Turizm Bakanı Derviş Kemal Deniz ise KKTC ekonomisinin son birkaç yıldır gözle görülür şekilde ilerleme kaydettiğini belirterek, KKTC’nin geçmişine bakıldığında ise çok küçük çaplarda başlayan ekonominin, bugün artık yavaş yavaş çok büyük boyutlara doğru ilerlediğini bildirdi. 
     Türkiye Cumhuriyeti Dış Ticaret Müsteşarlığı Ekonomik Araştırmalar ve Değerlendirmeler Genel Müdürü Gazi Bilgin de, "29. KKTC Uluslararası Fuarı’nın, Kıbrıs’ta tarihe kök salmış ve bu coğrafyada ’ben varım’ diyen bir devletin açık bir ifadesi olduğunu" belirterek, KKTC’de her alanda gözle görülür bir şekilde gelişimin olduğunu söyledi. 
     Gazi Bilgin, açılışı yapılan fuarda daha çok uluslararası firmanın olmasını arzu ettiklerini, ancak bu olayda ayıbın kendilerinde değil, buradaki varlığı halen dikkate almayan dünyada olduğunu vurguladı. 
     19 Haziran’a kadar açık kalacak fuara 123’ü KKTC ve 29’u 
     Türkiye’den olmak üzere 152 firma katılıyor. 
     
</TEXT>
</DOC>
