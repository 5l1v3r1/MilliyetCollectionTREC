<DOC>
<DOCNO> 386715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo12.html </URL>
<DATE> 2005/10/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Galatasaray'dan Federasyon'a maç saati tepkisi... 
</HEADLINE>
<TEXT>

     Galatasaray'da, Kayseri Erciyesspor'la yarın oynanacak Turkcell Süper Ligi karşılaşmasının başlama saati tepkiye neden oldu. 
     Sarı-kırmızılı kulübün resmi internet sitesinde, kulüp yönetim kurulu imzasıyla yayınlanan açıklamada, daha önce saat 18.45 olarak belirlenmesine karşın Kayseri Erciyespor'un, iftar saatine denk geldiği itirazıyla saat 14.00'e alınan karşılaşmanın başlama saatiyle ilgili olarak, ''Aynı gün kulübümüzün 100. yıl kuruluş yıldönümüdür. Bu nedenle çeşitli etkinlikler düzenlenmiş ve tam maç saatine denk gelmiştir. 100. yılımızı kutlayacağımız en önemli günün ortasına maçımızın konması büyük talihsizliktir'' denildi. 
     Galatasaray Kulübü'nün, Futbol Federasyonu'na yaptığı başvuruda, maç saatinin değiştirilmemesi, değiştirilecekse de aynı gün saat 20.00'ye veya ertesi gün saat 14.00'e alınması talep edildiği ifade edilen açıklamada, daha sonra şu görüşlere yer verildi 
     ''Futbol Federasyonu tarafından verilen cevapta, yayıncı kuruluş Lig TV'nin bu değişikliğe itiraz ettiği belirtilmiştir. Lig TV maçın pazar günü oynanması talebimizi anlayışla karşılamış, ancak Futbol Federasyonu programı yine de değiştirmemiştir. Toplam 18 futbolcumuzu milli takımlara verdiğimiz bu dönemde, özellikle yabancı milli takımlarda oynayan futbolcularımızın İstanbul'a intikalinin bugün öğleden sonraya denk gelmesi tüm maç programımızın alt üst olmasına sebebiyet vermiştir. Futbol Federasyonu'nun tutumuna anlam vermemiz mümkün değildir.'' 

     
</TEXT>
</DOC>
