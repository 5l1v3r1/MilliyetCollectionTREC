<DOC>
<DOCNO> 357640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonsiy02.html </URL>
<DATE> 2005/07/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
CHP terk etti ama önergelerle engelleme yapmaya çalıştı 
</HEADLINE>
<TEXT>

     CHP, protesto amacıyla Genel Kurul’u terk etmesine karşın, önceden hazırlayarak TBMM Başkanlığına sunduğu değişiklik önergeleriyle halen "temel yasa" olarak görüşmeleri süren Belediye Yasa Tasarısı’nda çalışmaları tıkıyor. 
     Özürlüler Hakkında Yasa’nın kabul edilmesinin ardından Belediye Yasa Tasarısı’nın görüşülmesine geçildi. Bir önceki yasa jet hızıyla geçerken, Belediye Yasa Tasarısı’nın görüşmeleri kısmen yavaşladı. 
     CHP Trabzon Milletvekili Akif Hamzaçebi’nin, tasarının her maddesinin yeniden görüşülebilmesi amacıyla geri çekilmesi yönündeki önergeleri için her defasında ayrı ayrı oylama yapılıyor. Bu işlemler sırasında TBMM Başkanlık Divanı üyesi ve Genel Kurul salonundaki tek CHP’li olan Ahmet Küçük de zaman zaman karar yeter sayısı olmadığı gerekçesiyle itiraz ediyor. Bu durumda da elektronik oylama yapılıyor. Ancak her defasında salonda yeterince AKP’li bulunduğu için bu taktik CHP açısından sonuç vermedi sonuç vermedi. 
     
</TEXT>
</DOC>
