<DOC>
<DOCNO> 399742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur15.html </URL>
<DATE> 2005/12/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Vizite kağıdı tarihe karışıyor 
</HEADLINE>
<TEXT>

     "Provizyon Sistemi" sayesinde SSK ve Bağ-Kur’lu çalışan ve eşleri, kent merkezlerinde vizite kağıdı olmadan tedavi olabiliyor. 
     SSK İl Müdürü Muhsin Ertekin, AA muhabirine yaptığı açıklamada, önceden SSK ve Bağ-Kur’lu çalışanların, primlerinin yattığını ve işyerinde çalıştığını belgeleyen vizite kağıdı olmadan sağlık karnesiyle hastanede tedavi olamadığını belirtti. 
     Uygulamaya konulan "Provizyon Sistemi" sayesinde çalışan ve eşlerinin 90 ve 120 günlük primlerinin internet kanalıyla görülebildiğini ifade eden Ertekin, şunları kaydetti 
     "Yenilenen sağlık karneleriyle artık vizite kağıdına ihtiyaç duyulmuyor. Çalışan, eşi ve çocukları, sadece sağlık karnesiyle gittiği hastanede tedavi olabiliyor. Şimdilik uygulama bazı büyükşehirlerde kent merkezlerinde yapılıyor. Ülke geneline yayıldığında, vizite kağıdı tarihe karışacak." Konya Numune Hastanesi Başhekimi Opr. Dr. Rıza Sarıbabıçcı ise vizite kağıdının şehir içinde 3, şehirlerarası seyahatlerde ise 5 gün geçerli olduğunu belirterek, provizyon sistemi sayesinde vizite kağıdının ortadan kalkmasıyla sağlık karnesiyle nerede olunursa olunsun hastanede muayene yaptırılabildiğini kaydetti. 
     İnternette sorun olması durumunda vizite kağıdının istenebileceğini vurgulayan Sarıbabıçcı, "Bu uygulama hastalar ve hastane açısından çok faydalı oldu. Yıllardır sağlık karnesi, nüfus cüzdanı ve vizite kağıdı fotokopisi için mücadele veren hastalar rahat nefes aldı. Fotokopi sıralarından kurtulan hastaların işlemleri daha hızlı yapılabiliyor. Eskiye oranla daha seri çalışıyoruz" diye konuştu. 
     
</TEXT>
</DOC>
