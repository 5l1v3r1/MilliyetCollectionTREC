<DOC>
<DOCNO> 362470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo15.html </URL>
<DATE> 2005/07/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Ülkerspor Altyapıya ve genç takımlara çok büyük önem veriyoruz 
</HEADLINE>
<TEXT>

     Ülkerspor Kulüp Başkanı Ali Doğan, kulüp olarak basketbolda altyapıya ve genç takımlara büyük önem verdiklerini, bu amaç doğrultusunda tüm yurdu taramak için bir sistem geliştirdiklerini söyledi. 
     Ali Doğan, Basketbol Federasyonu'nun aylık resmi yayın organı ''20 10'' dergisinde yer alan röportajında, Türkiye'de futbol hariç diğer spor dallarına ilginin çok az olduğundan yakınarak, bu konuda medyanın kendisini özeleştiriye tabi tutması gerektiğini ifade etti. 
     Ülkerspor'un hem yurt içinde hem de yurt dışında iddialı bir kulüp olduğunu vurgulayan Doğan, şunları kaydetti 
     ''Şampiyonluklara oynayarak şampiyon olduk, müsabakalarda iyi neticeler aldık. Yine aynı hedefle Türkiye'de ve yurt dışında iyi dereceler yapmaya devam etmek ve şampiyon olmak amacındayız. Daha çok gençlere ağırlık veren bir kulüp olmayı hedefliyoruz, onun için altyapıya ve genç takımlara çok büyük önem veriyoruz. Teknik açıdan bu iş için yeterli alt yapımız var. Tüm yurdu taramak için bir sistem geliştiriyoruz. Hem yetenekli gençleri bulup çıkarmak, onları basketbol sporuna kazandırmak, hem de kendi kulübümüzü gençlerle takviye etmek istiyoruz. Ülkerspor kendi altyapısı ile gelişen, bugün A takımında birçok oyuncusu olan bir kulüptür.'' Önümüzdeki hafta İstanbul'da okullara yaptırdıkları potaların 500'üncüsünü açılışını yapacaklarını, basketbolu tabana yaymak için çok ciddi çaba harcadıklarını anlatan Ali Doğan, ''Ülker Grubu olarak yalnız basketbola değil, bütün Anadolu takımlarına finansör olarak destek sağlıyoruz. Kültür ve sanat alanında olduğu gibi spor alanında da Ülker Grubu olarak çok ciddi çalışmalar içerisindeyiz. İstihdam yaratıyoruz, ihracat yapıyoruz, artı değer yaratıyoruz. Kısacası bu ülkeden kazandığımızı bu ülkeye veriyoruz'' dedi. 
     
</TEXT>
</DOC>
