<DOC>
<DOCNO> 394458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/spor/axspo02.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
500 euroya bilet 
</HEADLINE>
<TEXT>


Gurbetçiler dev mücadelede milli takımımızı yalnız bırakmadı. Yaklaşık 4 bin Türk taraftar, İsviçre'nin bilet konusunda çıkardığı tüm zorluklara rağmen tribünlerdeki yerini aldı. Biletler maç öncesi karaborsada 500 euroya satıldı 

BİLAL MEŞE 


İsviçre Futbol Federasyonu'nun, tribün üstünlüğünü Türk taraftarlara kaptırmamak için yaptığı girişimler gurbetçileri durduramadı. Almanya, Hollanda ve Avusturya başta olmak üzere İsviçre'ye komşu ülkelerden Bern'e adeta çıkarma yapan yaklaşık dört bin gurbetçi, ay - yıldızlı ekibin yanında yer aldı. 
Kendilerine ayrılan kale arkası tribünü karnaval yerine çeviren taraftarlar, marşlar söyleyerek Türkiye'ye karşılaşma boyunca çok büyük destek verdi. Gurbetçilerin maça olan ilgisi biletlerin karaborsaya düşmesine yol açtı. Taraftarların stat çevresinde dolaşarak bilet aradıkları gözlenirken, karaborsada biletler 500 euroya yaklaşık 800 milyon lira alıcı buldu. Bilet fiyatları maçın başlamasına 2 saat kala 200 euroya kadar geriledi. 

Federasyona tepki 
Türk taraftarlar saat 19.00'da stada gelen milli takım futbolcularını büyük bir coşkuyla karşıladı. Dev bir Türk Bayrağı açan gurbetçiler, ay - yıldızlı takım stada girerken hep bir ağızdan tezahürat yaptı. Öte yandan Türkiye Futbol Federasyonu, biletlerin çok pahalı satıldığı gerekçesiyle gurbetçilerin tepkisine hedef oldu. Taraftarlar, İsviçre'nin, Türkiye için ayırdığı yüzde 10'luk bileti, federasyonun turizm acentelerine verdiğini, bu acentelerin de biletleri 180 euroya kadar kendilerine sattıklarını ileri sürerek, federasyonu protesto ettiler. 

Tek fire Hüseyin 

Sarı kart cezası sınırındaki tam 12 futbolcuyla sahaya çıkan milli takımımız Hüseyin Cimşir dışında kayıp vermedi. Bu durum Fatih Terim için teselli oldu 

Milli Takımımız sahadan 2 farklı yenik ayrılarak Almanya'da düzenlenecek 2006 Dünya Kupası finallerine katılma şansını zora sokarken sarı kart cezası sınırındaki 12 futbolcudan sadece Hüseyin Cimşir kart gördü. Trabzonsporlu futbolcu ilk yarıda gördüğü kartla rövanşta forma giyme şansını kaybetti. Ay - Yıldızlı ekipte ceza sınırındaki kaleci Rüştü, Tolga Seyhan ve Fatih Tekke 90 dakika yedek beklerken, sınırdaki diğer oyuncular Ümit Özat, Okan Buruk, Selçuk Şahin, Nihat Kahveci, Tuncay Şanlı ve İbrahim Toraman kart görmeden karşılaşmayı tamamladı. 
Ceza sınırında yer alan diğer oyuncularımız Hasan Şaş ile Servet Çetin ise Teknik Direktör Fatih Terim tarafından 18 kişilik maç kadrosuna alınmadı. Ay - Yıldızlı ekibin sadece Hüseyin'i kayıp vermesi, Terim için teselli oldu. İsviçre ile Şükrü Saracoğlu Stadı'nda çarşamba günü oynanacak rövanş maçında dün cezalı oldukları için karşılaşmayı tribünden izleyen Emre Belözoğlu ile Hamit Altıntop da forma giyebilecek. 


</TEXT>
</DOC>
