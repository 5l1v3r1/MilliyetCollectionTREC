<DOC>
<DOCNO> 373283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/spor/aspo.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Teselli ikramiyesi 2-2 
</HEADLINE>
<TEXT>


Sarı-Kırmızılılar, Gaziantep deplasmanında Ümit Karan ile öne geçti, Lazarov'un golüyle avantajını kaybetti. Ev sahibi ikinci yarıda İlhan ile umutlandı. 90 2'de sahneye çıkan Hasan Kabze, Cim-Bom'u beraberliğe taşıdı 


90 dakika 

ERHAN TELLİ 

Galatasaray'ın bu yıl oynadığı futbol gerçekten her şeye gebe. Sergilenen oyun anlayışı sanki ince bir çizgi üzerinde... Oynanan her maç farklı da kazanılabilir, farklı da kaybedilebilir... 90 dakikanın içinde zaman zaman müthiş tempoya ulaştıkları bir gerçek. Şu ana kadar oynanan üç maçta da seyredenlere keyif veren bir Galatasaray sahada yer aldı. Ancak bir de müzmin hastalıkları var, çok pozisyon veriyorlar. Bugüne kadar yediklerinden fazlasını atamamış olsalar, tabeladaki durumları iç açıcı olmayabilirdi. 
Teknik Direktör Eric Gerets, Gaziantep karşısında biraz daha sağlam bir savunma düşüncesiyle hareket edip, Ergün'ü yalnız adam Saidou'nun yanına monte etmiş, bu şekilde rakibe fırsat vermeyi hesaplamıştı. Ancak usta futbolcu da kanayan yaraya merhem olamadı. 
İlk yarıda hangi pozisyonu not düşeceğimizi inanın biz de şaşırdık. Tenis maçı gibi geçen devrede 4 ve 6'da Altan'la başlayan, Ümit Karan'ın vuruşlarıyla autla sonuçlanan pozisyonlar, 13'te Hakan Şükür'ün uzaktan sert şutu, 21'de Erdal'ın aşırtma vuruşu, 25'te Cihan'ın büyük hatasıyla topu kapan İlhan'ın Mondragon'a nişanlaması ve 35'te Ümit'in yine kalecide kalan müsait durumdaki vuruşu, kaçan fırsatlar olarak göze battı. Futbolun meyvası olan goller ise bu yarının sonlarına saklanmıştı. Önce 43'te Hasan Şaş'ın şık pasıyla kaleci Hasagiç ile karşı karşıya kalan Ümit Karan güzel bir vuruşla takımını 1-0 öne geçirdi. Ardından daha bu golün sevinci soğumadan 45'te sahneye çıkan Bulgar yıldız Lazarov, ceza sahasının solundan içeri girip, çok sert vurdu ve skora denge getirdi 1-1 
İkinci yarıda topla oynayan taraf Galatasaray gibi gözükse de, etkili ataklarla rahatsızlık veren, sonuca giden takım ev sahibi Gaziantepspor oldu. 61'de Tarık El Taibe'in ara pasında Saidou'nun hatasını affetmeyen İlhan şık bir vuruşla topu filelere gönderip, takımını öne geçirdi 2-1. Yenik duruma düşünce oyunu doldur - boşalta döndüren Galatasaray'da Teknik Direktör Gerets, Ergün'ü oyundan alıp, Hasan Kabze'yi üçüncü forvet olarak sahaya sürdü. Son on dakikada adeta dokuz doğuran Galatasaray, beraberlik sayısını da bu genç golcünün ayağından buldu. Hasan, zorlu deplasmandan ucuz kurtulmasını sağlarken, üç forvetle riske giren Gerets'in güvenini de boşa çıkarmamış oldu. 
Sonuç olarak bu hafta Cim - Bom için işler hiç beklenildiği gibi gitmedi... Yediğinden daha fazlasını atamadığı için Antep'ten istediğini alamadan ayrılmak zorunda kaldı. 

'Böyle oynayacağız' 

Gerets, takımının özellikle ilk yarıda mükemmel işler yaptığını, maçı hiç bırakmadıkları için de mutlu olduğunu söyledi 

Galatasaray'ın hocası Eric Gerets, Gaziantep'te uzatmada gelen beraberliğe sevindi, takımının futbolunu da beğendi. 
Belçikalı hoca, "İlk yarıda bugüne kadarki en iyi futbolumuzu oynadık, mükemmeldik. Aslında bu devrede birden fazla gol atarak, işi bitirmemiz gerekirdi. Ancak bir takım için en büyük ödül, son düdüğe kadar maçın bırakılmamasıdır. Benim ekibim de bunu yapıyor. Futboldan memnunum. Maçları deplasmanda değil, sahamızda gibi oynuyoruz. Hep böyle oynayacağız. Herkes böyle güzel bir maç izlediği için mutlu olmuştur" dedi. 
Hasan Kabze'nin golünün ardından adeta havalara uçan Gerets, şöyle devam etti "Oyun içinde taktik değiştirip üç forvete döndük. Ama Hasan Kabze arkadan gelen oyuncuların önünü tıkadı. Maçtan sonra onunla konuştum, gol atması güzeldi. Cihan, Orhan ve Saidou'dan memnunum. Tamamen yeterliler." 
Hakemler hakkında yorum yapmaktan kaçınan Gerets, İsmet Arzuman hakkında ise, "Bugüne kadar maçımızı yöneten en iyi hakemdi" diyerek herkesi şaşırttı. 

MAÇIN YILDIZI 
El Taib 
Geçen sezon aldığı 5 maçlık cezası biten Libyalı, anlaşılan futbolu özlemiş. Sıcak hava da tam onun istediği gibiydi. Diğer oyuncular nefes almakta zorlanırken o su yılanı gibi dolaşıyordu. Galatasaray'ın orta sahasını ve forvetini dengesizliğe mahkum etti. Kısa alanlardaki çalımları ve süratliliğine sadece zaman zaman Lazarov ayak uydurdu. İkinci goldeki müthiş pası tam derslikti. 28 kişi arasında sadece Hasan Şaş onla yarıştı. Diğerleri top onun ayağına gelince zevkle izledi. Yorgunluk belirtisi olmadan oyundan alınması belki de Gaziantep'in galibiyetini engelledi. Oysa orta alanda tek başına 3-4 kişiyi bağlıyor ve hücuma çıkmasını engelliyordu. O çıkınca Galatasaray'daki cümle alem gole gitti. 

MAÇIN HAKEMİ 
İyi başladı kötü bitirdi 
Hakem İsmet Arzuman 75 dakika karşılaşmayı başarıyla yönetti. Ancak bu andan itibaren kontrolü elinden kaçırdı. Çaldığı hatalı düdükler kalitesine yakışmadı. Taktir haklarını sürekli konuk ekibin lehine kullanması, faul pozisyonlarını iyi süzememesi tansiyonun artmasına neden oldu. Kart uygulamalarında da standardı tutturamadı. 


</TEXT>
</DOC>
