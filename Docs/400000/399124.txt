<DOC>
<DOCNO> 399124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/gun06.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler 100 milyon varillik petrol buldu 
</HEADLINE>
<TEXT>


NAMIK DURUKAN Zaho 

Kuzey Iraklı Kürtler, Zaho'da petrol çıkarmak için sondaj çalışması başlattı. Önümüzdeki 3 yıl içinde bölgenin birçok noktasında petrol çıkarılacak. 
Türkiye'ye 20 kilometre uzaklıkta bulunan Zaho'ya bağlı Keberok köyünde Norveç DNO Petrol Şirketi'nce gerçekleştirilen sondaj çalışması için dün tören düzenlendi. 
Irak Federal Kürdistan Başbakanı Neçirvan Barzani, törende yaptığı açıklamada, Türkiye'nin petrol çıkarılması konusunda kendilerine gereken desteği verdiğini belirterek, kullanılan malzemelerin Türkiye üzerinden Kuzey Irak'a taşındığını söyledi. 
Barzani, "Biz petrolü isteyen ülkeye satacağız. Ancak Türkiye önemli bir komşu, önce komşumuzu göreceğiz" dedi. 
DNO şirketinin Kürt Bölgesi Sorumlusu Tarık Abdullah Çelebi de, Zaho'daki petrolün kaliteli olduğunu ve çalışma yaptıkları kuyuda 100 milyon varilin üzerinde petrol tespit ettiklerini belirtti. 



</TEXT>
</DOC>
