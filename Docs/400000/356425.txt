<DOC>
<DOCNO> 356425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas21.html </URL>
<DATE> 2005/06/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Mostar Köprüsü, UNESCO listesine giriyor 
</HEADLINE>
<TEXT>

     BM Bilim, Kültür ve Eğitim Örgütü'nde UNESCO , Mostar köprüsünün tekrar inşa edilme aşamalarını anlatan bir fotoğraf sergisi açıldı. 
     UNESCO'daki Bosna-Hersek daimi temsilciliği tarafından düzenlenen serginin açılışına, çok sayıda davetlinin yanı sıra Mostar Belediye Başkanı ve kendisi de Mostarlı olan Paris Saint Germain PSG futbol takımın eski teknik direktörü Vahid Halilhodziç katıldı. 
     Açılışta konuşan UNESCO yetkilileri ile Bosna-Hersekli yetkililer, Mostar köprüsünün tekrar inşa edilmesinde önemli rol oynayan ülkeler arasında yer alan Türkiye'ye de özellikle teşekkür etti. 
     Sergi sırasında AA muhabirine bilgi veren Bosna-Hersekli diplomatlar, ''UNESCO'nun, Mostar köprüsünün dünyada koruma altındaki tarihi eserler listesine alması için resmi talepte bulunduklarını'' söyledi. 
     UNESCO'nun temmuzda yapılacak toplantılarda bu konuda nihai kararını vereceğini hatırlatan diplomatlar, ''Mostar köprüsünün bu listeye alınacağına kesin gözüyle bakıldığını'' belirtti. 
     Bosna savaşı sırasında, 1993'te Hırvatlar tarafından bombalanarak yıkılan tarihi Mostar köprüsü, geçen yıl düzenlenen törenle tekrar açılmıştı. 
     Osmanlı mimarisinin şaheserlerinden biri olan Mostar köprüsü, Boşnaklar ile Bosnalı Hırvatlar arasında 1993-1994'te çıkan ve kenti ikiye bölen savaşta, 9 Kasım 1993'te Hırvatların attığı bir havan topu mermisiyle yıkılmıştı. 
     Köprü ve köprünün bulunduğu kompleksin yeniden inşası için, UNESCO tarafından başlatılan proje, Dünya Bankası, Avrupa Bankası ve başta Türkiye olmak üzere İtalya, Hollanda, Hırvatistan gibi ülkelerin bağışlarıyla yürütülmüştü. Toplam maliyetinin 20 milyon dolar olduğu belirtilen proje için, Türkiye 1 milyon dolar bağışta bulunmuştu. 
     
</TEXT>
</DOC>
