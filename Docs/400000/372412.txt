<DOC>
<DOCNO> 372412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun07.html </URL>
<DATE> 2005/08/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD'de Chavez'e suikast çağrısı 
</HEADLINE>
<TEXT>

     AP 

      ABD'nin ünlü Evanjelist televizyon vaizi Pat Robertson, Venezüella lideri Hugo Chavez'in öldürülmesi çağrısı yaptı. Latin Amerika'da sol rüzg rlar estiren Chavez'i, 'korkunç bir tehlike' olarak tanımlayan Robertson, Venezüella liderinin "ABD, bana suikast düzenlemeyi planlıyor" yönündeki iddialarına atfen "Kendisini öldürmeye çalıştığımızı düşünüyorsa, bence bunu gerçekleştirmek için gerçekten de harekete geçmeliyiz" dedi. Programında konuşan Robertson, "Chavez'in, Venezüella'yı komünist sızmalar ile aşırı İslamcılık için atış rampası yapmasını engellemek ABD'ye düşer. Hem suikast savaştan ucuz. Güçlü bir diktatörü devirmek için 200 milyar dolarlık bir savaşa ihtiyacımız yok. Gizli bir operasyon düzenleyip kurtulmak daha kolay. Petrol sevkıyatının duracağını da hiç sanmıyorum" diye konuştu. 
     Venezüella'nın ABD'nin en önemli petrol tedarikçisi olmasına değinen Evanjelist yayıncı, "Chavez, geniş bir petrol yatağını kontrol ediyor. Bu durum ABD'nin canını yakabilir" vurgusunu da yaptı. 
     Robertson'a tepki gösteren Venezüella, açıklamaların teröristçe olduğunu belirterek, yasal yollara başvuracağını kaydetti. ABD Dışişleri sözcüsü Sean McCormack da Robertson'un sözlerini kınadı. 
     
</TEXT>
</DOC>
