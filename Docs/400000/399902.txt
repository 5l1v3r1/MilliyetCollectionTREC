<DOC>
<DOCNO> 399902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun21.html </URL>
<DATE> 2005/12/02/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Irak'ta direniş güçlü, ve daha da güçlenebilir... 
</HEADLINE>
<TEXT>

     Irak’ta direnişin güçlü olduğu ve gelecekte de daha da güçlenebileceği bildirildi. 
     "Washington Institute for Near East Policy" adlı kurumun raporunda, Amerikan hükümetinin, koalisyon güçlerinin direnişçiler karşısında ilerleme kaydettiği şeklindeki açıklamalarının aksine, Irak’ta direnişin hala güçlü olduğu ve gelecekte de güçlenme kapasitesine sahip olduğu iddia edildi. 
     Bu kurumdan iki araştırmacının raporunda, Irak’ın 6 ila 9 ay sürecek bir "karar dönemi"nde bulunduğuna da değinildi. 
     Araştırmacılardan Jeffrey White, basına yaptığı açıklamada "Bu dönemin sonunda ancak Amerika’nın Irak’taki çabalarının başarılı olup olmadığının anlaşılabileceğini düşünüyorum" dedi. 
     Raporda, milliyetçiler, devrik Saddam Hüseyin rejimi yandaşları ve yabancı aşırı dinci militanlardan oluşan direnişin, Irak’ta savaşın başlangıcından 32 ay sonra zayıflama belirtisi göstermediği ifade edildi. 
     Jeffrey White, "Binlerce direnişçi öldürülmüş, onbinlerce Iraklı tutuklanmış olsa bile, olaylar ve kayıplarla ilgili istihbaratlar, direnişin hiç bu kadar güçlü ve kanlı olmadığı duygusunu güçlendiriyor" dedi. 
     Öte yandan, araştırmacılar, direnişin sadece hoşnutsuz bir Sünni azınlık fraksiyonunu etkisi altına aldığını belirterek, "Eğer direniş, diğerlerini de etki altına almayı başarırsa askeri kapasitesini iyice artırabilir" dedi. 
     Araştırmacılar, savaşın kazanılabileceğini, ancak "zafer yolunun uzun ve maliyetli olabileceğini ve yeni başarısızlıkları beraberinde getireceğini" belirttiler. 
     Araştırmacı White, Amerikalı yetkililerin, 20 bin Sünni direnişçi bulunduğunu, bunların 3500’ünün aktif militan olduğunu ve Sünniler arasındaki yandaşlarının sayısının ise 100 bine kadar ulaşabileceğini düşündüklerini kaydetti. White, yabancıların, direnişin sadece yüzde 5 ile 7’sini oluşturduğunu, saldırıların ve kurbanların büyük çoğunluğundan sorumlu olmadıklarını belirtti. Direnişin, propagandasında büyük oranda din olgusunu kullandığı ve Saddam Hüseyin yandaşlarından da taraftar bulduğuna değinilen raporda, direnişin bir hiyerarşisi olmadığı, ancak Irak ve yabancı ülkelerden mali destek alan "bir şebeke yumağı" bulunduğu kaydedildi. 
     Raporda, "Direnişin ihtiyacı olan tüm silahlara, patlayıcılara, mali kaynaklara ve tüm eğitimli personele erişebildiği ve Sünni toplumun desteğini koruyabilmesi şartıyla şu anki eylemlerini devam ettirebilecek yeterli düzeyde olduğu" belirtildi. 
     Raporda, bununla birlikte direnişin zayıf yanlarının da olduğu, "birleşik bir yönetimden ve birçok Sünninin tam desteğinden yoksun olduğu" ve "sivillere yönelik saldırılar nedeniyle görünümünün zarar gördüğü" kaydedildi. 
     
</TEXT>
</DOC>
