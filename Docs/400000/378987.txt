<DOC>
<DOCNO> 378987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonsiy11.html </URL>
<DATE> 2005/09/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Bakan Şahin eski Ülkü Ocakları Başkanı'nı tersledi 
</HEADLINE>
<TEXT>

     Başbakan Vekili Mehmet Ali Şahin, "Türkiye’nin artık kısır çekişmelerle vakit kaybetmeye hiçbir tahammülü yok" dedi. 
     Şahin, AK Parti Bağcılar İlçe Başkanlığı’nı ziyaret ederek, İlçe Başkanı Necati Kahraman ve Bağcılar Belediye Başkanı Feyzullah Kıyıklık ile bir süre sohbet etti. 
     Başbakan Vekili Şahin, daha sonra Topbaş ve Kıyıklık ile çarşıda gezerek esnaf ve vatandaşlarla sohbet etti. 
     Gezisi sırasında bir vatandaşın "Türkiye kendisi üretemiyor, dışarıdan alıyor" şeklindeki sözleri üzerine Şahin, çocukları bilim ve teknoloji ile yetiştirmeyi hedeflediklerini vurgulayarak, kalkınmış bir ülke haline gelmek için de gece-gündüz birlik ve beraberlik içinde çalışmaya ihtiyaç olduğunu bildirdi. 
     
     ESKİ ÜLKÜ OCAKLARI BAŞKANI İLE TARTIŞMA 

     Bu sırada eski Güneşli Ülkü Ocakları Başkanı olduğu bildirilen Bayram Yıldırım adlı kişi, Başbakan Vekili Şahin’e "Önce terörü durduracağız. Her gün şehit veriyoruz" dedi. 
     Mehmet Ali Şahin de, Türkiye’de 20 yıldır bölücü terörün var olduğunu hatırlatarak, bunlarla güvenlik güçlerinin mücadele ettiğini söyledi. 
     Yıldırım ise "Ben çocuğumu okula göndereceğim, 20 yaşına gelince askere göndereceğim, sonra da şehit haberini alacağım. Bu benim için gurur verici ama kendi ülkemde her gün 5-10 şehit veriyorum" diye konuştu. 
     Feyzullah Kıyıklık’ın "Bu çalışmalar terörü de, ekonomik terörü de bitirir" şeklindeki sözlerine karşı Yıldırım, "Başkan, bakan geldi buradasınız. Daha önce neredeydiniz " dedi. 
     Kıyıklık’ın "Biz bu ülkeyi kurtaracağız, sen hiç üzülme" demesi üzerine ise Yıldırım, "Bu ülkenin sahipleri var. Siz kurtaramazsınız, biz kurtarırız. Batıranlar da, kurtaranlar da belli. Ben Türk evladıyım" şeklinde konuştu. 
     Başbakan Vekili Şahin de, bunun üzerine "Ben de Türküm" dedi. 
     Yıldırım ise Şahin’e, "Ben şehit veriyorum, benim içim acıyor. 
     Senin çocuğun şehit oldu mu Olmadı. Benim kardeşim, yeğenim şehit. 
     Benim içim acıyor. ’Okul açacağız, şunu yapacağız, bunu yapacağız’ diyorsunuz. Benim yeğenimin bacağı kesik" diye karşılık verdi. 
     Kıyıklık, "Senin kardeşin mi şehit Biz seni tanıyoruz, burada hava atma topluma" dedi. 
     
</TEXT>
</DOC>
