<DOC>
<DOCNO> 351045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy13.html </URL>
<DATE> 2005/06/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Erdoğan, Musa Kart'a Amerika'da ödül kazandırdı 
</HEADLINE>
<TEXT>

     Başbakan Tayyip Erdoğan’ın, kendisini kediye benzeterek çizen Karikatürist Musa Kart aleyhine açtığı dava, Kart’a Dünya Karikatürcü Hakları Örgütü "Cesaret Ödülü" verilmesini sağladı. 
     Kart, 1995 yılında da Türkiye Karikatürcüler Derneği tarafından cesaret ödülüne değer görülmüştü. 
     Sansursuz.com’un haberine göre, dünyanın en büyük karikatür örgütlerinden biri olan Dünya Karikatürcü Hakları Örgütü CRN , kedi karikatürü yüzünden Başbakan Recep Tayyip Erdoğan’a tazminat ödemeye mahkum edilen Musa Kart’a "Cesaret Ödülü" verdi. Yapılan açıklamada ödülün, Kart’ın Türkiye’de aldığı cezalara, tehditlere ve sansüre rağmen hala karikatür çizmesi nedeniyle verildiği vurgulandı. 
     ABD’nin California Eyaleti Sacramento kentinde düzenlenen gecede konuşan yapan Kart, "Bir süre önce Başbakan Erdoğan’ı yumağa dolanmış kediye benzettiğim için mahkum edildim ve tazminat cezasına çarptırıldım. Türkiye’de bu dava doğru algılandı. Aslında mahkum edilmeye çalışılan ben değildim. Özgür düşünceydi. Onun için ülkemin bütün çizerleri ayağa kalkıp bu haksız karara isyan etti. Başbakan Recep Tayyip Erdoğan’ın hoşgörüsüzlüğünü konu alan yüzlerce karikatür çizildi. Doğrusu yaşanan, karikatür adına bir zafer ve gurur tablosuydu. Başbakan halkın vicdanında davayı kaybetmişti" diye konuştu. 
     
     KARİKATÜRİSTLERİN SEMBOLÜ 
     CRN Başkanı ve Baltimore Sun gazetesinin çizeri olan Kevin Kallaugher, Musa Kart’ın baskı ve sansür güçlerine karşı mücadele verdiğini, bu savaşıyla karikatüristlerin sembolü haline geldiğini söyledi. 
     Kart’a ödülünü Pulitzer Ödüllü meslektaşı ve Karikatürcü Hakları Birliği Başkanı Steve Benson takdim etti. Benson şunları söyledi 
     "Cezalar, davalar, kişisel tehditler ve profesyonel baskıların ışığında cesaretiniz ve kuvvetiniz her yerde baskı ve sansür güçlerine karşı savaşan karikatüristlerin göze çarpan bir temsilcisi olduğunuzu gösteriyor. Türkiye’de birçok karikatürist benzer ya da çok daha ağır baskılara maruz kaldı. Bu ödülü yakın tarihte eserleri saldırıya uğramış ya da baskı altında kalmış tüm Türk karikatüristleri adına Musa Kart’a takdim ediyoruz". 
     
     BUSH’U DA ÇİZDİ 
     Bu arada Kart, ödül gecesinde bir sürpriz yaptı ve Türkiye’de cezalandırılmasına yolaçan "yumağa dolanmış kedi" betimlemesini ABD Başkanı George W. Bush’un Irak politikası konusunda içinde bulunduğu açmaza uyarladığı karikatürü davetlilere gösterdi. Karikatürde, Irak yumağına dolanmış kedi olarak betimlenen Bush "Nedir bu gerilim Söz verdik. Bu sorunu çözeceğiz" diyor. Kevin Kallaugher, ayakta alkışlanan yumağa dolanmış kedi Bush karikatürünün önümüzdeki hafta Amerikan gazetelerinde yayımlanacağını açıkladı. 
     
     İKİNCİ CESARET ÖDÜLÜ 
     Karikatürist Musa Kart, bu ödülü almaktan hem gurur hem de üzüntü duyduğunu belirtirken şöyle konuştu 
     "Bu ödüller düşünce ve ifade özgürlüğüne sahip olamadığımızın da göstergesi. Şiddete yöneltmemek kaydıyla herhangi bir düşüncenin ifadesi için ayrıca cesaret sahibi olmamız gerekmemeli diye düşünüyorum. Gelişmiş demokrasilerde insanlara yazdıkları ve çizdikleri için cesaret ödülü vermek kimsenin aklına gelmez" Kart, 1995 yılında da Türkiye Karikatürcüler Derneği tarafından cesaret ödülüne layık görülmüştü. 
     Cumhuriyet gazetesinde 9 Mayıs 2004’te çıkan ve kendisini "yumağa dolanmış kedi" olarak betimleyen Cumhuriyet gazetesi çizeri Musa Kart aleyhine açtığı 5 bin YTL’lik dava Başbakan Recep Tayyip Erdoğan’ın lehine sonuçlanmıştı. 
     
</TEXT>
</DOC>
