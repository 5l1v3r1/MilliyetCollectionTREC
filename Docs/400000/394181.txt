<DOC>
<DOCNO> 394181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur18.html </URL>
<DATE> 2005/11/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Genelkurmay'dan ''bröve'' açıklaması geldi... 
</HEADLINE>
<TEXT>

     Genelkurmay Başkanlığı Genel Sekreterliği, Kara Kuvvetleri Komutanlığı brövesinde yapılan değişiklikle ilgili olarak,"Türk Silahlı Kuvvetleri personelinin esasen beyninde ve davranışlarında yer alan Atatürk’ün simgesel resminin, Türk Bayrağı ile bütünleşik olarak her rütbedeki personelin kalbinin üstünde taşıdığı ayrı ve özel bir rozette yer aldığı ve üniformanın ayrılmaz bir parçası olarak bütün personelce taşındığının gözlerden kaçtığını" vurguladı. 
     Genelkurmay Başkanlığı Genel Sekreterliği, "bu gerçekler bilinmeden yapılan haksız eleştirilerin, Ulu Atamıza milletçe duyulan sevginin tezahürü olarak görüldüğüne" dikkat çekildi. Genelkurmay Başkanlığı Genel Sekreterliği’nden, Kara Kuvvetleri Komutanlığı brövesindeki değişiklik konusunda yazılı bir açıklama yapıldı. 
     Açıklamada, şunlar kaydedildi 
     "Son günlerde Kara Kuvvetleri Komutanlığı’nın değiştirilen birlik sembolüne ilişkin basında çıkan haberler üzerine, konunun aslının bilinmemesinden kaynaklanan üzücü yorumlar yapılmaktadır. 
     Türk Silahlı Kuvvetleri’nde semboller 4.5x5.5 cm ebadında olup ait olduğu birliğin özelliklerini ifade eden yıldız, rakam ve diğer şekillerden oluşmaktadır. 
     Türk Silahlı Kuvvetleri’nde birlik sembollerinin belli bir standarda kavuşturulması çalışmaları sürdürülmektedir. Genel olarak, alay, tugay, tümen birlik sembolleri kaldırılmış, kolordu ve daha üst seviye birlik sembolleri genel hatlarında standart olacak şekilde belirlenmiştir. Bu çalışma içinde Kara Kuvvetleri Komutanlığı birlik sembolü de yeniden düzenlenerek, geçen ay sonunda kullanılmaya başlanmıştır. 
     Değiştirilen Kara Kuvvetleri Komutanlığı birlik sembolü, sadece Kara Kuvvetleri Karargahında görevli askeri personel tarafından takılan, üzerinde ok, namlu, yay, mızrak, tank, top ve benzeri gibi 15 ayrı simge arasında ayırt edilmesi güç olan küçük bir Atatürk Kocatepe’de simgesini ihtiva etmekteydi. Yeni sembolde Kara Kuvvetleri Komutanlığı’nı Genelkurmay Başkanlığı sembolünde de aynen yer alan çapraz kılıç ve miğfer temsil etmektedir. Diğer kuvvet komutanlıkları sembollerinde de kuvvet özelliklerini yansıtan simgeler yer almaktadır. 
     Ancak gözlerden kaçan husus Türk Silahlı Kuvvetleri personelinin esasen beyninde ve davranışlarında yer alan Atamızın simgesel resminin, Türk Bayrağı ile bütünleşik olarak her rütbedeki personelin kalbinin üstünde taşıdığı ayrı ve özel bir rozette yer aldığı ve üniformanın ayrılmaz bir parçası olarak bütün personelce taşındığıdır. 
     Bu gerçekleri bilmeden yapılan haksız eleştirileri, Ulu Atamıza milletçe duyduğumuz sevginin tezahürü olarak gördüğümüzü kamuoyuna saygıyla duyuruyoruz." 
     
</TEXT>
</DOC>
