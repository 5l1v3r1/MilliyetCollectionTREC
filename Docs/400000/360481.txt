<DOC>
<DOCNO> 360481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur07.html </URL>
<DATE> 2005/07/12/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Fabrikada boru patladı 
</HEADLINE>
<TEXT>

     Mersin’de, gübre fabrikasındaki boruda meydana gelen patlama sonucu sızan amonyak gazından, aralarında müdahale amacıyla olay yerine gelen polis ve itfaiye görevlilerinin de bulunduğu 40 kişinin zehirlendiği bildirildi. 
     Alınan bilgiye göre, Mersin Limanı’ndaki Ak Gübre Üretim Tesisleri’nde, gece, fabrikadaki borulardan birisinde, henüz belirlenemeyen bir nedenle patlama meydana geldi. 
     Patlamanın ardından görevliler borudaki amonyak akışını kesti. 
     Ancak, boruda kalan gazın yarattığı sızıntı nedeniyle aralarında olay yerine gelen 3 polis memuru, yangın ihtimaline karşı hazır bulunan itfaiye erlerinden biri ile fabrika ve yardım amacıyla gelen limanda çalışan işçilerin de bulunduğu 40 kişi zehirlendi. 
     Mersin ve Toros Devlet Hastaneleri’ne kaldırılan 38 kişinin durumlarının iyi olduğu, büyük bölümünün ayakta tedavi gördüğü, Mersin Üniversitesi Tıp Fakültesi Hastanesi’ne kaldırılan iki kişinin ise durumlarının ağır olduğu bildirildi. 
     Yetkililer, olayla ilgili başlatılan soruşturmanın sürdüğünü kaydettiler. 
     
</TEXT>
</DOC>
