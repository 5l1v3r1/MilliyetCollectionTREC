<DOC>
<DOCNO> 352276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo12.html </URL>
<DATE> 2005/06/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Vestel Manisaspor Malatyasporlu Serkan'ı kaptı 
</HEADLINE>
<TEXT>

     Mehmed Hakkı ÖZBAYIR MANİSA, DHA 

      VESTEL Manisaspor, Malatyaspor'un başarılı savunma oyuncusu Serkan Özsoy'u renklerine bağladı. 
     Bugün Manisa'ya gelerek iki yıllık sözleşmeye imza atan Serkan, Yeni bir takıma yeni heyecanlar yaşamak istiyorum. Manisaspor'a yararlı olmak için elimden geleni yapacağım'' diye konuştu. Siyah-beyazlıların prensip anlaşmasına vardığı Ç.Rizesporlu Zafer ve G.Birliği'nden Atilla Birlik'in de yarın imza atacağı açıklandı. 
     Bu arada dün gece geç saatlerde Manisa'ya gelen ve bugün İzmir'de sağlık kontrolünden geçen Tunuslu Ali Gherieni'nin imzası, belgelerindeki sorun yüzünden yarına kaldı. Gherieni ile birlikte geleceği açıklanan Brezilyalı Alcantra ise menajerini gönderdi. Yöneticilerin menajerle yapılacak görüşmede anlaşma kesinleştiği taktirde Brezilyalı oyuncunun Manisa'ya gelip imzayı atacağı bildirildi. 
     Son dakika sürprizi yapan yönetim, Macar 1. Ligi'nin güçlü takımlarından Debrecerni VSC'nin orta saha oyuncusu Zoltan Böör ile el sıkıştı. Macar Milli Takımı'nın da ikinci kaptanı olan Böör'ün yarın Manisa'ya gelerek yönetimle masaya oturacağı açıklandı. 
     
</TEXT>
</DOC>
