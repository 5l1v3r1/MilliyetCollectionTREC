<DOC>
<DOCNO> 386921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/soneko14.html </URL>
<DATE> 2005/10/15/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
IMF Başkanı Çin'i zorlamak için ABD'den baskı görmüyoruz... 
</HEADLINE>
<TEXT>

     Uluslararası Para Fonu IMF , Çin'i döviz politikasını değiştirmeye zorlamak için ABD'den baskı görmediklerini iddia etti. 
     IMF Başkanı Rodrigo Rato, sanayileşmiş ve gelişmekte olan bir grup ülkeyi bir araya getiren G-20 grubunun Pekin yakınlarındaki Hıbey eyaletine bağlı Şianghı ilçesinde bugün yapılan 7. toplantısı kapsamında bir basın toplantısı düzenledi. 
     Toplantıda, Çin'in dalgalı kura geçmesi ve para birimi yuenin değerinin piyasada belirlenmesine izin vermesinin küresel ekonominin dengesi için gerekli olduğunu savunarak, ''Biz bunu herkesten önce, ta 1999 yılından beri söylüyoruz. Bu kendi görüşümüz. Dolayısıyla ABD yönetiminden gelen bir baskı söz konusu değil'' dedi. 
     Rato'nun sözleri, Çin'in ulusal parasının değerini yapay olarak düşük tutup ihraç mallarının fiyatlarını ucuzlatarak uluslararası ticarette haksız üstünlük sağlamakla suçlayan ABD'nin IMF aracılığıyla Pekin üzerinde baskı kurduğu iddialarına cevap oluşturuyor. 
     
     WOLFOWİTZ 
     Aynı toplantıda basın mensuplarıyla konuşan Dünya Bankası Başkanı Paul Wolfowitz ise yeni bir uluslararası ticaret anlaşması için Dünya Ticaret Örgütü DTÖ zemininde yürütülen müzakerelerin başarısı için zengin ülkelerin ödün vermesi gerektiğini söyledi. 
     Wolfowitz, zengin ülkelerin kısa vadede kendileri için ıstırap verecek fedakarlıkta bulunmasının 1.2 milyar insanın yoksulluktan kurtulmasını sağlayacağını ifade etti. 
     Paul Wolfowitz, bütün katılımcılar ortak bir zeminde uzlaşma sağlayamadıkları takdirde DTÖ'nün Aralık ayında Hong Kong'da yapılacak toplantısının başarısızlıkla sonuçlanacağı uyarısında bulundu. 
     G-20'nin yarın sona erecek toplantısına Türkiye adına ekonomiden sorumlu Devlet Bakanı Ali Babacan ile Merkez Bankası Başkanı Süreyya Serdengeçti katılıyor. 
     
</TEXT>
</DOC>
