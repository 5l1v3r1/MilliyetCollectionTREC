<DOC>
<DOCNO> 398176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun24.html </URL>
<DATE> 2005/11/26/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Arınç Terörizmin ortak tanımı yapılmalı... 
</HEADLINE>
<TEXT>

     Mahmut Aydın ve Şenhan Bolelli 

TBMM Başkanı Bülent Arınç, terörizmin tüm ülkeler tarafından ortak tanımının yapılması gerektiğini belirterek, ''Türkiye, PKK terör örgütüyle mücadele ediyor, ama AB ülkelerinden birisi bu örgütün televizyon yayınına izin veriyor'' dedi. 
     Türkiye'yi Bülent Arınç'ın temsil ettiği 5. Avrupa-Akdeniz Parlamento Başkanları Konferansı sona erdi. 
     Konferansın ''Toplum Kültür ve Medeniyetlerarası Diyalog'' konulu son oturumunun başkanlığını yapan Arınç, konferansı kapatırken parlamentoların daha aktif bir siyasi misyon üstlenmesinin önemine işaret etti. 
     Parlamentoların terör konusunda ortak bir tanım yapmalarını ve bu tanımın tüm ülkelerce kabul edilmesi gerektiğini belirten Arınç, ''Bu tanım olmadığı için Türkiye sıkıntı yaşıyor. Türkiye, PKK terör örgütüyle mücadele ederken AB ülkelerinden birisi bu terör örgütünün televizyon yayınına izin veriyor. Türkiye'nin resmi girişimlerine rağmen teröristlerin televizyon yayını hala durdurulmadı'' diye konuştu. 
     Arınç, terör örgütünün televizyon yayını yapmasının fikir özgürlüğüyle bir ilgisinin bulunmadığını belirterek, ''Bu örgüt bir terör örgütü, bunu da herkes biliyor. Dolayısıyla bu yayına fikir özgürlüğü açısından bakılamaz'' dedi. 
     Bülent Arınç, Türkiye'nin yaşadığı bir başka sıkıntının da terörist Fehriye Erdal olayı olduğunu belirterek, ''Türkiye'de ünlü bir işadamını öldüren bir teröristin suçu, AB ülkelerinden biri tarafından terör suçu tanımına sokulmadı, nedeni ise oldukça şaşırtıcı, teröristin kullandığı silah otomatik değilmiş, bu yüzden eylem terör suçu sayılmıyor'' dedi. 
     Bu iki örnekten yola çıkarak terörün bir ortak tanımı yapılması gerektiğini ifade eden Arınç, AB ülkelerinin sadece kendi ülkelerine karşı değil, diğer ülkelere yönelik terör saldırılarına da tepki göstermeleri gerektiğini ve bu konuda önlem almalarının şart olduğunu söyledi. 
     Arınç, AB ülkelerinde bazı çevrelerin Türkiye'ye nüfusunun büyük çoğunluğu Müslüman olduğu için karşı çıktığını belirterek, bazı politikacıların bunu ''iç politika malzemesi'' ya da ''yabancı düşmanlığını körüklemek için'' kullandığını kaydetti. 
     
</TEXT>
</DOC>
