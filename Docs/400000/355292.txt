<DOC>
<DOCNO> 355292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/guncel/gun03.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş parasız, okul protokolü imzaladı 
</HEADLINE>
<TEXT>


Okul yaptırmak için Bursa Valisi ile protokol imzalayan işsiz Ali Güneş'in oyununu Milli Eğitim Müdürü bozdu 

IŞIL ARSLAN Bursa DHA 

Bursa'da kendisini "eğitim gönüllüsü" olarak tanıtıp okul yaptırmak için, Vali Oğuz Kağan Köksal ile protokol imzalayan işsiz Ali Güneş'in oyunu, kantin pazarlığı yapıca ortaya çıktı. Kendisini Güneş Şirketleri Yönetim Kurulu Başkanı olarak tanıtıp turizm ve tekstil sektörüyle ilgilendiğini, Bodrum'da bir oteli, İzmir'de de bir tekstil fabrikası bulunduğunu söyleyen Ali Güneş, Bursa'da okul yaptırmak için pazartesi günü Vali Köksal ile protokol imzaladı. 
İmza töreninden sonra yanına gelen Güneş'in, "Yapacağımız okulun kantinini biz işletelim" demesinden şüphelenen Milli Eğitim Müdürü Reşat Kumbasar, bir işadamının kantin işletme talebini anlamsız bulup imzalanan belgeleri Güneş'e teslim etmedi. 
Daha sonra Güneş'in ikamet ettiği Soğanlı Mahalle Muhtarlığı'nı arayarak bilgi alan olan Kumbasar, sözde eğitim gönüllüsünün işsiz ve çevresine borcu olan biri olduğunu öğrendi. Bunun üzerine Kumbasar'ın yanına çağırdığı Güneş, asıl amacının, isim yapmak ve bu sayede 'iş imk nı yaratmak' olduğunu söyledi. 

İptal edildi 
Olayın ortaya çıkmasından sonra Güneş'le yapılan protokol iptal edilirken, Kumbasar, "Eğitime destek gönül işidir. Biz kimseye cebinizde kaç para var diye soramayız. 'Okul yaptırmak istiyorum' diyen herkese kapımız açık. Ancak durumun erkenden fark edilmesi çok iyi oldu" dedi. 


</TEXT>
</DOC>
