<DOC>
<DOCNO> 389064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur10.html </URL>
<DATE> 2005/10/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Doğum gününde öldü, organları 4 kişiyi yaşatacak 
</HEADLINE>
<TEXT>

     Antalya'da trafik kazası geçiren, tedavi gördüğü hastanede doğum gününde ölen Caner Saraçoğlu'nun organları, 4 kişiye hayat verecek. 
     Geçen cuma günü Yüzüncü Yıl Bulvarı'nda bir otomobilin çarpması sonucu yaralanan motosiklet sürücüsü Caner Saraçoğlu 33 , Antalya Devlet Hastanesi'ne kaldırıldı. Ailesinin isteği üzerine Akdeniz Üniversitesi AÜ Hastanesi'ne sevk edilen ve beyin ölümü gerçekleşen Saraçoğlu'nun organları, ailesi tarafından bağışlandı. 
     AÜ Hastanesi'ndeki operasyonla evli ve bir çocuk babası Saraçoğlu'nun böbrekleri, kalbi, pankreası ve karaciğeri alındı. 
     AÜ Organ Nakli Eğitim, Araştırma ve Uygulama Merkezi Koordinatörü Nilgün Keçecioğlu, basın mensuplarına yaptığı açıklamada, Saraçoğlu'ndan alınan karaciğerin 45 yaşındaki Necmi Altıntaş'a, bir böbrek ve pankreasın 23 yaşındaki Levent Karamürsel'e nakledildiğini söyledi. 
     Hastaların genel durumlarının iyi olduğunu belirten Keçecioğlu, ''İkinci böbrek için şu an 4 aday var. Testlerden sonra böbreğin kime nakledileceği belli olacak. Kalp ise bu sabah uçakla İstanbul Koşuyolu Hastanesi'nde yatan 21 yaşındaki bir erkek hastaya gönderildi, nakil orada yapılacak'' dedi. 
     
     DOKTORLARIN İHMALİ İDDİASI 
     Öte yandan Caner Saraçoğlu'nun cenazesini, AÜ Hastanesi morgundan alan ağabey Abdullah Saraçoğlu, gazetecilere yaptığı açıklamada, kardeşinin ölümünde Antalya Devlet Hastanesi'ndeki doktorların ihmalinin olduğunu iddia etti. 
     Hastaneye ilk götürüldüğünde kardeşinin durumunun iyi olmadığını ifade eden Saraçoğlu, şöyle konuştu 
     ''Buna rağmen servise alınmış. Bizim uyarımızla yoğun bakıma kaldırdılar. Daha sonra da Akdeniz Üniversitesi Hastanesi'ne sevk edilmesini istedik. Kardeşime zamanında müdahale edilseydi yaşayabilirdi. Devlet Hastanesi'nin ihmali var, dava açacağım. Beyin travması geçiren bir hasta 3 saat bekletildikten sonra bizim baskımızla yoğun bakım servisine alınır mı '' 
     
     GÖZYAŞLARI İÇİNDE DEFNEDİLDİ 
     Morgtan alınan cenazenin, Saraçoğlu'nun oturduğu siteye getirilmesinde duygulu anlar yaşandı. Gözyaşları içinde oğlu için okunan duaları dinleyen anne Gülderen Saraçoğlu, ''Oğlumu trafik terörüne kurban verdim'' diye konuştu. 
     Baba Çetin Saraçoğlu ise oğlunun doğum gününde öldüğünü belirterek, kendilerine destek veren kişilere teşekkür etti. 
     Saraçoğlu'nun cenazesi, Muratpaşa Camii'nde kılınan namazın ardından Uncalı Kent Mezarlığı'na defnedildi. 
     
</TEXT>
</DOC>
