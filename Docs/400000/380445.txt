<DOC>
<DOCNO> 380445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/siyaset/siy04.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AP'de bu kez Ermeni sorunu masaya geliyor 
</HEADLINE>
<TEXT>


GÜVEN ÖZALP Brüksel 


Türkiye, AB ile "kritik 3 Ekim virajı"na girerken, Avrupa Parlamentosu AP çatısı altında Türkiye karşıtı görüşler, çeşitli konferanslar aracılığıyla dile getirilmeye devam ediyor. AP'de, 2 gün süren "Kürt sorunu" konferansının ardından, bugün de Ermeni sorununun masaya yatırılacağı "Aralık 2004 - Ekim 2005. Türkiye değişti mi " konferansı düzenlenecek. Hıristiyan Demokratlar'dan oluşan Avrupa Halk Partisi'nin EPP desteği ve Avrupa Ermeni Federasyonu'nun girişimiyle gerçekleştirilen konferansta konuşacak isimlerin çoğunluğunu da Ermeni, Yunan ve Rumlar oluşturacak. 
Bir siyasi grubun ya da birkaç parlamenterin önayak olması halinde kolaylıkla düzenlenebilen bu tür toplantılarda dile getirilen görüşler AP'nin resmi görüşünü yansıtmıyor ve sadece konferansa katılanları bağlıyor. AP'nin sorumluluğu da, toplantının yapılabilmesi için yer sağlamakla sınırlı kalıyor. 


</TEXT>
</DOC>
