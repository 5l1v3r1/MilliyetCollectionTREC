<DOC>
<DOCNO> 386260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/spor/spo30.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Efes-Ülker karşı karşıya 

POTADA erkekler ve bayanlarda Cumhurbaşkanlığı Kupası bugün sahiplerini bulacak. Abdi İpekçi Salonu'nda oynanacak olan maçların ilkinde, saat 17.45'te Bayanlar Ligi Şampiyonu Beşiktaş ile Türkiye Kupası sahibi Fenerbahçe karşılaşacak. Aynı salonda saat 20.00'de ise Erkekler Ligi Şampiyonu Efes Pilsen ile Ülkerspor, 21. kupaya sahip olabilmek için mücadele verecek. Maçlar Skytürk'ten naklen yayınlanacak. 

Hido, Zaza'yı yendi 104-93 

NBA'DEKİ lejyonerlerimizden Hidayet Türkoğlu'nun forma giydiği Orlando Magic, Ülkerspor'un eski oyuncusu Gürcü Zaza Pachulia'nın görev yaptığı Atlanta Hawks'ı hazırlık maçında 104 - 93 mağlup etti. 28 dakika süre alan Hido, maçı 10 sayı ile tamamladı. İlk beş çıkan ve 28 dakika oynayan Zaza ise 18 sayı ile, Joe Johnson ile birlikte takımının en skorer iki isminden biri oldu. 

Ümit Davala iki ay yok 

ALMANYA'DA Werder Bremen formasını giyen Ümit Davala'nın, kasığındaki sakatlık nedeniyle iki ay sahalardan uzak kalacağı açıklandı. 32 yaşındaki milli futbolcu, sakatlığının iyileşmesinin gün geçtikçe daha zorlaştığını kaydederek, "Sürekli sakatlanmam rahatsızlık verici ama ben, h l futbol için yaşamaya devam ediyorum" dedi. Ümit, Şampiyonlar Ligi'ndeki dört maçta de görev yapamayacak. 

Naim gitmedi 

Olİmpİyat Şampiyonu halterci Naim Süleymanoğlu, eski Federasyon Başkanı Kenan Nuhut ile ilgili kasetli şantaj davasında İstanbul'da ifade verecek. Ankara 25. Asliye Ceza Mahkemesi'nde Naim Süleymanoğlu ile Emel Güzelimdağ'ın tehdit ve şantajla menfaat sağlamak suçundan üç yıla kadar hapisle cezalandırılması istemiyle açılan davanın dünkü ilk duruşmasında mahkeme, Süleymanoğlu'nun ifadesinin beklenmesi ve Nuhut'un şahitlerinin dinlenebilmesi için ikinci duruşmanın 8 Şubat 2006'da saat 11.00'de yapılmasına karar verdi. 

Golfte sınav 

Golfte Avrupa Şampiyon Kulüpler Şampiyonası müsabakaları bugün Silivri Klassis Golf Kulübü'nde başlayacak. Üç gün sürecek organizasyona, Türkiye'nin yanı sıra, Avrupa'daki yaklaşık 6 bin golf kulübü arasından seçilen 22 ülkenin en iyileri mücadele edecek. 

Kalitesi belgeli 

DENİZLİ Amatör Süper Ligi takımlarından Gümüşlerspor, ISO 9001-2000 kalite belgesi almaya hak kazandı. Markalaşma çabasında bulunan Gümüşlerspor, tesisleşme konusunda da yatırımlarını sürdürüyor. 

Şampiyonlara Ata altını 

İZMİR Büyükşehir Belediye Başkanı Aziz Kocaoğlu, Avrupa Tekvando Şampiyonu olan Kıvanç Dinçsalman'ı 60, Avrupa Gençler Judo Şampiyonu Gülşah Kocatürk'ü de 20 Ata altınla ödüllendirdi. Kocaoğlu, antrenörleri de unutmadı. 



</TEXT>
</DOC>
