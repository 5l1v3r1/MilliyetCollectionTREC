<DOC>
<DOCNO> 388441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/siyaset/siy04.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer YÖK'ün yetkisi yok 
</HEADLINE>
<TEXT>


ANKARA Milliyet 


YÖK Yüksek Disiplin Kurulu'nda bugün Başbakanlık Müsteşarı Prof. Dr. Ömer Dinçer'in "intihal aşırma " dosyası masaya yatırılacak. Toplantıda kamunun "en tepesindeki isim" hakkında, üniversite öğretim üyeliği mesleğinden çıkarılması yönünde karar verilmesi bekleniyor. 

Yazılı açıklama 
Kurulda kendisini avukatının temsil edeceğini kaydeden Dinçer ise yine avukatı aracılığıyla yaptığı yazılı açıklamada, "intihal var" denilen kitabın yayımlandığı tarihte öğretim üyesi olmadığını, bu nedenle YÖK'ün hakkında disiplin soruşturması yapamayacağını öne sürdü. YÖK Başkanı Prof. Dr. Erdoğan Teziç başkanlığında toplanacak kurulun vereceği karar "üniversite öğretim mesleğinden çıkarılması" yönünde olursa Dinçer, Türkiye'deki hiçbir üniversitede çalışamayacak ve profesörlük unvanını kullanamayacak. 


</TEXT>
</DOC>
