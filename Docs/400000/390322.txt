<DOC>
<DOCNO> 390322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/spor/aspo.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a ara sıcak 4-0 
</HEADLINE>
<TEXT>


Galatasaray, İkinci Lig temsilcisi Mersin İdmanyurdu önünde ilk yarı oldukça durgundu. Cim - Bom sonradan açıldı, Necati Ateş 2 , gençler Uğur ve Özgürcan'ın golleriyle gruptaki ilk üç puanını buldu 

ERHAN TELLİ 


Galatasaray, Türkiye Kupası A Grubu'ndaki ilk maçında İkinci Lig A Kategorisi'nden rakibi Mersin İdmanyurdu'nu çok rahat bir oyunla farklı mağlup etti. İlk yarıda tutuk bir futbol sergileyen sarı - kırmızılı takım, ikinci devrede üst üste attığı gollerle sonuca gitti. 
Cim Bom aradığı golü 53. dakikada Necati Ateş'le bulurken, genç savunmacı Uğur Uçar, 70'de farkı ikiye çıkardı. Galatasaray bu dakikadan sonra oyundaki üstünlüğünü daha da artırırken, Cemal'in müdahalesiyle yerde kalan Necati Ateş, 85. dakikada kazanılan penaltı atışında topu ağlara yollayarak skoru 3-0 yaptı. 
Karşılaşmada kapanış golü bir başka genç yetenek Özgürcan'dan geldi. 87. dakikada Cihan'ın sağ kanattan yaptığı ortada uzak direkte topa iyi yükselen Özgürcan klas bir kafa vuruşuyla topu kalecinin bacakları arasından filelerle buluşturarak skoru belirledi. Necati Ateş ve Saidou maçın en başarılı isimleri olarak dikkat çekerken, Uğur ile Özgürcan attıkları gollerden sonra kulübeye koşarak sevinçlerini Teknik Direktör Eric Gerets'le paylaştı. 

A GRUBU PUAN CETVELİ Takımlar O G B M A Y P Galatasaray 1 1 0 0 4 0 3 Malatyaspor 1 1 0 0 1 0 3 Giresunspor 0 0 0 0 0 0 0 Diyarbakır 1 0 0 1 0 1 0 Mersin İ.Y. 1 0 0 1 0 4 0 
21 Aralık Çarşamba Malatyaspor - Galatasaray, Giresunspor - Diyarbakır. Mersin İdmanyurdu Bay 

91 bin YTL cepte 

A Grubu'nda oynadığı ilk maçta Mersin İdmanyurdu'nu puansız yollayan Galatasaray, yeni statü gereğince 67 bin 500 dolar yaklaşık 91 bin YTL galibiyet primi almaya hak kazandı. 


</TEXT>
</DOC>
