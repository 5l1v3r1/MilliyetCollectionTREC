<DOC>
<DOCNO> 384036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/ekonomi/aeko.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşe askere gitti 
</HEADLINE>
<TEXT>


Ayşe ve Zübeyde adlı yüksek fırınlarıyla yassı çelik üreten ve son dönemde yerli - yabancı sermaye tartışmasının sembolü olan Erdemir'e 2.7 milyar dolarla en yüksek teklifi OYAK verdi. EOGG ihaleden çekilirken Türk bayrağını salladı 

AHMET ERHAN ÇELİK Ankara 

Aylardır ekonomi gündeminden düşmeyen, yerli - yabancı sermaye tartışmasının sembolü haline dönüşen Erdemir ihalesi dün gerçekleşti ve Erdemir'in yüzde 46.1'ine en yüksek teklifi 2 milyar 770 milyon dolar ile OYAK verdi. 
Yabancı teklif sahipleri ortaya çıkan fiyatı "çılgın" sözleriyle ifade ederken, ulusal sermayeli 34 şirketin oluşturduğu Ereğli Ortak Girişim Grubu'nun EOGG İcra Kurulu Başkanı Zafer Çağlayan "Bizim de, Oyak'ın da verdiği fiyat ekonomik değil. Amaç Erdemir'in Türklerde kalmasıydı, bunu da başardık" diye konuştu. 

'Rakam ekonomik değil' 
İhalede Oyak'tan daha düşük teklif veren katılımcıların ortak görüşü "Oluşan fiyat ekonomik değil" yönünde oldu. NLMK'nın Türk ortaklarından biri "İhale şartnamesine göre Oyak 2.5 milyar dolarlık ilave yatırım yapacak. Dünya çelik fiyatlarını dikkate aldığınızda Erdemir'in fiyatını çok yukarılara çektiler". Mittal'in birleşme - devralmalardan sorumlu direktörü Ondra Otradovce ise, "Biz yatırımın geri dönüş ve nakit akımları itibariyle verebileceğimiz fiyatı verdik" dedi. Oyak Genel Müdürü Coşkun Ulusoy ile ve Yönetim Kurulu Başkanı emekli Korgeneral Yıldırım Türker ise teklif ettikleri fiyatın "hesabı" bulunduğunu savundular. 
Oyak'ın 2 milyar 770 milyon dolarlık teklifiyle Erdemir Grubu'nun toplam fiyatı 6 milyar dolara ulaştı. Erdemir'in dün itibariyle borsa değeri 3 milyar 223 milyon dolar seviyesinde kalırken, ihalede oluşan fiyat borsa değerinin yüzde 86 üzerine çıktı. 
İhale teknik olarak sonuçlanırken, sonuç Rekabet Kurumu'nun görüşünü müteakip Özelleştirme Yüksek Kurulu'nun ÖYK onayına sunulacak. Bu onayın ardından teklif sahibi firma ile sözleşme imzalanacak ve Erdemir'deki yüzde 46.12'lik idare hissesi alıcıya devredilecek. İhaleyi kazanan firma şartname gereği Türkiye Kalkınma Bankası'na ait yüzde 3.17 oranındaki Erdemir hissesini de aynı fiyat usul ve esaslara göre satın almak zorunda olacak. Eğer bu firma Oyak olursa 2 milyar 770 milyon doların üzerine 190 milyon dolar ilave para ödeyecek. 

Yabancıya açık kapı 
OYAK Genel Müdürü Coşkun Ulusoy ihaleden sonra soruları yanıtlarken bedelin nasıl ödeneceği konusunda uzun süredir çalıştıklarını söyledi. Ulusoy, "Yabancı ortaklıklar düşünüyor musunuz " sorusunu, "Her türlü konuyu düşünmek zorundayız. Fiyat ve konjonktür çerçevesinde yeni açılımları değerlendireceğiz" diye yanıtladı. Ulusoy, ayrıca, "İstihdam konusunda daha iyileştirmeler yapmayı değerlendirmemiz lazım" dedi. Şartnameye göre Erdemir'deki mevcut personelin yüzde 95'i iki yıl süreyle işten çıkarılamayacak. 
EOGG'nin koordinatörü TOBB'un Başkanı Rifat Hisarcıklıoğlu ise, "Biz ortak olmayız. Görevimiz bitti" şeklinde konuştu. 

'Big Mittal' erken çekildi 
Dünyanın en büyük çelik üreticisi Mittal Steel'in ihaleden ilk turda çekilmesi sürpriz oldu. Mittal Steel Başkanı Lakshmi Mittal, önceki gün 'yüksek fiyat oluşursa çekiliriz' mesajı vermişti. Dün Mittal yöneticileri, son dakikada Ankara'ya gelmekten vazgeçtiler. 
Mittal Steel'in kurumsal sözcüsü Nicola Davidson, "Erdemir verimlilik, üretim ve karlılık açısından son derece iyi bir şirket. Ancak fiyatın ekonomik olarak geri dönüşü olmayacağını hesap ettik. Türk pazarında yer almak için fırsatları değerlendireceğiz" dedi. 

Erdemir'le birlikte bunlar da satıldı İsdemir Türkiye'nin en büyük entegre demir çelik tesislerinden. 6 bin çalışanı var. 2010'da Erdemir ve İsdemir'in toplam kapasitesinin 10 milyon tona ulaşması hedefleniyor. Erdemir Maden Sivas Divriği'deki demir madeni tesislerini işletiyor yaklaşık 400 çalışanı var. Erdemir Romanya Erdemir'in Romanya'da özelleştirmeden aldığı bu tesis, silisli yassı çelik üretiyor. Çalışan sayısı 376. Çelbor Savunma sanayinin kullandığı dikişsiz boruları üretiyor. 100 çalışanı var. Çelik Servis Merkezi Gebze'deki merkezin amacı müşterilere ürünleri, istedikleri özelliklerde ulaştırmak. Bu merkezin, Yarımca Porselen arazisine taşınması planlanıyor. Erenco Demir - çelikte mühendislik, yönetim ve danışmanlık hizmetleri veriyor. Erdemir'in ayrıca biri Karadeniz'in, diğeri de Akdeniz'in en büyük limanları arasında yer alan iki limanı ile Erdemir Lojistik ve Erdemir Gaz adlı iki şirketi daha bulunuyor. 

Galiptir bu yolda mağlup Ulusal gruplar Erdemir ihalesinde sergiledikleri kararlılıkla yabancıları ihaleden çekilmeye zorlarken yapılan açıklamalar ve ortaya çıkan görüntüler ulusal - yabancı çekişmesini gözler önüne serdi. 
Özelleştirme İdaresi Başkan Yardımcısı Hasan Köktaş'ın Komisyon Başkanlığı'ndaki nihai pazarlık görüşmelerine altı talip katıldı. İhalede, elemesiz yapılan yazılı turun ardından birinci elemeli yazılı turda en düşük teklifi veren Nurol-Limak-Özaltın-Alkol Pazarlama Ortak Girişim Grubu ve Severstal elenirken, bu turdaki en yüksek fiyat 2 milyar 400 milyon 500 dolar olarak açıkladı. Elemeli ikinci yazılı turda da en düşük teklif sahibi Mittal Steel ihale dışında kaldı. 2 milyar 650 milyon dolarla başlayan açık artırmanın birinci sözlü turunda fiyat 2 milyar 670 milyon dolara çıkarken, Arcelor ara istedi ve daha sonra ihaleden çekildiğini açıkladı. Açık artırmanın üçüncü turunda NLMK, dördüncü turda da Ereğli Ortak Girişim Grubu EOGG çekildiğini açıkladı. İhale tamamlandığı anda EOGG heyetinden önce Kibar Holding temsilcisi Serdar Koçtürk ardından da Zafer Çağlayan masadaki Türk bayrağını alarak gazetecilere döndü ve Türk bayrağını salladı. İhale süresince Çağlayan'ın önündeki su bardağının üzerinde kalan nazar boncuğu dikkat çekti. İhaleyi Hilton'da özel bir odada izleyen TOBB Başkanı Rifat Hisarcıklıoğlu salona indiğinde beraberindeki yönetim kurulu üyelerinin yüzlerinin güldüğü dikkat çekti. Hisarcıkloğlu, "İhaleyi kaybedip de gülen ilk katılımcı galiba sizsiniz" esprilerine yine gülerek yanıtını verdi. İhaleyi "Özelleştirmede tarihi gün" olarak nitelendiren Hisarcıklıoğlu, "Ne güzel ki Erdemir milli sermayede kaldı. Erdemir'de Türk bayrağının yanına başka bayrak gelmedi" dedi. Hisarcıklıoğlu, "Tüpraş'ı alarak dünya devleri arasına girme yolunda önemli bir adım atan Koç Holding'ten sonra, Oyak Grubu'nun elde ettiği bu başarının, milli sermaye için büyük bir moral ve itici güç olacak" şeklinde konuştu. Özelleştirme İdaresi Erdemir ihalesi için kamu kurumlarının salonlarını değil beş yıldızlı Hilton otelini mekan olarak tercih etti. İdare daha önce Tüpraş ihalesini beş yıldızlı Bilkent otelinde gerçekleştirmişti. 

Karadeniz Ereğli'de sessiz gün EYLEM TÜRK 
Özelleştirmeyi protesto için 500 kadar erdemir işçisi dün Ankara'da Özelleştirme İdaresi önünde protesto gösterisi düzenlerken, Ereğli'de dün sessiz sedasız bir gün yaşandı. İhale sürecinde en büyük hareketlilik, Ereğli'nin sahil şeridinde bulunan Bozhane adlı kafeteryada yaşandı. Burada toplanan bir grup, Belediye Başkanı Halil Posbıyık ile birlikte ihaleyi seyretti. 

'Tek teselli Oyak'ın alması' 
İhale sonucu da izleyenler tarafından sükunet içinde karşılanırken ihaleyi canlı yayından izleyen Karadeniz Ereğli Belediye Başkanı Halil Posbıyık, "Erdemir'in daha yüksek fiyatla satılmasını bekliyorduk. Kelepir fiyata satıldı. Tek tesellimiz ihaleyi Oyak'ın kazanması" dedi. 

Ücret endişesi 
Erdemir işçileri ise ihaleyi kazanan firmanın düşük ücret politikası uygulayacağından endişeli. 
Erdemir'de operatör olarak çalışan Mustafa Keleş, "İhaleyi kazanan firmanın kapasite artırımlarına devam etmesi lazım. İşçinin tek endişesi ücret politikası. Herkes bundan kaygılı" diye konuştu. 
Erdemir'den üç gün önce emekli olan Beşir Balaban ise, "Yerli bir sermaye olan Erdemir'in yerli bir grup olan Oyak tarafından alınması bence olumlu. Yatırım yapacağını, şirketi daha da güçlendireceğini ümit ediyoruz. İşçinin kazanılmış hakları ile oynanmayacağını tahmin ediyoruz" dedi. 
Erdemir yetkililerinin verdiği bilgiye göre, firmada şu anda yaklaşık 6 bin 800 kişi çalışıyor. Bunların 5 bine yakını mavi, 2 bine yakını da beyaz yakalı. Şirkette yaklaşık 700 mühendis çalışıyor. İşçi ücretleri brüt 840 milyon ile 5 milyar 600 milyon lira arasında değişiyor. 
Beyaz yakalı çalışan ücretleri ise brüt 1 milyar 400 milyon lira ile 9 milyar 600 milyon lira arasında. Şirkette ayda 25 milyon dolar maaş ödemesi yapılıyor. Çalışanların yaş ortalaması ise 35. 


</TEXT>
</DOC>
