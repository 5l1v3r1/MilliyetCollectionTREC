<DOC>
<DOCNO> 380108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/ekonomi/eko06.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mimarlar Odası Galataport ihalesine dava açıyor 
</HEADLINE>
<TEXT>


SERHAT OĞUZ İstanbul 

Mimarlar Odası, Anayasa'ya aykırı olduğu gerekçesiyle Galataport ihalesine karşı dava açmaya hazırlanıyor. Uygulamayı "Boğaziçi'nde imar faşizmi" diyerek eleştiren Mimarlar Odası Genel Başkanı Oktay Ekinci, "Başbakan Tayyip Erdoğan şimdi Büyükşehir Belediye Başkanı olsa projeye karşı kıyameti koparırdı" dedi. 
Hükümetin Haydarpaşa ve Galataport gibi projeler için imar yetkisini Büyükşehir Belediyesi'nden almasını sağlayan yasanın Anayasa'ya aykırı olduğunu belirten Ekinci, şunları söyledi 
"Bu proje kent demokrasisi ve Türkiye'nin hukuk devleti hedefleri açısından kabul edilemez. Bu bölgede nelerin nasıl yapılması gerektiğini ancak İstanbul halkının meşru temsilcileri, meslek odaları ve bilim temsilcileri karar verir. Bu hükümet yetkiyi belediyeden aldı ve imar gizliliği yarattı. Bu yetki Anayasa'ya yüzde yüz aykırı. Proje için verilen fiyat teklifi, arsanın büyüklüğü ve konumuyla ilgili değil, hükümetten almayı umdukları imar hakları nedeniyle yüksek. Kadir Topbaş, yasaya karşı dava açsın biz müdahil oluruz." 

'Hizmet değil rant' 
Şehir Plancıları Odası İstanbul Şubesi Genel Sekreteri Ali Rıza Nurhan da Galata Projesi için suç duyurusunda bulunduklarını belirtti. Hükümetin İstanbul'a hizmetten çok rant peşinde olduğunu öne süren Nurhan, şöyle konuştu 
"Eğer yapılırsa Haydarpaşa Projesi'nden çok daha vahim bir sonuç çıkar. Bahsettikleri kadar gemi gelirse bölgenin altyapısı buna yetmez ve bunu düzeltmek devlete düşer. Yani devlet o yatırımcıyı sübvanse eder." 


</TEXT>
</DOC>
