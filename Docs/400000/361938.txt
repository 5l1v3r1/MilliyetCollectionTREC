<DOC>
<DOCNO> 361938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/dunya/axdun01.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TARİHİ ZİYARET 
</HEADLINE>
<TEXT>


Caferi'nin Tahran ziyareti, iki ülkenin savaş yüzünden 25 yıldır bozuk olan ilişkilerinin normalleşmesi için atılan en büyük adım 

DIŞ HABERLER SERVİSİ 


Ülkesinin doğu komşusu İran'la, 1980 - 88 yılları arasındaki savaştan bu yana bozuk olan ikili ilişkilerin normalleşmesi yolundaki en büyük adım sayılan, tarihi nitelikteki İran ziyaretine önceki gün başlayan Irak'ın Şii Başbakanı İbrahim Caferi, dün Tahran'da İran Cumhurbaşkanı Muhammed Hatemi ile görüştü. 
3 Ağustos'ta görevini Cumhurbaşkanı seçilen Mahmud Ahmedinejad'a devredecek olan Hatemi, görüşmenin ardından yaptığı açıklamada, ziyaretin iki ülke ilişkilerinde bir dönüm noktası olduğunu vurguladı ve "Umarım bu ziyaret, eski Irak diktatörü Saddam Hüseyin'in verdiği zararı tazmin eder" diye konuştu. Hatemi, "Özgür, gelişmiş ve istikrarlı bir Irak, İran'ın stratejik hedefidir. Tahran, Irak'ta istikrar ve güvenliğin tesisi için elinden geleni yapacaktır" dedi. 

Humeyni'nin mezarına çelenk 
Kabinesindeki 10 bakan eşliğinde, kalabalık bir heyetle Tahran'a gelen Caferi ise, "Bugün bölgede ve dünyada yayılan terörizme karşı iki misli ve ortak bir çaba içinde bulunmamız gerekiyor" diye yanıt verdi. Caferi, Hatemi ile görüşmesinden önce İran İslam Cumhuriyeti'nin kurucusu Humeyni'nin mezarını ziyaret ederek çelenk bıraktı. Caferi, dün gece İran Dışişleri Bakanı Kemal Harrazi ve İstihbarat Bakanı Ali Yunusi ile ayrı ayrı görüştü. Caferi'ye, Dışişleri Bakanı Hoşyar Zebari ve Savunma Bakanı Sadun El Duleymi'nin yanı sıra petrol, enerji, turizm, ulaştırma, ticaret, savunma ve sanayi bakanları eşlik ediyor. Caferi'nin, Ahmedinejad ve Dini lider Ayetullah Ali Hamaney ile yapacağı görüşmelerle temaslarını tamamlayarak bugün Irak'a dönmesi bekleniyor. 
Caferi, Saddam rejiminin Irak'taki Şiilere uyguladığı baskıdan kaçarak, hayatının 10 yılından fazlasını İran'da sürgünde geçirmişti. 

1991'den beri ilk ziyaret 
Irak'ta 30 Ocak seçimleriyle ülkede çoğunluğu oluşturan Şiilerin parlamento ve hükümetin kontrolünü eline geçirmiş olmasının, Irak'ın, Şii ruhban sınıfı tarafından yönetilen İran'a yakınlaşmasında kolaylaştırıcı bir rol oynadığı belirtiliyor. Caferi'den önce Irak'tan İran'a en üst düzey ziyareti 1991'de, Körfez Savaşı'ndan hemen önce, dönemin Irak Devrim Komuta Konseyi Başkan Yardımcısı İzzet İbrahim yapmıştı. İbrahim halen kaçak durumda. 

Washington mesafeli 

İran'ı, nükleer silah geliştirmeye çalışmak, terörist örgütlere destek sağlamak ve Irak'ın içişlerine karışmakla suçlayan Bush yönetimi, Caferi'nin İran ziyaretine anlayış gösterse de ihtiyatı elden bırakmıyor. ABD'nin yeni Bağdat Büyükelçisi Zalmay Khalilzad, geçen hafta Washington'da yaptığı açıklamada, "Irak ve İran arasındaki ilişkilerin düşmanca olmasını teşvik etmek ABD'nin politikası değildir. Onlar komşu. Biz bu iki ülkeyi birbirleriyle iyi ilişkiler içinde görmek isteriz" dedi. Khalilzad, "Ama iyi ilişkiler aynı zamanda Irak'ın içişlerine karışmamaktır. İyi ilişkiler şu veya bu Irak kurumu veya Irak'taki herhangi bir alan üzerinde egemenlik kurmaya çalışmak demek değildir" diyerek, İran'ın Irak'ta, Şiiler üzerinden nüfuzunu artırmasından ABD'nin rahatsız olduğunu dile getirmişti. 


</TEXT>
</DOC>
