<DOC>
<DOCNO> 350672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko16.html </URL>
<DATE> 2005/06/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Dünya Bankası'nda demiryollarına kredi... 
</HEADLINE>
<TEXT>

     Dünya Bankası İcra Direktörleri Kurulu, Türkiye'ye, demiryollarının yeniden yapılandırılmasının birinci aşaması çerçevesinde, 143.7 milyon Avro 184.7 milyon dolar tutarında "Demiryolları Yeniden Yapılandırma Kredisi" verilmesini onayladı. 
     Dünya Bankası'ndan yapılan açıklamada, projenin Türkiye'de demiryollarının verimi, etkinliği ve finansal açıdan yaşama kabiliyetinin artırılmasına yardım edeceği belirtildi. 
     Açıklamada, Dünya Bankası'nın Türkiye'de yürütülen demiryollarının yeniden yapılandırılması programına iki aşamalı "Uyumlaştırılabilen Program Kredisi APL " ile destek verdiği ifade edildi. 
     APL kredisinin ilk aşaması olan APL1 çerçevesinde Türkiye'ye 184.7 milyon doları Dünya Bankası tarafından finanse edilmesi öngörülen 221 milyon dolar kredi sağlanacağı belirtilen açıklamada, söz konusu kredinin mevcut Demiryolları Kanunu çerçevesinde Türkiye Cumhuriyeti Devlet Demiryolları'nın TCDD yeniden yapılandırılması için danışmanlık servisinin sağlanması, Mersin-Toprakkale ve Yenice-Boğazköprü koridorunda hat kapasitesinin artırılması, TCDD personelinin eğitimi ve iç ve dış iletişiminin artırılmasında kullanılacağı kaydedildi. 
     Açıklamada, asgari 115 milyon doları Dünya Bankası tarafından sağlanması öngörülen ve toplam tutarı 230 milyon dolar olan APL2 kapsamında, APL1 çerçevesinde yürütülen programının tamamlanması ile Irmak-Zonguldak hat kapasitesinin artırılmasını öngören bir dizi çalışmanın desteklenmesini içerdiği bildirildi. 
     Dünya Bankası Türkiye Direktörü Andrew Vorkink yaptığı açıklamada, Dünya Bankası'nın Türkiye'de hükümetin demiryolları faaliyetlerinin etkinliği ile verimliliğin artırılması ve TCDD'nin mali açıdan sürdürülebilir duruma ulaşması, finansal yüklerinin azaltılmasına yardımcı olmaktan memnun olduğunu söyledi. 
     Türkiye'de demiryollarının Avrupa'dakiler ile rekabet edebilir düzeye ulaşmasının AB ile 3 Ekim tarihinde başlayacak tam üyelik görüşmeleri sürecinde önemli olacağını belirten Vorkink, projenin Türkiye'de demiryollarının güvenliğinin artırılmasına katkı sağlayacağını bildirdi. 
     
</TEXT>
</DOC>
