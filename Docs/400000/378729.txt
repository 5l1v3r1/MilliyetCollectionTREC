<DOC>
<DOCNO> 378729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur07.html </URL>
<DATE> 2005/09/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Çalışma şartları doktorları "tüketti"... 
</HEADLINE>
<TEXT>

     Türk Tabipleri Birliği’nin hazırladığı "Tükenmişlik Raporu"nda, erkek doktorların kadın doktorlara oranla meslekte daha fazla "tükendikleri" belirlenirken, kadın doktorların iş yaşamlarında sorumlulukları nedeniyle daha başarısız olduğu vurgulandı. 
     Türk Tabipleri Birliği’ne bağlı 56 odaya gönderilen anket formları aracılığı ile gerçekleştirilen araştırmaya 1754 doktor katıldı. Bu bilgiler ışığında hazırlanan "Türkiye’de Tabip Odalarına Kayıtlı Olan Bir Grup Doktorda Tükenmişlik Sendromu ve Etkileyen Faktörler" raporunda, doktorların mesleğe "duyarsızlaşma" ve "tükenmişlik" seviyesinin belirlenmesi hedeflendi. 
     Tükenmişlik düzeyinin erkek doktorlarda kadın doktorlara göre daha yüksek olduğu belirlenirken, kadın doktorların kişisel başarı oranının erkek doktorlara göre daha az olduğu kaydedildi. 
     
     BEKAR DOKTOR DAHA "DUYARSIZ" 
     Araştırmada, tespit edilen konular arasında medeni hale göre duyarsızlaşma düzeyi de yer aldı. Bekar doktorların evli doktorlara göre, daha duyarsız olduğu tespit edilirken, kişisel başarının da bekar doktorlarda daha az olduğu vurgulandı. 
     Tükenmişlik düzeyinin yaş gruplarına göre arttığı, en yüksek "duygusal" tükenme puanı ortalamasının 35-44 yaş grubu doktorlarda görüldüğü kaydedildi. Yaş arttıkça "duyarsızlaşma" puanının azaldığı ve en duyarsız doktorların "25-34 yaş grubu"nda görüldüğü bildirildi. Raporda, genç yaştaki doktorların kendine güvensizliğinin buna neden olduğu ifade edildi. 
     
     İKİNCİ İŞ DE VAR, SİGARA VE ALKOL TÜKETİMİ DE 
     Raporda tespit edilen konular arasında geçim sıkıntısı çeken doktorların ikinci işe yönelmesi ile sigara ve alkol tüketimi de yer aldı. Doktorların bekledikleri ya da sahip oldukları yaşam standardına ulaşabilmeleri için ikinci bir işe yöneldiği belirtilen raporda, ücret ortalamasının birincil olarak yapılan işten kazanılan miktardan daha az olduğu belirtildi. 
     Doktorların üçte birinin sigara içtiğini ifade edilirken, yüzde 67.3’ünün alkol aldığına da dikkat çekildi. 
     Araştırmada, doktorların yüzde 94.2’sinin mesleğin geleceğinden umutlu olduğu da tespit edildi. 

ANKA 
     
</TEXT>
</DOC>
