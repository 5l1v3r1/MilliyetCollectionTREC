<DOC>
<DOCNO> 384865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo19.html </URL>
<DATE> 2005/10/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Halilhodziç, Trabzonspor'da ilk idmanına çıktı 
</HEADLINE>
<TEXT>

     Trabzonspor Turkcell Süper Ligi'nde Samsunspor ile yapacağı maçın hazırlıklarını bugün yaptığı antrenmanla sürdürdü. 
     Fransa'dan dün akşam dönen Trabzonspor'un yeni teknik direktörü Vahid Halilhodziç, bordo-mavili takım ile ilk antrenmanına çıktı. 
     Antrenmana milli futbolcular Jun, Hüseyin Adem Koçak ve sakatlıkları süren Szmykowiak ve Fatih katılmadı. 
     Sabah saat 08.00'de ilk olarak futbolcular ile bir toplantı yapan Halilhodziç, idman boyunca disiplinli tavırları ile dikkat çekti. 2 Saat süren antrenmanda Fransızca konuşan Halilhodziç'in tercümanlığını Cemşir Muratoğlu ile zaman zaman da Gineli oyuncu Yattara, yaptı. 
     
     YÖNETİM KURULU DA İZLEDİ 
     Antrenmanı Trabzonspor Kulübü Başkanı Atay Aktuğ ve bazı yönetim kurulu üyeleri de izledi. 
     Teknik direktör Vahid Halilhodziç ile birlikte dün Fransa'dan kente gelen France 2 televizyonu da 3 muhabiri ile antrenmanı takip ederken, kulüp başkanı Atay Aktuğ ile kısa bir röportaj yaptılar. 
     Fransız televizyonunun sorularını yanıtlayan Aktuğ, teknik direktör Vahid Halilhodziç'in Trabzonspor'un yapısına uygun bir teknik adam olduğunu düşündüklerini belirterek, ''Kendisi disiplinli, heyecanlı, çalışkan ve karakterimize uygun bir teknik direktör. Onun için kendisini seçtik'' dedi. 
     Aktuğ, Halilhodziç'i futbolculuk döneminden tanıdığını da kaydederek, ''Teknik direktör döneminde de başarılarını ve başarısızlıklarını biliyoruz. Kendisinden bir şartımız yok. Çevreden futbolculardan etkilenmemesini söyledik'' diye konuştu. 
     
     FATİH, SAMSUNSPOR MAÇINDA YOK 
     Trabzonspor'un kaptanı Fatih Tekke'nin Samsunspor maçında takımdaki yerini alamayacağı bildirildi. 
     Kulüp doktoru Ahmet Çağlar, kasıklarından ve belinden rahatsızlığı bulunan Fatih'in tedavisinin sürdüğünü belirterek, ''Fatih, Samsunspor maçında forma giyemeyecek. 1 haftalık tedaviden sonra diğer maçlarda forma giyip giyemeyeceği belli olur'' diye konuştu. 
     Bu arada Gökdeniz Karadeniz konusunda gerekçeli kararın dün akşam bordo-mavili kulübe geldiği ve yönetim kurulunun bu konuyu değerlendirdikten sonra bu futbolcunun tahkim kuruluna başvuracağı öğrenildi. 
     
</TEXT>
</DOC>
