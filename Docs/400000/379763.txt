<DOC>
<DOCNO> 379763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur26.html </URL>
<DATE> 2005/09/19/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İlk kez ATM'ye gitti, emekli maaşını kaptırdı 
</HEADLINE>
<TEXT>

     
     Ersin ERCAN- Mutlu YUCA BOLU, DHA 
     
BOLU'da, 75 yaşındaki Bayram Akça, hayatında ilk kez otomatik para çekme makinasından ATM kendisi çektiği 440 YTL maaşını dolandırıcıya kaptırdı. Polis, Akça'yı da yanına alarak, kaçan dolandırıcıyı caddelerde aradı, ancak bulamadı. 
     Olay, bugün saat 10.00 sıralarında İzzet Baysal Caddesi üzerinde bulunan Vakıfbank Şubesi'nin ATM'sinin önünde meydana geldi. SSK emeklisi olan 4 çocuk babası Bayram Akça, her ay maaşını çeken oğlu Abdullah Akça'dan bugün de maaşını çekmesini istedi. Ayakkabı mağazası bulunan Abdullah Akça, halk pazarı olması nedeniyle işlerinin yoğun olacağını ve mağazadan ayrılamayacağını söyleyince Bayram Akça ilk kez maaşını ATM'den çekmek için banka şubesine gitti. Akça, ATM'den para çeken genç bir kızın yardımıyla 440 YTL maaşını çekerek cebine koydu. Bu sırada yanına gelen ve adının Nevzat olduğunu söyleyen bir kişi, Oğlun Abdullah'a 5 YTL borcum var. Bende 10 YTL var. Senin iki 5'liğin var mı '' diye sordu. 30 yaşlarındaki bu kişi, Bayram Akça'nın cebinden çıkardığı 440 YTL'yi elinden kapıp koşarak kaçtı. Maaşını kaptırmanın şokunu yaşayan Akça, polise haber verdi. Olay yerine gelen Asayiş Şube Müdürlüğü ekipleri, yaşlı adamı da yanına alarak kentin en işlek caddesi İzzet Baysal'da dolandırıcıyı aradı. Ancak yapılan tüm aramalara rağmen dolandırıcının izine rastlanılmadı. 
     Bahçelievler Polis Merkezi'nde ifade veren Bayram Akça, hayatında ilk kez maaşını kendisi çektiğini belirterek, Benim maaşımı hep oğlum çekerdi. Ayakkabı mağazası olan oğlum, bugün halk pazarı olması nedeniyle işlerinin yoğun olacağını belirtip, dükkandan ayrılamayacağını söyledi. Bunun üzerine maaşımı ATM'den genç bir kızın yardımıyla kendim çektim. Ama bu olay oldu. Çok şaşkınım'' dedi. 
     
</TEXT>
</DOC>
