<DOC>
<DOCNO> 358810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/guncel/gun06.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski HADEP'liye infaz 
</HEADLINE>
<TEXT>


Diyarbakır'da 2 kişinin saldırısına uğrayan, kapatılan HADEP'in Genel Başkan Yardımcısı Hikmet Fidan, ensesinden vurularak öldürüldü. Polis yetkililerine göre olay 'adli bir vaka' 


Kapatılan HADEP'in Genel Başkan Yardımcısı Hikmet Fidan, Diyarbakır'da düzenlenen silahlı saldırı sonucu hayatını kaybetti. Olay Bağlar semti Kaynartepe Mahallesi'nde dün öğle saatlerinde meydana geldi. Rahat Apartmanı önünde kimliği belirsiz 2 kişinin silahlı saldırısına uğrayan Fidan, ensesinden aldığı tek kurşunla olay yerinde yaşamını yitirdi. Saldırının ardından kaçtıkları belirtilen kimliği belirsiz 2 kişinin bulunması için arama çalışması başlatıldı. 

Hastaneye akın 
Polis yetkilileri, olayın adli bir vaka olduğunu belirtti. Hikmet Fidan'ın cesedi Diyarbakır Devlet Hastanesi morguna kaldırılırken, İnsan Hakları Derneği İHD ve Diyarbakır Barosu'ndan çok sayıda kişi hastane önüne akın etti. 
1956 Mardin doğumlu Fidan ilk ve ortaöğrenimini Ömerli'de tamamladı. Kırşehir'de Öğretmen Okulu'nu bitiren Fidan, 12 Eylül darbesinin ardından tutuklandı. Çeşitli cezaevlerinde yatan Fidan, 1991'de tahliye oldu. Aynı yıl bağımsız ve 1995'te HADEP'ten milletvekili adayı olan Fidan, HADEP Genel Başkan Yardımcılığı, İstanbul İl Başkanlığı görevlerinde bulundu. Fidan, 3 Kasım 2002 seçimlerinde de DEHAP'tan Antalya 1. sıradan milletvekili adayıydı. 




</TEXT>
</DOC>
