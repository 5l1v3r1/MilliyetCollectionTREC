<DOC>
<DOCNO> 369294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo07.html </URL>
<DATE> 2005/08/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
UNIVERSIADE'de çim skandalı 
</HEADLINE>
<TEXT>

     Süleyman SAĞAT DHA 

İZMİR'de yapılacak 23'üncü Dünya Üniversite Yaz Oyunları'nın UNIVERSIADE resmi açılışına saatler kala, bazı futbol ve atletizm karşılaşmalarının yapılacağı sahalardaki çimler sarardı. Yetkililer, konuk takımların protestosu üzerine sararan çimleri yeşile boyayarak sorunu gidermeye çalışırken, çimlerin oyunlar başlamadan sararacağı uyarısında bulunan Çimser Şirketi'nin sahibi Asil Tapıcı haklı çıktı. 
     Gençlik ve Spor İl Müdürlüğü'nün bir müteahhit firmaya döşettiği Atatürk Stadyumu ile yanındaki Halkapınar 1 ve Halkapınar 2 futbol sahalarındaki çimlerin bazı bölümleri, sararak toprak görünümünü aldı. İddiaya göre, çimlerin durumunu gören İngiliz futbol takımı, Halkapınar 1 ve Halkapınar 2 futbol sahalarında karşılaşma yapmayacaklarını bildirdi. Bunun üzerine harekete geçen yetkililer, sararmış çimleri, yeşil çim boyasıyla boyadı. 
     
     İKİ AY ÖNCE UYARDI 

     İzmir'de faaliyet gösteren Çimser Firması'nın sahibi Asil Tapıcı ise iki ay önce, çimlerin sararacağı ve oyunlar öncesi, sahaların kullanılamaz duruma geleceği yönünde uyarıda bulunduğunu hatırlattı. Çim boyasının kale önlerindeki sararan çimlerin yeşil görünmesini sağlamak için kullanılan bir kimyasal olduğunu belirten Tapıcı, Bu boya küçük alanlarda rötuş için kullanılır. Onlar ise neredeyse bütün bir sahayı yeşile boyuyorlar. Zaten sahanın zemini bozuk. Çimler kuruyunca toprak ortaya çıkmış. Boyanan toprak uzaktan bakıldığında yeşil görünecek. Maçlar oynandıkça diğer bölümlerki çimler de bozulacak. Ortaya çok kötü bir görüntü çıkacak. Uyardığım günlerde, sahalara, serin iklim çimlerinin yerine sıcak iklim çimi döşenseydi bu sorun ortaya çıkmazdı'' dedi. 
     
     BOYA 10 BİN YTL 

     Uygulandıktan sonra sararan çimi yeşile dönüştüren ve genellikle kışın kullanılan çim boyasının litresinin 100 YTL olduğunu söyleyen Tapıcı, Bir litre boya ile 150 metrekare alan boyanabiliyor. 7 bin 350 metrekarelik nizami ölçülerdeki bir sahanın boyanması da yaklaşık 5 bin YTL'ye maloluyor. Atatürk Stadyumu'nun yanındaki iki sahanın boyanması da 10 bin YTL'ye malolacak. Bu işin suçlusunun mutlaka bulunması gerekir'' diye konuştu. 
     
     İL MÜDÜRÜ HABERİM YOK 

     Asil Tapıcı'nın iddiasını ortaya atttığı günlerde, sahalardaki çimlerin kesinlikle sararmayacağını söyleyen Gençlik ve Spor İl Müdürü Sabri Sadıklar ise çimlerin boyandığından haberi olmadığını söyledi. 
     Kesme çimlerin 15 gün önce Adapazarı'ndan getirildiğini, havaların çok sıcak olmasına rağmen kurumadığını iddia eden Sadıklar, Atatürk Stadyumu'nda yapılacak açılış gecesi provalarında, saha zemininin üzeri kapatıldı. Çimler bu yüzden sarardı. 5-6 gün içinde Atatürk Stadyumu'ndaki sararma sorunu giderilecek'' dedi. 
     
</TEXT>
</DOC>
