<DOC>
<DOCNO> 367283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun13.html </URL>
<DATE> 2005/08/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Azeri basını KKTC’ye sözümüzü tutamadık 
</HEADLINE>
<TEXT>

     NURETTİN ATMACA Bakü DHA 

      AZERBAYCAN ile KKTC arasında geçen hafta yapılan ilk doğrudan uçak seferinin ardından 31 Temmuz’da başlayacağı açıklanan düzenli uçuşlar, Azeri IM Havayolları’nın IMAIR geri adım atması sonucu henüz gerçekleşemedi. 
     27 Temmuz’da bir grup işadamı ve gazeteciyi Bakü’den Ercan Havalimanı’na doğrudan uçuran IMAIR’in Yönetim Kurulu Başkanı Fuzuli Alekperov bu konuda gazetecilere bir açıklama yapmaktan kaçınırken, Azeri basını, Alekperov’un KKTC’li yetkililerle, Lefkoşa’daki görüşmesi sırasında doğrudan uçuşlarla ilgili bir anlaşma imzalamaya yanaşmadığını yazdı. 
     
     YUNAN VE RUM BASKISI 
     "Azerbaycan sözünde duramadı" başlığını kullanan Ekspres gazetesi, uçuşların ne zaman başlayacağı konusunda şirket yetkililerinin kararsız olduğunu ve bunda da Yunan ve Rum kesiminin baskısının etkisi olabileceğini belirtti. 
     Haberde Bakü’deki bazı kaynaklara dayanılarak şirketin hem güney hem de kuzey Kıbrıs’a sefer düzenleyerek daha zengin bir uçuş programı yapmak çabasında olduğu da belirtilerken, IMAIR’in Yunanistan’ın baskısıyla Avrupa havaalanlarında engellerle karşılaşma endişesini taşıdığı da kaydedildi. 
     KKTC ve Azerbaycan arasında bu konuda görüşmelerin sürdüğü bildirilirken, IMAIR’in de iki ülke cumhurbaşkanları ve başbakanları ile durumu değerlendirdiği kaydedildi. 
     
</TEXT>
</DOC>
