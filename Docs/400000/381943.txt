<DOC>
<DOCNO> 381943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy21.html </URL>
<DATE> 2005/09/27/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
"Atatürk" yorumlarıyla tepki toplayan Duff geri adım attı 
</HEADLINE>
<TEXT>

     Atatürk’e yönelik sözleri Türkiye’de büyük tepki uyandıran AP’nin İngiliz parlamenteri Andrew Duff, sözlerinin yanlış anlaşıldığını, "Atatürk resimleri indirilsin" demediğini bildirdi. Ancak İngiliz Vekilin, yıllardır yazılı açıklamalarında Atatürk’ün adını yanlış olarak "Attaturk" biçiminde yazdığı saptandı. Vekilin son özür açıklamasında da Atatürk adı, "Attaturk" biçiminde yazıldı. 
     Atatürk’e yönelik sözleri büyük tepki çeken, son olarak Kara Kuvvetleri Komutanı Orgeneral Yaşar Büyükanıt’ın ağır eleştirisine uğrayan Türkiye-AB Karma Parlamento Komisyonu Eşbaşkan Yardımcısı Andrew Duff geri adım attı. Duff, Atatürk’ün tarihsel kazanımlarına büyük saygı duyduğunu ancak Kemalizm’in tutucu yorumlarını eleştirdiğini söyledi. AB Haber’e göre Duff, Türkler’in Atatürk’ün anısına duduğu büyük saygıyı çok iyi bildiğini belirtti. Kemalizm’in, büyük siyasi akımlar gibi çağı yakalamasına izin verilmesi gerektiğini söyleyen Duff, Kemalizmin dar yorumunun yüzünü AB’ye çevirmiş bugününü Türkiye’sinin ihtiyaçlarına cevap veremediğini ifade etti. 
     Avrupa’nın 1920’den bu yana çok fazla değiştiğini söyleyen Duff, liberal demokrasinin Avrupa’da milliyetçiliğin önüne geçtiğini iddia etti. 
     
     "O FOTOĞRAF İNSİN DEMEDİM" 
     Atatürk’ün kendi zamanında Avrupa’ya uyuma karşı çıkmak zorunda olmadığı örneğini veren Andrew Duff, "Ortodoks Kemalizm"in bugün Türkiye’de reformları durdurmak için muhafazakar bir silah olarak kullanıldığını savundu. 
     Atatürk’ün fotoğraflarının devlet dairelerinden indirilmesi yönünde bir söz söylemediğini belirten, Türkiye’nin hala güçlü bir destekçisi olduğunu söyledi. 
     
     "ATTATURK" 
     ANKA’nın İngiliz Sömürgeciliğine ve Hristiyanlığa hizmet eden sivil memur ve politikacılara verilen "Officer of British Empire-OBE" madalyası aldığını ortaya çıkardığı İngiliz Vekilin, kıyasıya eleştirdiği Atatürk’ün adını bir türlü doğru yazamadığı da saptandı. Andrew Duff’un 2002 yılına tarihlenen açıklamalarında Atatürk adının "Attaturk" biçiminde yazıldığı saptandı. Duff’un bugünkü son özür açıklamasında da aynı yazım yanlışını yaptı. 
     
</TEXT>
</DOC>
