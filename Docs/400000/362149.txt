<DOC>
<DOCNO> 362149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur08.html </URL>
<DATE> 2005/07/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Radyo DJ'i gölette kayboldu 
</HEADLINE>
<TEXT>

     Recep DEMİRCİ ERZİNCAN, DHA 

      ERZİNCAN’da Dost FM adlı radyoda DJ’lik ve program yapımcılığı yapan 24 yaşındaki Cemil Şen, serinlemek için girdiği Ardıçlı Göleti’nde kayboldu. Gölete girmeden 12 saat önce, Kavakyolu Belediyesi tarafından bu yıl 2’ncisi düzenlenen Kayısı Festivalinde Türk Halk Müziği Sanatçısı Zerhan Şafak’ın arkasında bağlama da çalan Şen’i arama çalışmaları devam ediyor. 
     Türkmenoğlu Köyü’nde oturan Celal- Sevim Şen çiftinin üç çocuğunun ortancası olan Cemil Şen, dün saat 12.00 sıralarında, eşi 23 yaşındaki Mutaber Şen ve 3 arkadaşı ile birlikte serinlemek için Yaylabaşı Beldesi üzerinde bulunan Ardıçlı Göleti’ne girdi. Şen, tabanı sazlık olan gölete girdikten kısa süre sonra gözden kayboldu. 
     Akadaşlarından bazıları ilkel yöntemlerle Şen’i ararken diğerleri de Munzur Fırat Doğa Sporları Derneği’nden yardım istedi. Bir çocuk babası Şen’i arama çalışmaları devam ederken, arama çalışmalarını gözyaşları içerisinde izleyen eşi Muteber Şen ve diğer yakınları sinir krizleri geçirdi. 
     
</TEXT>
</DOC>
