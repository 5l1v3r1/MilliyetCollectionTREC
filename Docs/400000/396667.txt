<DOC>
<DOCNO> 396667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun18.html </URL>
<DATE> 2005/11/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bosna savaşını bitiren Dayton anlaşması 10 yaşında 
</HEADLINE>
<TEXT>

     Bosna Hersek, 3,5 yıllık iç savaşa son veren Dayton anlaşmasının 10. yıldönümünü, anayasa tartışmaları arasında kutluyor. 
     Yaklaşık 200 bin kişinin ölmesine, 2,5 milyon kişinin evini barkını terk etmesine yol açan savaşa son veren anlaşma 21 Kasım 1995'te parafe edilmişti. 
     Yıldönümü dolayısıyla Bosna'da görkemli törenler yapılmıyor. ABD'nin Dayton kentinde parafe edilen anlaşma, gözlemciler tarafından siyasi zafer olarak değerlendirilse de Bosna Hersek'i oluşturan Boşnaklar, Hırvatlar ve Sırplar, anlaşmanın ciddi şekilde gözden geçirilmesi gerektiğini düşünüyor. 
     Bu çerçevede, üç etnik topluluğu temsil eden 40 kadar bakan ve yetkiliden oluşan Bosna heyeti, Amerikalı yetkililerle yeni anayasa konusunu görüşmek üzere Washington'da bulunuyor. 
     Dayton anlaşmasıyla kurulan Bosna, Hırvat-Boşnak federasyonu ve Sırp cumhuriyetinden oluşuyor, bunları zayıf sayılabilecek merkezi kurumlar birbirine bağlıyor. Gözlemcilere göre, ABD Dışişleri Bakanlığı uzmanları, yeni bir Bosna anayasası taslağı hazırladı. Taslakta her iki ''antite''nin varlığı muhafaza ediliyor, ancak merkezi iktidar lehine olacak şekilde yetkileri azaltılıyor. 
     Amerikan taslağının, Bosnalı Sırplarca reddedilme ihtimali yüksek gözüküyor. Zira Sırplar, özerkliklerini daha da artırmak istiyor. 
     Dayton anlaşması, ABD'nin Ohio eyaletindeki Dayton kenti yakınlarında bulunan Wright-Patterson Hava Kuvvetleri Üssü'nde, dönemin ABD Başkanı Bill Clinton'un gözetiminde Bosna-Hersek Cumhurbaşkanı Alia İzzetbegoviç, Sırbistan Yugoslavya Devlet Başkanı Slobodan Miloşeviç ve Hırvatistan Devlet Başkanı Franyo Tudjman tarafından parafe edildikten 23 gün sonra 14 Aralık 1995'te aynı liderlerce Paris'te imzalanmıştı. 
     
</TEXT>
</DOC>
