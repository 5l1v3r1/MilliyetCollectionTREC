<DOC>
<DOCNO> 386244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/siyaset/siy04.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Köktendinciliği aştık' 
</HEADLINE>
<TEXT>


Erdoğan, Le Monde'un 'Türkiye AB üyesi olmadığı takdirde köktenciliğe kayar mı ' sorusuna, "Hayır. Güçlü sistem kurduk. Bunlar azınlıkta" yanıtını verdi 

PARİS AA 


Başbakan Erdoğan, Fransa'da yayımlanan Le Monde gazetesine verdiği demeçte, Türkiye'nin AB'ye girmediği takdirde köktendinciliğe kaymayacağını belirterek, "Biz bunu aştık" dedi. 
Türkiye'nin AB'ye girme isteğinin en önemli nedeninin, dünyada kültür çatışmasını önlemek olduğunu dile getiren Erdoğan, "medeniyetler ittifakı olmadan AB'nin dünya gücü olamayacağını" belirtti. 
"Türkiye, AB'e giremediği takdirde köktendinciliğe kayar mı " sorusuna "Hayır" yanıtı veren Erdoğan, şöyle konuştu "Türkiye'de köktendinciliğe karşı güçlü bir sistem kurduk. Bütün dinlerde olan köktendinciler azınlıkta. AB süreci ilerlemediği takdirde, Kopenhag kriterlerine Ankara kriterleri deyip yola devam edeceğiz." 
Erdoğan, Orhan Pamuk davasıyla ilgili de, "Yürütme organı hukuka karışamaz" diye konuştu. 


</TEXT>
</DOC>
