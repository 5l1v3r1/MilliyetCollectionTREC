<DOC>
<DOCNO> 393111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy11.html </URL>
<DATE> 2005/11/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Milletvekilleri magazin programları için yasal düzenleme istedi 
</HEADLINE>
<TEXT>

     TBMM Plan ve Bütçe Komisyonu’ndaki görüşmelerde, milletvekilleri magazin programlarını eleştirerek, RTÜK’ten yasal düzenleme istedi. 
     TBMM Plan ve Bütçe Komisyonu’nda, Cumhurbaşkanlığı, TBMM Başkanlığı, Sayıştay ile RTÜK’ün 2006 yılı bütçelerine ilişkin yapılan sunumlarının ardından milletvekilleri görüşlerini açıkladı. 
     AK Parti Batman Milletvekili Ahmet İnal, "televole" tarzı programlarda argo kelimeler kullanıldığını, Anadolu insanının da bundan rahatsızlık duyduğunu söyledi. İnal, RTÜK Başkanı Zahid Akman’a, bu konuda yasal düzenleme yapmayı düşünüp düşünmediklerini sordu. CHP Muğla Milletvekili Gürol Ergin, bazı televizyon programlarının düzeyinin Türkiye’ye yakışmadığını, kullanılan üslubun, halkın ahlak duygularını incittiğini söyledi. Ergin, RTÜK’ün magazin programlarına ilişkin düzenleme yapmasından mutluluk duyacaklarını kaydetti. 
     Ergin, TBMM üyeler lokantasının düzenlenmesine ilişkin çalışmaları dolayısıyla TBMM Başkanı Bülent Arınç’a teşekkür etti. Lokantada yer alan AK Parti Adana Milletvekili Recep Garip’e ait yağlıboya tabloda Türk Bayrağı’nın ters çizildiğini, bundan üzüntü duyduğunu belirten Ergin, şeker ile kürdan ambalajları üzerinde ay-yıldızın yer almasından rahatsızlık duyduğunu da kaydetti. 
     Ergin, Başkan Arınç’a da "atamalarda TBMM’nin görevde yükselme yönetmeliğine uyup uymadığını, yabancı dil bilmeyen hukukçuların tercih edilip edilmediğini" sordu. 
     CHP İstanbul Milletvekili Kemal Kılıçdaroğlu, yazılı soru önergelerine uzun süre yanıt verilmemesinden şikayet ederek, Başkan Arınç’tan, bu konuyla ilgilenmesini istedi. Kılıçdaroğlu, Genel Kurul Salonu’nda cep telefonuyla görüşülmemesi için düzenleme yapılması gerektiğini de söyledi. 
     
     "AKP’Yİ MUHAFAZAKAR SANIYORDUM" 
     Kılıçdaroğlu, bazı dizilerin sigara kullanımını ve tüketimi özendirdiğini, bu konuda tedbir alınması gerektiğini kaydetti. Magazin programlarında, "kimin, kimle yattığının gösterildiğini" belirten Kılıçdaroğlu, bu programların gençlerin üzerinde olumsuz etkisi olduğunu savundu, düzenleme yapılması gerektiğini ifade etti. RTÜK’ün, medyada etik değerlerin oluşturulması konusunda öncülük etmesi gerektiğini öne süren Kılıçdaroğlu, "AKP’yi muhafazakar bir parti sanıyordum, ancak bu konularda bir liberal anlayış var" diye konuştu. 
     Anavatan Partisi Diyarbakır Milletvekili Muhsin Koçyiğit, RTÜK’ün uygulamalarına ilişkin eleştirilerde bulundu. 
     CHP Antalya Milletvekili Osman Kaptan, Başkan Arınç’a, meclis lojmanlarının son durumunun ne olduğunu sordu. Televizyonlardaki "kaynana-gelin-damat" programlarından yakınan Kaptan, bu programlara ilişkin düzenleme yapılması gerektiğini söyledi. 
     
     "BİRÇOK AİLE PERİŞAN OLDU" 
     CHP Ordu Milletvekili Kazım Türkmen, televizyonların, çocukların geleceğinin şekillenmesinde önemli bir rol oynadığını ifade ederek, bazı dizi ve programlarda gösterilen yaşam biçimleri nedeniyle birçok ailenin perişan olduğunu öne sürdü. 
     Türkmen, milletvekillerinin, TBMM üyeler lokantasına yanlarında misafir getirebildiğini belirterek, son dönemdeki görüntüleri eleştirdi. Türkmen, "Meclis lokantasında bırakın türbanlıyı, gözleri görülmeyen 7 çarşaflı gördüm. Meclisin içinde türbanlıdan, çarşaflıdan geçilmez hale geldi. Meclis Başkanı’nın, bu konuda ciddi talimatları gerekiyor. Umut ediyorum ki uygun olmayan görüntüler, bu binada bundan sonra görülmez" diye konuştu. 
     Söz alan CHP milletvekilleri ile Anavatan Partisi Milletvekili Koçyiğit, Cumhurbaşkanlığı bütçesine ilişkin değerlendirmelerinde, hukuka uygun davranışları dolayısıyla Cumhurbaşkanı Ahmet Necdet Sezer’e teşekkür ettiler. 
     
     GENEL KURUL’DAKİ BAYRAĞIN YERİNE ELEŞTİRİ 
     TBMM Başkanı Arınç’a, Meclis’in bütçesini sunduğu için teşekkür eden AK Parti İstanbul Milletvekili Alaattin Büyükkaya, YÖK Başkanı’nın, kurumuyla ilgili konular görüşülürken komisyona gelmediğini, hukuk müşavirlerini gönderdiğini belirterek, "Arınç’ın bu davranışının, diğer kurumlara da örnek olmasını dilerim" dedi. 
     TBMM Genel Kurulu’ndaki kürsü arkasında 2 bayrak olduğunu, ancak bu bayrakların ay-yıldızının görünmediğine dikkati çeken Büyükkaya, "Dünyadaki milli meclislerde olduğu gibi bizim milli meclisimizde de bayrağımızın görünür şekilde konulmasını istiyorum. Bu teferruat değil, önemli bir şeydir" dedi. Büyükkaya, komisyonda da Meclis’in ambleminin görür şekilde yerleştirilmesini istedi. 
     TBMM Plan ve Bütçe Komisyonu Başkanı Sait Açba, görüşmelere saat 14.30’a kadar ara verdi. 
     
</TEXT>
</DOC>
