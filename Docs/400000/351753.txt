<DOC>
<DOCNO> 351753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun15.html </URL>
<DATE> 2005/06/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Scotsman AB zirvesinin gündeminde genişleme yok 
</HEADLINE>
<TEXT>

     HİLAL YILMAZ Londra DHA 

      İSKOÇYA’da yayımlanan Scotsman gazetesi, 16-17 Haziran’da Brüksel’de yapılacak Avrupa Birliği zirvesi öncesinde, Avrupa Konseyi tarafından hazırlanan taslak rapordan, Türkiye ve diğer aday ülkelere ilişkin genişleme paragraflarının çıkarıldığını savundu. 
     Perşembe ve cuma günlerinde toplanacak olan Avrupa Konseyi’nde bir araya gelecek Avrupalı liderlerin, birliğin genişlemesini önlemek amacıyla bir takım tedbirler alacağını öne süren gazete, iddiasına kaynak olarak ise Konsey’in hazırladığı taslak raporu gösterdi. 
     Scotsman, Türkiye ile 3 Ekim’de başlaması beklenen müzakerelerle ilgili kısmın yeni metinde yer almayacağını kaydererek, "Diplomatlar, Türkiye’nin de içinde bulunduğu aday ülkelerin birliğe alınmasını öngören paragrafları taslaktan çıkardı" dedi. Scotsman gazetesi, nihai kararın Brüksel’deki zirvenin sonucunda netleşeceğine dikkat çekti. Yıllardan sonra ilk kez bir zirve deklarasyonunda birliğin genişlemesi konusuna değinilmeyeceği belirtiliyor. 
     
     BARROSO TÜRKİYE İLE İLGİLİ ŞÜPHELERİ BASTIRMAYA ÇALIŞIYOR 
     Fransa ve Hollanda’nın Avrupa Anayasası’nı reddetmesinin ardından Türkiye’nin birliğe alınması konusunda şüphelerin arttığını yazan gazete, "Çoğu Avrupalı, 70 milyon nüfuslu, Müslüman, yoksul ve kültürel olarak Hıristiyan Avrupa’dan çok farklı olan Türkiye’yi AB’ye dahil etme fikrini kabul etmiyor" dedi. 
     Avrupa Komisyonu Başkanı Jose Manuel Barroso’nun, Fransa ve Hollanda’da yapılan referandumların ardından Türkiye’ye karşı oluşan şüpheleri bastırmaya çalıştığını belirten Scotsman, Barroso’nun Anayasa ile birliğin genişlemesi arasında bir bağlantı yok" yorumuna yer verdi. 
     
</TEXT>
</DOC>
