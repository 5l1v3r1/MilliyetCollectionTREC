<DOC>
<DOCNO> 387040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/siyaset/axsiy01.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Solda yeni sevda' 
</HEADLINE>
<TEXT>


DİSK Genel Başkanı Çelebi, 'Solun Geleceği' konferansında konuştu Solda yeni bir sevda var. Ülkenin değerlerine sahip çıkacak bir yaklaşım içindeyiz. Bu toplantı başlangıç oldu 

Aydın Hasan 


Devrimci İşçi Sendikaları Konfederasyonu'nun DİSK çok sayıda aydının katılımıyla düzenlediği Bolu kampında konuşan Sendika Genel Başkanı Süleyman Çelebi, "Solda yeni bir sevda var" dedi. 
"Solun Geleceği" konferansının ikinci gününde, gazeteci - yazar Yalçın Doğan'ın yönettiği 3. oturumda, "Siyasal sistem, demokratikleşme ve sol" konuları tartışıldı. Öğleden sonra yapılan ve Prof. Dr. Burhan Şenatalar'ın yönettiği, "Türkiye solunun geleceği" başlıklı 4. oturumda da katılımcılar yeni siyasal yapılanmalar konusunda görüşlerini dile getirdi. 

4 kuşak bir arada 
DİSK yöneticileri ve aydınların Bolu kampında solun 4 ayrı kuşağının temsilcilerinin buluşması dikkat çekti. Konferansın en yaşlı ismi 1960'ta Türkiye İşçi Partisi'nde TİP siyaset yapan Sadun Aren 83 oldu. Konferansta "68 kuşağı" olarak adlandırılan kuşağı Zekeriya Temizel, Bülent Tanla, Yalçın Doğan, Osman Arolat gibi isimler temsil etti. Gazeteci - yazarlar Derya Sazak, Can Dündar ile ünlü aktör Tarık Akan, "78'liler" olarak adlandırılan kuşağı temsil ederken, gazeteci Ece Temelkuran 32 da katılımcılar arasındaki en genç isim oldu. 
Yazar Aydın Engin, toplantıda katılımcılardan Prof. Dr. Erinç Yeldan'a, "Gençliğimizde baban bizi eğitirdi. Şimdi biz burada oğlu ile bir aradayız" dedi. 
Çelebi, konferansla ilgili yaptığı değerlendirmede şunları söyledi 
"Toplumun her kesiminde yeni bir proje bazında buluşabileceğimiz ortaya çıktı. Solda yeni bir sevda var. Bu ülkenin değerlerine sahip çıkacak bir yaklaşım içindeyiz. Bu toplantı bir başlangıç oldu. Burada bir umut yeşerdi. Bundan sonra sivil toplum örgütleri, meslek örgütleri ve toplumun her kesimi ile buluşacağız. Solun birbirine sataşması yerine, heyecan verici bir iradenin ortaya konulması hedefimizdir. Farklı görüşler olmakla birlikte, buluştuğumuz noktalar var. Sağa karşı solun iktidarı için uzlaşmak gerekiyor. Umutlarımız yeşerdi." 


</TEXT>
</DOC>
