<DOC>
<DOCNO> 381380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sonspo07.html </URL>
<DATE> 2005/09/25/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Mustafa Denizli Türkiye'ye dönebilirim 
</HEADLINE>
<TEXT>

     İran Birinci Lig takımlarından Pas'ı çalıştıran Mustafa Denizli, takımının Asya Kupası'ndan elenmesinden sonra Türkiye'ye dönmenin de ihtimal dahilinde olduğunu ifade ederek, ''İran medyası ve İran sokakları, benim için daha değişik görevleri gündeme getiriyorlar ve bunu istiyorlar. Belki onunla ilgili bir müddet daha kalabilirim'' dedi. 
     AA muhabirinin sorularını yanıtlayan Denizli, ligde puan kaybetmeyen 2 takımdan biri olduklarını, dolayısıyla ligde fazla sıkıntı yaşamayı düşünmediklerini söyledi. Asya Kupası'nda Birleşik Arap Emirlikleri ekibi El Ayn ile oynadıkları ''talihsiz maçın'' kupayı ellerinden aldığını ifade eden Denizli, şöyle konuştu 
     ''Böyle bir maçtan sonra tekrar lige dönüp başarılı olmak çok kolay bir hadise değil. Malavan'ı 3-0 yenerek bunu başardık ve El Ayn maçını telafi ettik. Biz İran Ligi'nin en iyi takımıyız. İran Ligi'nde en iyi futbol oynayan takım Pas. Bunu daha da geliştirmeye çalışıyoruz. Bunu söyleyen yalnızca ben değilim. İran'daki bütün futbol otoritelerinin görüşü bu yönde. Bu bizim için övünç verici bir hadise. Gerçekten iyi bir takımız. Bunu daha da geliştirirsek İran Ligi'nin oldukça üzerinde bir futbol çizgisine geliriz.'' 
     
     'DÖNMEK DE İHTİMALLERDEN BİR TANESİ' 
     El Ayn maçından sonra yaptığı açıklamada ''Asya Kupası'ndan elenmekle İran'da kalma nedenlerimden biri, belki de en önemlisi ortadan kalkmış oldu. Biraz dinlenip kararımı vereceğim'' şeklindeki sözlerinin hatırlatılarak, kararını verip vermediğinin sorulması üzerine Denizli, ''Bu konudaki kararımı önümüzdeki günlerde açıklayacağım. O gün söylediklerimle bugün söyleyeceklerim arasında herhangi bir değişiklik yok. İran'da bulunma nedenlerimin en önemlisi Asya Şampiyonlar Ligi'ydi. Elendikten sonraki durumu değerlendiriyorum'' diye konuştu. 
     ''Dönmek de ihtimallerden bir tanesi'' diyen Denizli, sözleşmesinin bitmesine üç ay kaldığını, bir durum değerlendirmesi yaparak kararını vereceğini kaydetti. Denizli, ''Ligde geçen sene zaten bir iddiamız yoktu. İran Kupası'nda da bir hakem hatasıyla finalden olduk. Açıkçası, şu anda bulunduğum ortam benim futbol düşünceme, futbol hedeflerime cevap veren bir ortam değil'' dedi. 
     
     RADİKAL KARARLAR 
     Mustafa Denizli, İran'a gelirken belirlediği hedeflerin tümünü gerçekleştirdiğini belirterek, Asya Kupası'nda 32 takımdan 8 takım arasına girmenin ve hiç maç kaybetmeden kupanın dışında kalmanın ''son derece önemli bir başarı'' olduğunu kaydetti. 
     Denizli, şunları söyledi 
     ''Mücadele ettiğimiz takımların tüm imkanları bizim onlarca kat üzerimizde. Buna rağmen bu takımlar içinde en iyi olabilmek için çaba sarf ettik ve bunu da başardık. Gol averajıyla kupanın dışında kaldık. Bizim El Ayn maçında bütün futbolculara vereceğimiz primi El Ayn tek futbolcusuna verdi. Benim için önemli olan yaşadığım futbol heyecanı ve ortamıdır. Benim verdiğim kararların önemli bir kısmı radikal kararlardır. Bu Türkiye'de de böyleydi, dışarıda da böyle. Dolayısıyla ben verdiğim kararlardan son derece memnunum.'' 
     
     İRAN'DA FARKLI GÖREV 
     ''İran medyası ve İran sokakları, benim için daha değişik görevleri gündeme getiriyorlar ve bunu arzuluyorlar. Belki onunla ilgili bir müddet daha kalabilirim'' diyen Denizli, ''teklif gelirse İran Milli Takımı'nı çalıştırır mısınız'' sorusuna, ''Gayet tabii'' karşılığını verdi. 
     Denizli, hayatında bir teknik adamın yarışabileceği bütün alanlarda yarıştığını ifade ederek, ''Bir tek dünya şampiyonası finallerinde yarışmadım. Onun dışında Güney Amerika hariç, bir teknik adamın yaşayabileceği her yarışmayı yaşadım. Bazılarında son derece başarılı oldum, bazılarında üzüldüm, ama neticede bütün yarışmaları yaşadım'' diye konuştu. 
     ''Dünya şampiyonasını da İran ile Almanya'da yaşamak olabilir mi'' yönündeki soru üzerine Denizli, ''Olabilir'' dedi. 
     
     'TÜRKİYE-İRAN DOSTLUK MAÇI' 
     İran'ın Almanya 2006'ya gitmeyi garantileyen ilk ülkelerden biri olduğunu anımsatan Denizli, şunları kaydetti 
     ''Türk Milli Takımı son derece kritik günlerde. Şu anda kendi kararımızı verecek durumda değiliz. Yunanistan-Danimarka maçından bizim beklediğimiz bir sonuç çıkacağına ben yüzde yüz inanıyorum. Biz, Arnavutluk'u yendiğimiz zaman da gideceğiz. Onun için Ben Türkiye'yi play-off'u da geçmiş sayıyorum. İnşallah geçeceğiz, o zaman federasyonumuzla, Fatih Terim ile oturup komşu ülkelerin milli takımlarının mücadelesini gündeme getiririz. Play-off oynandıktan ve Türkiye de Almanya'da yer aldıktan sonra 2 tane dünya kupasında oynayacak ülke takımlarının Türkiye-İran karşılaşması çok daha keyifli çok daha güzel bir ortam yaratır.'' 
     
     'ŞENOL GÜNEŞ'İN İRAN'A GELMESİNE SEVİNİRİM' 
     Türkiye A Milli Futbol Takımı eski teknik direktörlerinden Şenol Güneş'in Trabzonspor'dan ayrıldığı ve İran'da bir takımla görüştüğü yönünde iddialar olduğunun hatırlatılması üzerine Denizli, ''Şenol Güneş'in İran'a gelme gibi bir niyeti olursa zaten benimle konuşur. Ben esasında Şenol Güneş'in İran'a gelmesine sevinirim, ama Trabzonspor'dan ayrılmasına daha fazla üzüldüm'' dedi. 
     ''Şartlar ne olursa olsun teknik adamların ayrılışları hüzün vericidir'' diyen Denizli, ''Şenol Güneş ile Trabzonspor'un konumları daha farklı. O daha dramatik bir hadise oluyor. Şenol'un vereceği kararın kendisi için hayırlı bir karar olacağını düşünüyorum, ama İran'a gelmesi beni sevindirir. Sadece Şenol Güneş için değil, önümüzdeki dönemde Türk antrenörleri için burası önemli bir çalışma alanı olacak'' diye konuştu. 
     
</TEXT>
</DOC>
