<DOC>
<DOCNO> 353949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun30.html </URL>
<DATE> 2005/06/21/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İran Cumhurbaşkanlığı seçimine katılım, ABD'nin kafasını karıştırdı 
</HEADLINE>
<TEXT>

     İran Dışişleri Bakanlığı Sözcüsü Hamid Rıza Asefi, 17 Haziran'da yapılan cumhurbaşkanlığı seçimine halkın katılımının ABD'nin ''kafasının karışmasına ve öfkelenmesine'' neden olduğunu söyledi. 
     Asefi, İrna ajansına yaptığı açıklamada, ''seçimin ilk turuna İranlıların yoğun katılımının Amerikalıların kafasını karıştırdığını ve Amerikalıları öfkelendirdiğini'' belirtti. 
     Sözcü Asefi, ''Amerikalı yetkililer, İranlılar ikinci tur için sandıklara gittiğinde halkın onlara karşı duyduğu düşmanlığı bir kez daha görecekler'' dedi. 
     Öte yandan İçişleri Bakanlığı sözcüsü Cihanbakş Hancani, ikinci turda seçime hile karıştırılması olasılığına karşı uyarıda bulundu. 
     ''Görevi kişileri korumak ve düzeni sağlamak olan birtakım kurumlara bağlı bazı kişilerin, iktidar hevesiyle seçimi kendilerine göre yönetmeye ve seçime hile karıştırmaya çalıştıklarını'' belirten Hancani, ''İktidar için bazı kişiler seçimin yönünü değiştirmek amacıyla her şeyi yapmaya hazır. Bunu engellemek için elimizden geleni yapıyoruz'' diye konuştu. 
     İçişleri Bakanlığı verilerine göre, İran'da geçen cuma yapılan cumhurbaşkanlığı seçiminin ilk turunda seçmenlerin yüzde 62,66'sı oy verdi. 
     Seçimin ilk turunda ilk iki sırayı alan ılımlı aday Ali Ekber Haşimi Rafsancani ile aşırı muhafazakar Mahmud Ahmedinecad, 24 Haziran'da düzenlenecek ikinci turda yarışacak. 
     
</TEXT>
</DOC>
