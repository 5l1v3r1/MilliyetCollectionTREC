<DOC>
<DOCNO> 364136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonspo24.html </URL>
<DATE> 2005/07/25/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Adnan Kıstak ''Çok büyük bir şansı kaçırdık'' 
</HEADLINE>
<TEXT>

     Genç Milli Bayan Voleybol Milli Takımı Antrenörü Adnan Kıstak, çok büyük bir şansı kaçırdıklarını söyledi. 
     Genç Bayanlar Dünya Kupası finallerinde Sırbistan-Karadağ’a 3-1 yenilen Genç Milli Bayan Voleybol Takımı’nın antrenörü Adnan Kıstak, maçtan sonra yaptığı açıklamada, dün Japonya karşısında aldıkları yenilgiden sonra toparlanamadıklarını belirterek, maça çok kötü bir başlangıç yaptıklarını söyledi. 
     Rakiplerinin kendilerini çok iyi analiz ettiğini ifade eden Kıstak, "Çok disiplinli oynadılar. Biz de defanstakilere hücum, hücumdakilere defans yaptıramadık. Bu nedenle de maç sonuna kadar oyuncu arayışında olduk ama başaramadık" dedi. 
     Adnan Kıstak, bundan sonra oynayacakları 2 maçı da kazanarak, "En azından 3.’lük veya 4.’lükteki yerimizi korumak istiyoruz" diye konuştu. 
     Sırbistan-Karadağ antrenörü Zoran Kovaçevic de yaptığı açıklamada, hızlı ve güçlü oynadıklarını belirterek, "Elimizden gelenin en iyisini yaptık. Takımım her türlü taktiği yerine getirdi. Kazandığımız için çok mutluyum. Bu galibiyetle yarı final yolunu açtık" dedi. 
     
</TEXT>
</DOC>
