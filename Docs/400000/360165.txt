<DOC>
<DOCNO> 360165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur25.html </URL>
<DATE> 2005/07/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kahramanmaraş'ta trafik kazası 2 ölü, 13 yaralı 
</HEADLINE>
<TEXT>

     Kahramanmaraş’ta meydana gelen zincirleme trafik kazasında 2 kişi öldü, 2’si ağır 13 kişi yaralandı. 
     Edinilen bilgiye göre, fıstık ağacı budarken balta ile kendini yaralayan Halil Atilla, tedavi için Pazarcık Devlet Hastanesi’ne getirildi. 
     Kanaması durdurulamayan Halil Atilla, yapılan müdahalenin ardından Yüksel Gözükcük’ün kullandığı 46 AR 793 plakalı ambulansla Kahramanmaraş Devlet Hastanesi’ne gönderildi. 
     Ambulans, Pazarcık-Kahramanmaraş karayolunun 26. kilometresinde önce Mehmet Topal’ın kullandığı 46 P 0352 plakalı traktörle, daha sonra da Fahrettin Badur yönetimindeki 46 HU 909 plakalı otomobille çarpıştı. 
     Otomobilde bulunan Mehmet Badur olay yerinde, Vechettin Özdemir ise kaldırıldığı Kahramanmaraş Devlet Hastanesi’nde hayatını kaybetti. 
     Otomobilden ağır yaralı kurtarılan ve Kahramanmaraş Devlet Hastanesi’nde tedavi altına alınan Adil Özdemir ve Enver Badur’un sağlık durumlarının ciddi olduğu bildirildi. 
     Kazada, traktördeki Mehmet, Cennet, Bilal, Ali, Yusuf ve Selahattin Topal ile ambulans sürücüsü Yüksel Gözükcük, sağlık memuru Özcan Tepedibi, Halil Atilla ile refakatçileri Mustafa Kasakolu ve Mehmet Atilla da hafif yaralandı. 
     Olayla ilgili soruşturma devam ediyor. 
     
</TEXT>
</DOC>
