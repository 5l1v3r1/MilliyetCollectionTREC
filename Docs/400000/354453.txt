<DOC>
<DOCNO> 354453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonspo24.html </URL>
<DATE> 2005/06/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bakan Şahin'den Yanal'a sitem Milli formaya hizmet şereftir 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, milli görevden asla kaçınılamayacağını belirterek, "Ben Ersun Hoca’nın, talebesi Fatih Tekke kadar milli konularda hassas olması gerektiğini düşünüyorum" dedi. 
     15. Akdeniz Oyunları’na katılacak sporcu kafilesiyle birlikte İspanya’ya giden Devlet Bakanı Mehmet Ali Şahin, Atatürk Havalimanı VIP Salonu’nda açıklama yaptı. 
     Gazetecilerin sorularını da yanıtlayan Bakan Şahin, A Milli Futbol Takımı Teknik Direktörü Ersun Yanal’ın, Olimpik Milli Futbol Takımı kafilesine katılmayışı ile ilgili bir soru üzerine, şunları söyledi 
     "Ersun Yanal hoca, Olimpik Milli Futbol Takımı’nın başında İspanya’ya gitmekle Futbol Federasyonu tarafından görevlendirilmiştir. 
     Dün sabah kafilemiz giderken, hazır olmadığı öğrenilince kendisiyle temasa geçilmiş ve katılmayacağını ifade etmiş. Mazeretini bilemiyorum. Bugün Futbol Federasyonu kendisini davet etmiş, konuşulacak. Ben özerk federasyonların içişlerine karışmam, herhangi bir talimat da vermem. Karar Futbol Federasyonu’nun ve Ersun Yanal’ındır. Ama şu düşüncemi sizlerle paylaşmak istiyorum. Milli formayı taşımak ve milli formaya hizmet etmek şereflerin en büyüğüdür. 
     Milli görevden asla kaçınılmaz. Ama meşru bir mazeret varsa, bu tabii ki istisnadır. Doğrusu bunu da bilmek isteriz. Basına yansıdığı kadarıyla dinlenmek benim de hakkımdır demiş. Bana göre sporcular ve spor adamları, spor yaparken dinlenir. Ben Ersun hocanın, talebesi Fatih Tekke kadar milli konularda hassas olması gerektiğini düşünüyorum. Öyle olmasına inanmak istiyorum. Doğrusu mazeretini de bilmek istiyorum. Fatih Tekke biliyorsunuz, ameliyat olması gerektiği halde, milli görevdir o maçı oynayıp sonra ameliyat olmak istiyorum demek suretiyle, bana göre son derece güzel bir davranış sergilemiştir. Bu davranışı herkesin göstermesini beklerim." 
     
     "BU OYUNLARDA HEP BAŞA GÜREŞTİK" 

     Türkiye’nin 1951 yılından beri Akdeniz Oyunları’na katılmaya büyük önem verdiğini belirten Şahin, "Bu oyunlarda hep başa güreşmiş, çokça madalya almış olan bir ülkeyiz" dedi. 
     Şahin, 303’ü sporcu toplam 479 kişiden oluşan kafileyle, bugüne kadar en yüksek katılımın olacağı Akdeniz Oyunları’ndan, 60’ın üzerinde madalya beklediklerini söyledi. 
     Akdeniz’e kıyısı olan 21 ülkenin sporcularının katıldığı oyunların, bölgesel bazda dünyanın en önemli organizasyonlarından biri olduğunu kaydeden Şahin, şöyle dedi 
     "Avrupa’dan 14, Afrika’dan 5, Asya’dan 2 olmak üzere 21 ülkenin katılacağı böylesine önemli bir organizasyonda, çok güçlü sporcular ve takımlarla bulunmayı yeğledik. İnşallah en fazla madalyayı kazanmış ve genel klasmanda ilk 3 sırada yerimizi almış olarak dönmeyi planlıyoruz. Hedefimiz ilk üç dedim, ama benim gönlümden geçen ilk iki. İnanıyorum ki sporcularımız bu başarıyı gösterecekler. 
     Akdeniz ülkeleri gençlik ve spor bakanları, açılıştan önce bir gün sürecek bir konferansa katılacak. Bu konferansta Türkiye’yi temsil edeceğim. Konferansın konuları arasında, sporda dopinge karşı mücadele, spor çevresinde bilimsel araştırmaları teşvik etmek, sporda ahlaki değerlerin pekiştirilmesi ve tacize, ırkçılığa, yabancı düşmanlığına karşı mücadele bulunuyor." 
     
     EN AZ 70 MADALYA 

     Bakan Şahin, "Oyunlardan kaç madalya bekliyorsunuz " şeklindeki bir soruya, "Bu defa 70’in altını asla kabul etmeyiz" dedi. 
     Bazı sporcuların antrenörlerinin İspanya’ya götürülmediği şeklindeki bir soru üzerine de Şahin, şöyle konuştu 
     "Biz 25 federasyonun sorumluluk alanına giren dallarda Akdeniz Oyunları’na gidiyoruz. Genel sorumluluğu kendi branşlarıyla ilgili federasyon başkanlarımıza verdik. Söylediğiniz noktada bir hata nedeniyle başarısız sonuçlar alınırsa, federasyon başkanı arkadaşımız sorumludur. Biz kendilerini bu konuda özgür bıraktık. En kaliteli, en başarılı sporcularla katılınması talimatı verdik. Kendilerinin bu doğrultuda hazırlıklar yaptığına inanıyoruz. Sonucu gördükten sonra değerlendirmeyi ayrıca yaparız." Aynı soruyla ilgili Gençlik ve Spor Genel Müdürü Mehmet Atalay da "Öyle bir şey yok. Uluslararası Olimpiyat Komitesi’nin her sporcuya verdiği kontenjan bellidir. Federasyon bunları belirliyor. Sporcunun hocasını götürüp götürmeme diye bir problemimiz yok" dedi. 

     
</TEXT>
</DOC>
