<DOC>
<DOCNO> 371345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/ekonomi/eko05.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag geçti, Çinli turist gelmedi 
</HEADLINE>
<TEXT>


YILDIZ YAZICIOĞLU Ankara 

Çin'in, "eğlence gemisi" olacağı gerekçesiyle Ukrayna'dan satın aldığı ve boğazlardan geçişi için 2 milyon dolar verdiği Varyag'ı askeri amaçlar için kullanacağı ortaya çıkınca o dönemdeki turizm tartışmaları da yeniden gündeme taşındı. 
Varyag, Kasım 2001'de İstanbul ve Çanakkale boğazlarından geçerken, dönemin Turizm Bakanı Mustafa Taşar, Çin Halk Cumhuriyeti'nin kendi vatandaşlarına Türkiye'ye seyahat yapılmasına izin verdiğini açıklamıştı. Türkiye, Varyag'dan hemen sonra Aralık 2001'de Pekin'de turizm bürosunu hizmete açtı. 
Varyag ile birlikte "Çin'den 1 milyon turist gelecek" sözü, turizm sektöründe heyecan yaratırken, Taşar, kısa süre sonra bunun gerçeği yansıtmadığını ancak 2002 yılı hedefinin "100 bin Çinli turist" olduğunu söyledi. 
Kültür ve Turizm Bakanlığı verilerine göre, Türkiye'yi, 2002'de sadece 31 bin 951 Çinli turist ziyaret etti. Çin'den 2003'de 27 bin 557 kişi ve 2004'de 35 bin 339 kişi geldi. Böylece aradan geçen üç yılda Çinli turist sayısı sadece 94 bin 847'de kaldı. 
Bu yıl Ocak - Temmuz döneminde ise, 22 bin 554 Çinli turist Türkiye'yi tercih etti. 


</TEXT>
</DOC>
