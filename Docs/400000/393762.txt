<DOC>
<DOCNO> 393762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko37.html </URL>
<DATE> 2005/11/10/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Büyük Ankara Oteli için en yüksek teklif Çelikler İnşaat'tan 
</HEADLINE>
<TEXT>

     Emekli Sandığı mülkiyetindeki Büyük Ankara Oteli'nin satışına ilişkin ihalede en yüksek teklif, 36 milyon 830 bin dolar ile Çelikler İnşaat'tan geldi. 
     Özelleştirme İdaresi Başkan Yardımcısı Osman İlter'in komisyon başkanlığında gerçekleştirilen nihai pazarlık görüşmelerine 9 firma ya da ortak girişim grubu katıldı. 
     Elemesiz yazılı turda en yüksek fiyat 28 milyon dolar olarak belirlenirken, elemeli ilk turda en düşük teklif sahibi 2 firma olması nedeniyle bu tur yenilendi ve en yüksek fiyat 31 milyon dolar olarak açıklandı. 
     Elemeli ikinci yazılı turda en düşük teklifi veren D Turizm A.Ş. elenirken fiyat da 33.1 milyon dolara çıktı. Elemeli üçüncü yazılı turda en düşük teklifi veren Limak İnşaat A.Ş, ihale dışında kalırken, fiyat da 35 milyon 660 bin dolara çıktı. 
     Elemeli dördüncü yazılı turda Çubucak Turizm-Saraylı Turistik ve Spor Tesisleri İnşaat A.Ş. Ortak Girişim Grubu, en az teklifi vererek elenirken, bu turda en yüksek fiyat da 36 milyon 110 bin dolar oldu. 
     Elemeli beşinci yazılı turda ise Özkar İnşaat A.Ş. ihale dışında kaldı ve en yüksek fiyat 36 milyon 550 bin dolar olarak açıklandı. 
     Elemeli yazılı son turda ise en düşük teklifi veren Varyap Varlıbaşlar Yapı Sanayi-Teknik Yapı Ortak Girişim Grubu elendi. Bunun ardından 36 milyon 770 bin dolar başlangıç, 30 bin dolar artırım aralığıyla sözlü turlara geçildi. 
     Birinci sözlü turda İzmir'deki Efes Oteli'ni alan Tahincioğlu-Nida-Murat Vargı ortak girişim grubu ve Galataport ihalesini kazanan ortak girişim grubu içinde yer alan IC Antbel Antalya Belek Turizm Yatırımları A.Ş. ihaleden çekildiğini açıkladı. 
     Sözlü birinci turda Koçoğlu İnşaat 36.8 milyon dolar teklif ederken, Çelikler İnşaat 36 milyon 830 bin dolar teklif etti. İkinci sözlü turda Koçoğlu inşaatın çekilmesiyle birlikte Çelikler İnşaat en yüksek teklifi vermiş oldu. 
     Bu arada alıcı, ihale bedelini peşin ya da vadeli ödeyebilecek. Vadeli seçenekte yüzde 40'ı peşin, geri kalanı libor oranındaki vade farkıyla birlikte 24 ayda ödenebilecek. 
     
</TEXT>
</DOC>
