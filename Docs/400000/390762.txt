<DOC>
<DOCNO> 390762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/ekonomi/eko04.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hafta 30.600 test edilebilir 
</HEADLINE>
<TEXT>


Geçen hafta oldukça zayıf kalan tepki hareketinden sonra gelen satışlar 30.600 desteğinin bir kez daha test edilmesini sağlayacak 

Zeynep Candan Aktaş 

Geçen hafta 30.600'lerde destek bulduktan sonra bu hafta destek üzerinde güçlenmeye çalışan İMKB 100 endeksi en düşük 30.767 puanı görürken en yüksek 32.438 puanı test etti. 31.038'den gerçekleşen kapanış ise geçen haftaya göre 1.24'lük bir kaybı ifade ediyor. Yani güçlenme çabaları bu hafta çok da başarılı olamadı. Halbuki Türk Telekom ihalesinin iptaline yönelik yürütmeyi durdurma talebi Danıştay tarafından uygun bulunmadı. İMF ile ilişkilerde ise iki gözden geçirme görüşmesi birleştirilerek tamamlandı. İMF'nin daha önce şartlarından olan Sosyal Güvenlik reformu gelecek yıla bırakıldı. 1.6 milyar dolarlık kredi diliminin aralık ayında serbest bırakılması bekleniyor. Olumlu gelişmelere piyasanın tepkisinin çok zayıf kalmasının ardında yatan iki hatta üç güçlü neden var. Birincisi AB ile müzakerelerin başlaması gibi uzun vadeli ve çok daha güçlü bir beklenti realize oldu. Diğeri güçlü beklentiyle yaklaşık ikibuçuk yıldır çıkış eğiliminde olan borsada en azından bir süreliğine teknik bir dinlenme olasılığı güçlendi. Üçüncüsü ise sürekli olarak alımda olan ve 66.32'lere kadar ulaşan yabancı paylarının son bir aydır azalma eğiliminde olması. Peki bundan sonrası için borsada ne beklenebilir İyice daralan hacim ve aşırı satım bölgelerine gerileyen göstergeler halen endekste tepki hareketinin devam edebileceğini gösteriyor. 30.600 aşağı yönde kırılmadıkça endeksin toparlanma olasılığı var. Önümüzdeki kısa haftada 30.600'ün üstünde tutunabilirse tekrar 32.000-32.500 aralığını test etmesi beklenebilir. Gelecek hafta açıklanacak enflasyon rakamları da Merkez Bankasının faiz kararında Eylül ayı raporunda Merkez bankası kısa vadeli faizlerde yönün aşağı olma olasılığının daha fazla olduğunu belirtti etkili olacağından izlemeye alınacaktır. 
Bol kazançlı haftalar dileğiyle. 



</TEXT>
</DOC>
