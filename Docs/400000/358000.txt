<DOC>
<DOCNO> 358000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun20.html </URL>
<DATE> 2005/07/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Chirac'ın İngiltere esprileri Schröder ve Putin'i kahkahaya boğdu 
</HEADLINE>
<TEXT>

     Fransa Cumhurbaşkanı Jacques Chirac'ın, dün Rusya'nın Kaliningrad kentinde bir araya geldiği Rusya Devlet Başkanı Vladimir Putin ve Almanya Başbakanı Gerhard Schröder'i, İngiltere hakkında yaptığı esprilerle gülmekten kırıp geçirdiği bildirildi. 
     Fransız Liberation gazetesi, Chirac'ın Putin ve Schröder ile ayak üstü yaptığı konuşmalarda, ''kötü İngiliz yemekleri'' ve İngiltere'nin deli dana hastalığına ilişkin tutumu hakkında espriler yaptığını yazdı. 
     Gazetenin haberine göre Chirac, '' İngilizlerin Avrupa tarımı için tek yaptığı şey deli dana hastalığı'' deyince, Putin ve Schröder'i kahkahaya boğdu. 
     Haberde, Chirac'ın İngiliz yemekleriyle ilgili olarak da, ''Bu kadar kötü yemek pişiren insanlara güvenemezsiniz. Finlandiya'dan sonra en kötü yemeklere sahip ülke'' dediği belirtildi. 
     Chirac, esprilerine devamla, İskoçyalı eski NATO Genel Sekreteri George Robertson'ın kendisine ''iştah kapatıcı bir İskoç yemeğini'' tattırmaya çalıştığını anlatarak, ''NATO ile sorunlarımız buradan kaynaklanıyor'' dedi. 
     Bu arada, Fransız hükümeti sözcüsü Jean-François Cope, gazetede çıkan habere ilişkin olarak, ''Söyleyecek özel bir şeyim yok'' açıklamasını yaptı. 
     Fransa ile İngiltere arasındaki ilişkiler, İngiltere Başbakanı Tony Blair ve Fransa Cumhurbaşkanı Jacques Chirac'ın, geçen ay AB'nin uzun dönemdeki bütçe görüşmelerinin başarısızlıkla sonuçlanması üzerine, birbirlerini suçlamasıyla gerilmişti. 
     İki ülke, son günlerde 2012 Olimpiyat Oyunları'na ev sahipliği yapma konusunda da rekabete girdi. 
     
</TEXT>
</DOC>
