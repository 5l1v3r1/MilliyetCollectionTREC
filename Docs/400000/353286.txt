<DOC>
<DOCNO> 353286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonspo10.html </URL>
<DATE> 2005/06/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Transferde yine en hızlısı Beşiktaş... 
</HEADLINE>
<TEXT>

     Transfer şampiyonu olduğu geçen sezon da lige erken havlu atan Beşiktaş, 3 büyük takım içinde bu sezon da transferde en hızlı takım olarak göze çarpıyor. 
     Teknik direktör Rıza Çalımbay'ın istekleri doğrultusunda transfer çalışmalarını yürüten siyah-beyazlılar, Gençlerbirliği'nden Youla ve Ali Tandoğan'ın yanı sıra Ankaragücü'nden Adem Dursun, Schalke 04'ten kaleci Volkan Ünlü ve Çaykur Rizespor'dan Kürşat ile anlaştığını resmen duyurdu. 
     5 oyuncuyu kadrosuna katan siyah-beyazlılar, orta saha için de iyi bir yabancı futbolcu arayışlarını sürdürüyor. 
     
     GALATASARAY'DA İKİ YENİ İSİM 
     Gheorghe Hagi'nin ayrılmasından sonra teknik direktörlüğe Belçikalı Eric Gerets'i getiren Galatasaray, bugüne kadar 2 transfer yaptı. 
     Konyaspor'dan ayrılan Altan ile anlaşan sarı-kırmızılılar, bu sezon İkinci Lig'e düşen Sakaryaspor'un yıldız oyuncusu Ragıp ile de sözleşme imzaladı. 
     Galatasaray, geçen sezonun devre arasında Fransa'nın Metz takımından transfer ettiği Franck Ribery'nin, Olympique Marsilya kulübü ile 4 yıllık sözleşme imzalamasıyla da büyük şok yaşadı. 
     
     FENERBAHÇE'DE TRANSFER YOK 
     Fenerbahçe Kulübü ise bu sezon için henüz bir transfer yaptığını duyurmadı. 
     Takımdan ayrılan Piere Van Hooijdonk'un yerine bir transfer yapmayı düşünen sarı-lacivertliler, çalışmalarını büyük bir gizlilik içinde yürütüyor. 
     Bu arada, transfer yaptığını açıklayan Beşiktaş ve Galatasaray'ın, bu oyunculara geçen sezonlarda olduğu gibi medya önünde şimdiye kadar imza attırmaması da dikkati çekiyor. 
     
</TEXT>
</DOC>
