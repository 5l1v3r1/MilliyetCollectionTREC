<DOC>
<DOCNO> 393721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun47.html </URL>
<DATE> 2005/11/10/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Suriye Devlat Başkanı Esad'ın konuşmasına Şii bakan protestosu 
</HEADLINE>
<TEXT>

     Lübnan'da 5 Şii bakan, Suriye Devlet Başkanı Beşşar Esad'ın, Lübnan'ın ''Suriye düşmanlarının yatağı'' haline geldiği yönündeki sözlerinin bugünkü Bakanlar Kurulu toplantısı gündemine alınmasını protesto etmek amacıyla toplantıyı terk etti. 
     Resmi bir kaynak, AFP'ye yaptığı açıklamada, Şii bakanların, Esad'ın sözlerinin toplantının daha önce belirlenen gündeminde olmadığını belirterek, protesto amacıyla toplantıyı terk ettiklerini belirtti. 
     Çalışma Bakanı Tarrad Hamadan ise basına yaptığı açıklamada, ''Hükümetin istifasının söz konusu olmadığını'' kaydetti. 
     Hamadan, '' Esad'ın sözlerinin toplantıda değerlendirilmesine hazır olmadığımız konusunda ısrar ettik, ancak Lübnan Başbakanı Fuad Sinyora, Suriye Devlet Başkanı'nın konuşmalarını tartışmakta diretti'' dedi. 
     Esad, Suriye televizyonunda yayımlanan konuşmasında, Lübnan'ın ''Suriye düşmanlarının yatağı'' haline geldiğini ileri sürmüştü. 
     Beşşar Esad, Lübnan yönetimini daha önce benzeri görülmemiş bir şekilde suçlarken, Lübnan Başbakanı Sinyora'nın, Lübnan'ın Suriye düşmanlarının üssü haline gelmesine izin verdiğini iddia etmişti. 
     Lübnan'da Şubat ayında öldürülen eski Başbakan Refik Hariri'nin taraftarlarını, Hariri'nin ölümünü siyasi amaçları için kullanmakla suçlayan Esad, ''Bu insanlar veya bunların çoğunluğu kan tacirleridir. Hariri'nin kanından bir pazar yarattılar. Her şeyin bir fiyatı var'' demişti. 
     Hariri'ye düzenlenen suikastın arkasında olmakla suçlanan Suriye, uluslararası baskılar sonucunda, Lübnan'da yaklaşık 30 yıldır bulundurduğu askerlerini tamamen geri çekmek zorunda kalmıştı. 
     Suriye, Hariri'nin öldürülmesini planladığı iddialarını reddediyor. 
     Hizbullah'tan Muhammed Fneyiş, Elektrik ve Su Kaynakları Bakanı olurken Hizbullah'la ittifak yapan Hamadan Çalışma Bakanlığı'na yeniden getirilmişti 
     
</TEXT>
</DOC>
