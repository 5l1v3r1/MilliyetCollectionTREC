<DOC>
<DOCNO> 357381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy21.html </URL>
<DATE> 2005/07/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Westmacott Önceliğimiz Türkiye ile 3 Ekim’de müzakereleri başlatmak 
</HEADLINE>
<TEXT>

     AB Dönem Başkanı İngiltere’nin Ankara Büyükelçisi Peter Westmacott, AB’nin Türkiye ile 3 Ekim’de müzakereleri başlatma vaadini yerine getirmenin, dönem başkanlığı sırasında İngiltere’nin en önemli önceliklerinden biri olacağını söyledi. 
     Westmacott, İngiltere’nin AB dönem başkanlığının ilk gününde düzenlediği basın toplantısında, İngiltere Başbakanı Tony Blair’in Türkiye ile müzakerelere başlanmasına ilişkin kararlığını ve "genişlemeyi bir tehdit olarak değil, büyük ve güçlü bir birlik oluşturmak için tarihi ve olağanüstü bir fırsat" olarak değerlendirdiğini hatırlattı. 
     İngiliz büyükelçi, ülkesinin, AB Komisyonu’nun Kıbrıs Türklerine yönelik izolasyonun kaldırılmasına ilişkin Mali Yardım ve Doğrudan Ticaret tüzükleri konularında ilerleme kaydedilmesine çalışırken, aynı zamanda BM Genel Sekreteri Kofi Annan’ın Kıbrıs sorununa kapsamlı çözüm bulunmasına yönelik çabalarının da destekçisi olacağını kaydetti. 
     
     "TARAMA HEMEN BAŞLAMALI" 
     Westmacott, konuşmasında, AB yolculuğundaki Türkiye’yi bundan sonra bekleyen sürece de değindi. 
     AB Komisyonu’nun, 35 farklı bölüm başlığı üzerinde yapılacak taramayı 3 Ekim’den sonra hemen başlatması gerektiğini kaydeden Westmacott, ilk birkaç başlık üzerindeki tarama tamamlanır tamamlanmaz, üye ülkelerin her bir başlık üzerindeki müzakereleri başlatmak ve kapatmak için gerekli olacak performans kriterleri üzerinde anlaşmaya varmaları gerektiğini söyledi. 
     Bir başlık üzerindeki müzakereleri açmadan önce, 35 başlığın hepsinin taramasının bitirilmesi gerekmediğini belirten İngiliz büyükelçi, daha kolay bölümler üzerindeki taramanın hızlı bir şekilde tamamlanmasını umduklarını söyledi. 
     Westmacott, Türkiye’nin şu anda yapması gerekenin, işkence ve kötü muamelenin tamamen ortadan kaldırılması, temel özgürlükler ile kadın-erkek eşitliği, yargıyla ilgili reformların uygulanması, Güneydoğu’daki durumun iyileştirilmesi, terörizmle mücadelenin sosyal, kültürel, ekonomik gelişmeyle desteklenmesi, yerlerinden olmuş kişilerin geri dönüşü ve tazminat sisteminin etkin şekilde uygulanması, ekonominin liberalleştirilmesi ve yabancı yatırımlar için ortam oluşturulması gibi konulara ağırlık vermek olduğunu söyledi. 
     
     DÖNEM BAŞKANLIĞI 
     İngiltere’nin AB dönem başkanlığı ile Gelişmiş Ülkeler G8 başkanlığının aynı zamana rastladığını ve bunun büyük bir sorumluluk olduğunu kaydeden Westmacott, Fransa ve Hollanda’daki AB anayasası referandumları ile iki hafta önceki Avrupa Konseyi toplantısının sonuçlarının da Avrupa’nın küresel sorunların üstesinden nasıl geleceğine ilişkin sorunları gündeme getirdiğini belirtti. 
     Westmacot,t bu sorunların, yalnızca eski ve daha zengin üyelerin değil, tüm üye ülkelerin ihtiyaçlarının karşılanmasına, küreselleşen dünyanın sorunlarına yönelik yeni sorunlarla yüzleşme fırsatını verdiğini kaydetti. 
     İngiliz büyükelçi, ülkesinin, dönem başkanlığı döneminde, AB bütçesi, geleceğe yönelik mali konular, AB’nin üyelik bekleyen Türkiye ve Hırvatistan gibi ülkelere karşı yükümlülüklerinin yerine getirilmesi gibi konulara eğileceğini söyledi. 
     AB anayasasına, Fransa ve Hollanda’da "hayır" denilmesinin, anayasanın yürürlüğe girmesi ile Avrupa’nın siyasi ve ekonomik geleceğine ilişkin ciddi soruları gündeme getirdiğini de ifade eden Westmacott, bu referandumların, insanların, AB’nin mevcut durumuna ilişkin hoşnutsuzluklarını dile getirmenin bir aracı haline geldiğini belirtti. 
     
     12 KUĞU 
     İngiltere’nin Ankara Büyükelçisi Peter Westmacott, konuşmasının sonunda ülkesinin AB dönem başkanlığını simgeleyen, "V" şeklinde uçan 12 kuğunun yer aldığı yeni logonun anlamını açıkladı. 
     Kuğuların, birbirlerinin oluşturduğu hava akımından yararlanabilmek için "V" şeklinde uçtuğunu, bir süre sonra en baştaki kuşun sıranın arkasına geçtiğini ve bir diğerinin onun yerini aldığını anlatan Westmacott, bunun üye ülkelerin sırayla AB’ye dönem başkanlığı yapmasına benzediğini ifade etti. 
     Westmacott, "V" şeklinde uçan 12 kuğunun yer aldığı logonun, takım çalışması, işbirliği ve verimliliği temsil ettiğini söyledi. 
     
</TEXT>
</DOC>
