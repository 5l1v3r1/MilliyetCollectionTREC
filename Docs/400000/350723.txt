<DOC>
<DOCNO> 350723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy08.html </URL>
<DATE> 2005/06/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Teşekkür ilanındaki protokolde Erbakan Erdoğan'ın önüne geçti 
</HEADLINE>
<TEXT>

     "Din alimi" olduğu belirtilen Yusuf Soyak’ın vefatı üzerine taziye dileğinde bulunanlar için ailesince verilen "teşekkür" ilanında ilginç protokol sıralaması uygulandı. Listede Necmettin Erbakan’ın ismi Başbakan Recep Tayyip Erdoğan’ın önünde ilk sırada yer aldı. 
     Ailesi ve çocukları, "Bir ömür boyu hizmet aşkı ile yaşayan, İslam aleminin ve insanlığın kurtuluşu için gayret eden, Alim, Abid, Mücahid, Muhterem İnsan" ifadeleriyle niteledikleri Zeki Soyak için Milli Gazete’ye, taziye dileğinde bulunanlara "teşekkür" etmek için bir ilan verdi. 
     Yaklaşık 70 kişinin adının yazıldığı ilanda uygulanan protokol sıralaması dikkat çekti. 
     İlandaki listenin ilk sırasında Necmettin Erbakan’a, Başbakan Erdoğan ve TBMM Başkanı Bülent Arınç’ın önünde ilk sırada yer verildi. Arınç listenin ikinci sırasında, Erdoğan üçüncü sırada yer alırken, dördüncü sırayı TBMM Başkanvekili Sadık Yakut aldı. 
     Dışişleri Bakanı ve Başbakan Yardımcısı Abdullah Gül ise SP Genel Başkanvekili Recai Kutan ve BTP Genel Başkanı Haydar Baş’ın ardından listenin yedinci sırada yer bulabildi. Ailenin protokol listesinde bakanlar ve AKP milletvekillerinin isimleri de alt sıralara yazılırken, Avrupa Milli Görüş Teşkilatı Başkanı Yavuz Çelik Karahan, KOMBASSAN Yönetim Kurulu Başkanı Haşim Bayram ve çok sayıda kuruluşun yöneticisinin ismine de listede yer verildi. 
     
</TEXT>
</DOC>
