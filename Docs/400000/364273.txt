<DOC>
<DOCNO> 364273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo12.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Röveşata yakışmaz bize... 
</HEADLINE>
<TEXT>


Çizginin ve derin pasların adamı Metin Üstündağ. Kitaplarda yazmadık yer bırakmadı, yine de eleştirmenlere ve yayınevlerine yaranamadı ama o hep oyununa baktı. Çünkü o Türkiye'de duran cümlelerin en usta ismiydi 

ÖZEL RÖPORTAJ HAKAN DİLEK 


'Brad Pitt ile Julia Roberts'ınkine benzemez bizim aşkımız. Röveşata da yapamayız yakışmaz bize ' demiştiniz bir zamanlar... 
Eskiden bir İstanbul inceliği nezaketi varmış ya ondan biraz galiba... O nezaket ve nezih durum azaldıkça daha katur kutur bir hayat tedavüle girmiş... 
Genişliği ve derinliği kaybolmuş gibi futbol sahamızın... 
Tenhalığı genişliği ortadan kalktığı daraldığı için hayat da öyle. Dar, kapalı bir şekilde her alanda koşturmaca var. Amortisiz bir şekilde çoğalmışız çoğalma da vasat bir şeydir aslında, ensflasyon demektir bu. Sevişmekten çok üremek gibi bir şey. Röveşata gibi incelikler sevişmekle ilgidir. Ama bizde her şey irticalen her şey şifai... 
İslam Çupi'de söylemişti aynı şeyi... 
Zaten usta en son yazılarında futbol falan anlatmaz İstanbul'u bozulan şeyleri anlatır ve ağıt gibidir yazıları. Yaşamının yüzde yetmişi o hayatın içinde geçmiş olan İslam Abi'ye çok koyması doğal. Bize komaasss çünkü biz hep bozulan dilimi görmüşüz. 
Peki topa girelim. Hızlı ve hücum futbolu diye bir terim var. 
Futbolda olması gerekli belki. Hızlı futbol seyir açısından güzel ama dışarıdaki amaçsız nedensiz koşuşturmadan söz ediyorum. İstanbul'u örnek alırsak diyelim ki insanların işleri Eminönü'nde evi ise karşıda çok israf var... 
Zaman çok kötü kullanılıyor yani... 
Bütün hayatın bu yavaşlığı ile bu futbola ayak uydurması çok zor zaten. Değişik bir insan tipi yaratmalısın ki o anlayış da tutsun. Zaten bir iki yıl sonra sürekli başa dönen bir arayış var futbolda. Bostan futboluna, tarla futboluna geri dönüyoruz. Oğuz Abi'nin -Aral- bir lafı vardı Türklere vereceğin en büyük ceza çalıştırmaktır. 
Klasik deyimle mantalite değişikliği gerekiyor. 
Şöyle de zannedilmesin çok steril ve nezih bir şey olsun da demiyorum. Kendi ilginçliğini taşıyan nev-i şahsına münhasır ve o nezihliği bir an için bozabilen adamları da isterim. Bütün o röveşata güzelliği, muhteşemliği içindeki hareketinin sonunda kendi kalesinin doksanına yazılan Takoz Recep örneğin... O özgünlüğü yok. 
Kendi rengini sahaya yansıtacak.. 
Tam da böyle kendi rengini sahaya taşıyacak adam yok. Kaleci Yaşar mesela. Nasıl diyelim 
Espriyi kendi içinde taşıyan adamlar... 
Evet. Bu adamların seyircileri de vardı biliyor musun Sadece top oynayan birbirine çok benzeyen topçular var artık. 

'Sıkıntılı bir lig başlıyor' 
Nouma mesela... Böyle bir özgünlük, kendine görelik nev-i şahsına münhasırlık sayılabilir mi 
Onlar da geldikleri yere benzetilmeye çalışılıyor ama. Galeyana getiren, seyircinin beğendiği adamlar var. 
Futbol bu seyirlik değil mi zaten 
Tabii canıım. Ben çamur sahaları özlüyorum kendi adıma. 
Bu sezon için yeni transferlerin isimleri bir hayli fazla. Sen kimi izlemek istersin 
Çok merak ettiğim adam yok bu sezon. Faul sonrası o adam ne yapacak merak etmiyorum. Efsane olacak ve hikaye yaratacak bir hareket yapabileceğini aklım kesmiyor. Gelecek, oynayacak ve üç puanı alıp gidecek işte... Tekrar sıkıntılı bir lig başlıyor diye düşünüyorum. 
Futbolun en elemanter öğesi de taktiktir... 
Taktik ya vardır ya yoktur. Üsluptur taktik. Futbolcuyla insanla oynanan bir oyun yapıyorsun ve taktik ona uyacak bir şeyse, onun fiziksel olanaklarını sonuna kadar açacak bir şeyse olur. Futbolcu olanaklarını en üst seviyeye getirebilme durumu olarak görüyorum taktik olayını. 
Takım oyunu deniyor ama... 
Taktik teke indirgemektir bir anlamda. Bir de oyuncu şöyle diyor taktiğe göre orada oynarım. Ve kendisinin ortaya koyabileceği diğer zenginliklerin böylece teknik direktör tarafından ortadan kaldırıldığını söylüyor. Bir kaçış da yaratıyor aynı zamanda hani ben oynayacaktım da hoca bırakmadı gibi. 
Tam da hayatımıza benziyor gerçekten dediğin gibi kimsenin kimseyi anlamaya vakti yok, vakti yok kimsenin incelikleri durup dinlemeye... Herkes birbirini kolluyor, bir hata yapsın da önünü tıkayalım diye... 
Evet ama ekip ruhunun da kaybolmasına yol açıyor bu. Tamam taktik olsun ama oyuncunun rengi de kaçmasın. 
Gattuso diye bir topçusu var Milan'ın. Adamı seviyorum biliyor musun 
Recep tadında bir adam işte o. Danny de Vito var ya işte onun gibi adamlar bunlar. Hani oyuncu olmaz dersin ama kazıya kazıya gelmişler oraya. Futbolda da böyle tiplerin olması gerekiyor bence. 8 gol yemişiz İngiltere'den ve Yaşar'a ikinci sekizi yediğimiz maçtan sonra kendi yerine kaleye geçen Fatih için düşüncelerini soruyorlar ne desin ki Yaşar "Valla biz Fatih'le çok iyi arkadaşız, yediğimiz içtiğimiz ayrı gitmez..." Belki adamları linç edecekler ama o durumu kendi rengi içinde değerlendirmeyi biliyor. Şimdikilerin açıklamaları tahammül ötesi. 
Yabancılarda da yok artık eskisi gibi. 
Evet doğru. Mesela Ronaldo'ya ısınamadım, ama Ronaldinhoları var... Adamın futbolu sevdiğini, aşkla oynadığını görüyorsun. Gazza mesela... Onlar jön adamlar işte. 

'Taraftara aşık oluyorum' 
Taraftar için de bir parantez açalım... Topçuların maç bitimleri taraftara ve caimaya yönelik mesajlarını biliyoruz. Ama taraftarın ya da tribünlerin bu konuda çok çok önde olduklarını kabul etmek lazım değil mi 
Fersah fersah ilerideler. Sahada nutkunu keserek izlenecek bir oyun ya da oyuncular olmayınca yaratıcılıkları devreye giriyor.. Her maça gittiğimde seyircilere aşık olup onları izlerim hayran hayran. 
Bazı seyircilerin takımına maç kazandırdığı doğrudur... 
Mesela Fener seyircisi gününde olsun Real Madrid gelse maç alamaz. 
Ama çok kötü maçlar da kaybetti Fener.. Mesela Beşiktaş maçı... 
Daha ne yapsınlar Elinden geleni yaptı seyirci. Naapsın çıkıp oynayamaz ki Maçtan sonra gördüm hallerini "Böyle şampiyon olacaksak hiç olmayalım" diyorlardı. Halbuki çok pragmatist bir seyircidir ama öyle olmadığını, Yoğurtçu Parkı'nın orada maç çıkışında bir grup Fenerli taraftarın çok üzüldüğünü, kırılmış bir şekilde kahrolduğunu gördüm. Çocuklarına, sevgililerine anlatamama halini gördüm, ihanete uğramış gibiydiler. Ben de onlarla aynı duyguyu yaşadım orada. Hatta o gün Beşiktaş'ı da alkışladılar. 
Artık eskisi gibi değil yani seyirci... 
Çok daha anlayarak bilerek seviyorlar artık. Artık babaları yüzünden takım tutmuyorlar. Damarlarımı kessem sarı-kırmızı ya da sarı-lacivert akar diyenler de var ama az artık. Maç soğumaya başlayınca birbirlerine yöneliyorlar ve aşıklar gibi atışmaya gelmişler sanki... 
Bir de teknik direktörleri var bu takımların... 
Yerli antrenörden yanayım. Yabancı olacaksa Derwall gibi çağ açacak adamlar gelsin. Mesela Lorant Sivasspor'a geldi. Onun yerine o kadar çok adam var ki. O çağ açacak birisi olsa Fener'de açardı. Renkli futbolcu yok dedik ama renkli antrenör var. Yılmaz Vural çok ilginç bir adam. Ziya Doğan da öyle... Gerçi ikisi de karizmayı farklı biçimlerde çizdirdiler ama... Davranışları onların olaya ne kadar kaptırdıklarını gösteriyor. 
Yabancılarda da oluyor bu tür olaylar. 
Beckham teknik direktörünün kafasına krampon atınca olay çıkmıyor ama bizde oluyor bunlar. 
Cantona tribünlere uçan tekmeyle yazılmıştı. Nouma'yı hatırlayalım... 
O çok sert bir haraketti ama o bunun farkında değildi. Kendi kültürü içinde tuttuğu yere bakmak lazım. Bir biçimde hareketin yarattığı etki ortadan kaldırılabilirdi, çözülebilirdi, soğutulabilirdi... Siyah-beyaz ama çok renkli bir elemana kıydılar. Biliyorum ki onun için maça giden sadece onu izlemek isteyen taraftarlar vardı. 

Met-Üst'ten inciler 

İyi yazan kazansın Üç ihtimalli bir kitap bu, baskı ya da baskılar yapmak istiyorum Şiirlerimi muhteşem okurlarıma ithaf ediyorum Rakiplerim güçlü bunun bilincindeyim, çıkıp şiirlerimi yazacağım Benim kitabımın çok baskı yapması önemli değil, önemli olan yayınevimin üç trilyon kazanması Tiraj kaygısına tahammülüm kalmadı, önümdeki kitaplara bakacağım artık yeni bir seri yakalamak istiyorum Yazdığımdan fazlasını kaçırdım. Eee ne demişler yazamayana yazarlar Bu yayıneviyle bu kadar Üç şiirim direkte patladı Asansör yazar olmak istemiyorum Bu grupta hiçbir iddiam kalmadı ama ben yine de çıkıp prestij için yazacağım Üç büyük İstanbul yayınevi bana talip, hatta bazı İspanyol ve İtalyan yayınevlerinden de cazip teklifler alıyorum, ama ben salağım, beni ben yapan Anadolu yayınevlerinde kalacağım. 

Dillerini sevdiğim... 

Galatasaray teknik direktörü Gerets futbolcularına hangi dilden anlıyorsa o dille konuşuyormuş. İki boyutu var işin birincisi Gerets hangi milletten futbolcuyla konuşacaksa o dilin gramerinden anlaşıyor yani İngilizce, İspanyolca, Fransızca v.s.. Bir de kimin suyunu nasıl üflemek gerekiyorsa yani damara göre şerbet vererek. Haber gazetelerde birincisinin mealince yayınlandı. Yani Gerets altı dil biliyor ve hangi milletten olursa olsun topçusuyla onun anladığı dilden bağlantı kuruyor. İyi elbette. Lisan sayısınca çok insan barındırıyor bünyesinde o titiz bünyesinde Gerets. 
Hoş tabii insanın takır takır yabancı dil konuşan bir teknik direktörünün olması. Peki aynı dili konuşmak İşte önemli olan budur. Ya da işin nirengi noktası burasıdır. Burada devreye girer mimikler, jestler... Yani vücudun kendi dili, doğası insanın, bir noktaya kilitlenmiş aynı yolu aynı yola yürüyenlerin duygu ve düşün birliği yani dil birliği. Birlikte hareket edebilme gücü bir takımın, o takımdaki oyuncuların empatisi, yani birbirlerini anlama çabaları, heyecanları, mesai anlayışları... Her şey ama her şey işte o dilin oluşumu noktasında devreye girer. 
Bir de o ülkenin özgün koşullarını yani dili bilmek, bizim istediğimiz dili konuşacaksın diyen bir anlayışa sahip insan topluluğunu hesaba katmak zorundasınız. Bir de o insan topluluğunun bütün amacı kazanmaksa sizin dil bilmeniz, çabanız aynı dili oluşturmaya yetmez. Yetmediğini Lucescu ve Del Bosque örneklerinde görüldü. Del Bosque "hayatımın dersini aldım " mı demişti, Lucescu -altı dil bilmesiyle övünülen Lucescu- kazandırdığı kupalardan sonra, Galatasaray'dan şampiyon olduktan sonra, Beşiktaş'tan ise nasıl gönderilmişti hatırlayalım bir... 
Aman Gerets gözünü seveyim, Türkçe öğren 



</TEXT>
</DOC>
