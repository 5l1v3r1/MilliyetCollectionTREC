<DOC>
<DOCNO> 355720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/ekonomi/eko06.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Akaryakıta yeni yasa gelebilir' 
</HEADLINE>
<TEXT>



Başbakan Recep Tayyip Erdoğan, akaryakıta 20 gün içinde 3 - 4 kere zam olamayacağını, bunu yeniden rayına oturtacaklarını ifade ederek, "Buradaki adaletsizliği tam manada meydana çıkarırsak, varsa böyle bir şey, tekrar yeni bir kanunla akaryakıt işini devlet olarak ele alırız" dedi. 

'3 - 4 kere zam olmaz' 
Artvin'in Yusufeli ilçesini ziyaretindeki konuşmasında ekonomiye de değinen Erdoğan, "Daha önceki dönemlerde her gün 'zam, zam' diyorlardı. Şimdi, zam sesi duyuyor musunuz Akaryakıta var, ona da 6 ay mühlet verdik. 6 ayın sonunda buradaki adaletsizliği tam manada meydana çıkarırsak, varsa böyle bir şey, tekrar yeni bir kanunla akaryakıt işini devlet olarak ele alırız. Akaryakıta, 20 gün içinde 3-4 kere zam olmaz. Bunu yeniden rayına oturtacağız. Bunun gereğini yapacağız. Bu iş, yol geçen hanına döndürülemez. Hele tüpgazda yüzde 30'lara varan zam var. Garip gureba, fakir fukara vatandaşı silkeleme hakkına kimse sahip değil" diye konuştu. 


</TEXT>
</DOC>
