<DOC>
<DOCNO> 378909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun31.html </URL>
<DATE> 2005/09/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Türkiye'ye "Karşı deklarasyon" için uzlaşma çabası 
</HEADLINE>
<TEXT>

     AB daimi temsilcileri, Kıbrıs karşı deklarasyonu ve Müzakere Çerçeve Belgesi için bugün olağanüstü toplanma kararı aldı. 
     Son ikili görüşmelerin ardından üye ülkelerin metin üzerinde mutabakat sağlayacağını düşünen dönem başkanı İngiltere, Daimi Temsilciler Komitesi'ni toplantıya çağırdı. 
     Bugün Türkiye saatiyle 16.00'da başlayacak toplantıda, önce karşı deklarasyon ele alınacak, ardından Müzakere Çerçeve Belgesi ile ilgili görüşmeler yapılacak. 
     İngiltere, Almanya’daki seçimlerden önce karşı deklarasyon konusunda anlaşma sağlanmasını istiyor. 
     AB daimi büyükelçileri son olarak geçtiğimiz çarşamba günü Brüksel'de toplanmış ancak Kıbrıs karşı deklarasyonu konusunda uzlaşamamışlardı. 
     İngiltere, karşı deklarasyonun 21 eylülde yapılacak daimi temsilciler toplantısında yeniden ele alınacağını duyurmuştu. 
     Diplomatik kaynaklar, karşı deklarasyon tartışmalarının Kıbrıs Rum kesimi, Yunanistan ve Fransa'nın muhalefeti nedeniyle sonuçsuz kaldığını ifade etmişti. Kaynaklara göre AB Dönem Başkanı İngiltere ile Kıbrıs Rum yönetimi arasında gerginlik yaşanmıştı. 
     Karşı deklarasyonun taslak metninde Güney Kıbrıs'ın tanınmasıyla ilgili İngiltere ve Fransa'nın uzlaştığı formül eklenmişti. Metindeki tartışmalar Türkiye'nin Güney Kıbrıs'ı tanıması ve Kıbrıs sorununun çözümü konusunda BM'ye atıfta bulunulması üzerinde yoğunlaşmıştı. 
     
     Taslak metinde ne var 
     Üçüncü taslak metinde, Rum yönetiminin tanınması konusunun Türkiye tam üye olur olmaz değil, müzakereler esnasında gündeme gelmesine dair bir ifade olduğu belirtiliyor. 
     Metinde ayrıca, Kıbrıs Rum yönetiminin tanınması ile Kıbrıs sorununun çözümü birbirinden bağımsız iki ayrı unsur olarak nitelendiriliyor. 
     Buna göre, Kıbrıs sorununda çözüm süreci Birleşmiş Milletler’de işleyecek. Ancak Kıbrıs Rum yönetiminin tanınması, AB üyelik müzakerelerine paralel olarak değerlendirilecek. 
     Limanların açılması konusunun ise müzakereler esnasında hayata geçirilmesi gerekecek. 
     
     Taslağın ana hatları şöyle 
     AB üyeleri, Avrupa Komisyonu'nun aralık 2004 tarihinde vardığı sonuçlar uyarınca Türkiye'nin birlik üyeleri ile arasındaki ortaklık antlaşmasının Ek Protokolüne attığı imzayı kabul eder. 
     Üyeler imza sırasında Türkiye'nin 'Kıbrıs Cumhuriyet'i ile ilgili açıklama yapma ihtiyacını üzüntü ile karşılar. 
     AB, bu açıklamanın tek taraflı olduğunu ve Türkiye'nin yükümlülüklerini etkilemediğini açıkça belirtir. 
     AB üyesi ülkeler Ek Protokolün ayrımcılık yapılmadan tamamen uygulanması ve malların serbest dolaşımı için bütün engellerin kaldırılmasını bekler. AB, Türkiye'nin imza koyduğu yükümlülükler yerine getirilene kadar ilgili bölümler için görüşmelere başlamayacaktır. 
     AB üyeleri 'Kıbrıs Cumhuriyeti'nin 1 mayıs 2004 tarihinde birliğe üye olduğunu ve 'Kıbrıs Cumhuriyeti'ni tanımanın uluslararası hukukun gereği olduğunu vurgularlar. 
     Tam üyelik öncesi tüm üye ülkelerin tanınması üyeliğin gereğidir. Bu nedenle AB, Türkiye'nin tüm üye ülkeler ile ilişkilerinin en kısa zamanda normalleşmesine verdiği önemin altını çizer. 
     Bu çerçevede AB ve üye ülkeleri, BM Genel Sekreteri'nin Kıbrıs sorununun kapsamlı bir çözüme kavuşması yönündeki çabasını desteklemek ve kalıcı bir çözümün bölgede barış, istikrar ile uyumlu ilişkilere katkıda bulunacağı konusunda da hemfikirdirler. 
     Konsey bütün bu konuları 2006 yılında ele alacaktır. 
     
</TEXT>
</DOC>
