<DOC>
<DOCNO> 372019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/guncel/axgun01.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersoy, Deniz Baykal'la görüşmüş 
</HEADLINE>
<TEXT>


Bülent Ersoy'un, cinsiyet değiştirmesi üzerine 12 Eylül yönetimince getirilen sahne yasağını kaldırmak için başvurduğu liderin, o dönem yasak getirildiği için avukatlık yapan Baykal olduğu belirlendi. CHP lideri, 'İddialar saçma sapan' dedi 

ANKARA Milliyet 

Ünlü ses sanatçısı Bülent Ersoy'un 12 Eylül yönetimince sahneye çıkmasının yasaklanması üzerine, temasa geçtiği liderin o dönem siyaset yasaklı olan ve avukatlık yapan CHP lideri Baykal olduğu ortaya çıktı. 
Ersoy'a tepki gösteren ve iddiaları "saçma sapan" diye nitelendiren Baykal, "Bunlarla ilgilenecek zamanım yok. Ne iddia edildiği de belli değil. Ersoy ne iddia ediyorsa, çıksın ortaya söylesin. Ne dediğini anlayayım, ona göre bir şey söyleyeyim. Ciddiye alacağım bir konu değil" dedi. 
Yakın çevresine göre de Baykal o dönem Ersoy'la 2 - 3 dakika süren bir telefon görüşmesi yaptı. Ersoy telefonla ulaştığı Baykal'a sahne yasağının kaldırılması konusunda ne yapılabileceğini sorarak, yol göstermesini istedi. Baykal da bu konunun ilgi sahasında olmadığını, bir tavassutunun söz konusu olamayacağını, belki hukuki yola başvurabileceğini söyledi. Ersoy da, "Hukuki yola başvurursam sonucun garantisi var mı " diye sordu. Baykal da "Bunun garantisi olmaz" yanıtını verdi. Bu konuşmadan sonra Ersoy ile Baykal arasında bir daha temas olmadı. 
Baykal'ın yakın çevresine Ersoy ile yaptığı konuşmada paranın konu edilmediğini söylediği kaydedildi. 12 Eylül yönetimi Ersoy'un cinsiyet değiştirmesi nedeniyle sahneye çıkmasını yasaklamıştı. Ersoy bir TV'deki açıklamasında, yasaklı olduğu dönemde, bugün parti lideri olan bir kişinin kendisinden, yasaklarını kaldırma karşılığında büyük miktarda para istediğini iddia etmişti. 




</TEXT>
</DOC>
