<DOC>
<DOCNO> 368264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/yazar/uras.html </URL>
<DATE> 2005/08/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kriz garantisi 
</HEADLINE>
<TEXT>


Yurt içinde dövizlerini bozdurarak Türk lirasına geçenler, yurtdışından döviz getirenler "Türkiye'de kriz olmaz. Kriz olsa da bize bir şey olmaz" diye düşünüyor. 
Türkiye için kriz, "Döviz fiyatının hızlı bir şekilde yükselmesi, döviz fiyatının hızlı yükselişi karşısında kısa sürede döviz talebinin patlaması, dövizin bulunamaz olmasıdır." 
"Türkiye'de kriz olmaz. Kriz olsa da bize bir şey olmaz" diye düşünenlerin güvenceleri şunlardır 
1 Türk ekonomisinin arkasında IMF desteği var. Kriz demek, IMF politikalarının ikinci defa fiyasko ile sonuçlanması demektir. IMF bu fiyaskoyu göze alamaz. Türkiye'de yeni bir kriz olmaması için elinden geleni yapar. 
2 IMF Türkiye'de krize karşı "sigorta" oluşturmak arayışında Merkez Bankası'nı devamlı olarak rezervini büyütmeye zorladı. Merkez Bankası döviz rezervi 41 milyar dolar dolayına yükseldi. 
Döviz fiyatları yükselmeye başlarsa, Merkez Bankası isteyene bu rezervden ucuz ucuz döviz satar. Türkiye'ye sıcak para getiren yabancılar, yerli ve yabancı bankalar, dövizden Türk lirasına geçenler zarar görmez. 

Bize bir şey olmaz 
3 IMF, Bankalar Kanunu hazırlanırken ağırlığını koydu. Mali durumu bozulan bankaların batmasına izin verilmeyecek. Batacak bankaları TMSF devralacak. Bankalardan alacağı olan yerli ve yabancıların paralarını devlet ödeyecek. 
Kriz olur da bankalar batarsa, bu bankalara yurtdışından kredi verenler, para gönderenler zarar etmeyecek. 
İnşallah kriz olmaz. İnşallah kriz olsa da dövizden Türk lirasına dönenlere bir şey olmaz... Ama ekonomi inşallah ile maşallah ile yürümez. Ve de parasal hareketler öyle kolay kolay dizginlenemez. 
Doğrudur. IMF Türkiye'yi destekliyor ama, IMF'nin desteği döviz kurunun sabitlenmesini sağlayamaz. 

Rezerv kullanımı kolay değil 
Doğrudur. IMF'nin zorlaması ile Merkez Bankası boyuna döviz satın alıyor. Bu yüzden döviz rezervi 41 milyar dolara yaklaştı ama, ne Merkez Bankası yönetimi ne de hükümet sorumluları herhangi bir kriz durumunda Merkez Bankası'nda biriken bu dövizi ucuz ucuz satmanın sorumluluğunu üstlenemez. 
Doğrudur. Bankalar Kanunu'na göre bankalar batacak duruma düşünce, devletin gene riski üstlenmesi gerekiyor ama... Geçmişin deneyimleri ve sorunları karşısında, bundan böyle devlet batan bankaların her türlü riskini öyle kolay kolay karşılayamaz. 
Ben bunları kimseyi korkutmak, ürkütmek için yazmıyorum. Piyasadaki oyuncuları uyarmaya çalışıyorum. Ekonomide "kazanç benim, risk devletin" dönemi bitti. 
Dövizlerini Türk lirasına dönüştürerek büyük kazançlar sağlayanların, döviz fiyatındaki hızlı bir yükselme karşısında "ağlaşmaya" hiç mi hiç hakları olamayacağını hatırlatmakta yarar var. 



</TEXT>
</DOC>
