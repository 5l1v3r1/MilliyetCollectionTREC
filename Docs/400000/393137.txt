<DOC>
<DOCNO> 393137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo17.html </URL>
<DATE> 2005/11/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Alex En büyük kozumuz taraftarımız... 
</HEADLINE>
<TEXT>

     Fenerbahçe’nin Brezilyalı futbolcusu Alex de Souza, en büyük kozlarının sarı-lacivertli taraftarlar olduğunu söyledi. 
     Alex, Fenerbahçe Kulübü’nün resmi internet sitesinde yer alan açıklamasında, Avrupa Şampiyonlar Ligi’nde Milan ile İstanbul’da oynayacakları maça değinerek, "Takımımızı nerede olursa olsun destekleyen taraftarlarımızı, Milan maçında da Fenerbahçe Şükrü Saracoğlu Stadı’na bekliyoruz. Biz, onlardan güç alıp onlar için oynuyoruz" dedi. 
     Almanya’da Schalke 04 takımıyla yaptıkları maçta büyük bir şanssızlık yaşadıklarını anlatan Brezilyalı futbolcu, "Luciano’nun, ardından da Aurelio’nun oyundan çıkması bizim için kötü oldu. Ancak ben inanıyorum ki Milan’ı yenecek güçteyiz. Kendi sahamızda bu maçı alırsak bir üst tur için şansımız olacaktır. Daha sonra kader maçımız Hollanda’da olacak" diye konuştu. 
     Fenerbahçe’nin, gruptaki tüm rakipleri ile aynı kalitede olduğunu ifade eden Alex, sözlerini şöyle tamamladı 
     "Üstelik bizim taraftarımız gibi ek bir avantajımız bulunuyor. 
     Büyük diye adlandırılan birçok takım stadında boş tribünlere oynarken, Fenerbahçe olarak bizim şansımız, kalitemizin yanı sıra her zaman yanımızda olan büyük taraftarımızdır. Bunu avantaj olarak her zaman hissediyoruz. Özellikle son dönemde taraftarımızın birlikte hareket etmesi rakip takım üzerinde büyük baskı yaratıyor. Bütün bunları üst üste koyduğunuz zaman başarmamamız mümkün değil." 

     
</TEXT>
</DOC>
