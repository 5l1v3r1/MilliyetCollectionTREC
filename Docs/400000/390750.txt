<DOC>
<DOCNO> 390750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonyas06.html </URL>
<DATE> 2005/10/29/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Bilimadamları, kuş gribi virüsünü yenmeyi planlıyor... 
</HEADLINE>
<TEXT>

     Bilimadamları, kuş gribi virüsünü genetik olarak değiştirilmiş tavuklarla alt etmeyi planlıyorlar. 
     İngiltere'de yürütülen çalışmalar ve yakında deneylerine başlanacak teknikle, bilimadamları öldürücü H5N1 ve diğer grip virüslerine dayanıklı genetik açıdan değiştirilmiş tavuklar üretmeyi ve zaman içinde bu tavuklarla eskilerinin yerlerinin değiştirilmesini öngörüyorlar. 
     Tavuk nüfusunun, gribe dayanıklı genetik olarak değiştirilmiş tavuklarla değiştirilebilmesi durumunda, virüsün deposunun da ortadan kalkması, böylece virüsün insana geçmesi ve salgını tetiklemesi olasılığının azalacağı sanılıyor. 
     İngiltere'nin Cambridge Üniversitesi Moleküler Viroloji bölümü öğretim üyeleri ve İskoçya'nın Roslin Institute adlı sağlık kuruluşunca yürütülen çalışmalarda, küçük genetik değişiklikler yapılarak, tavuk hücrelerinin gribe karşı korunabileceği görüldü. 
     Araştırmacılar, benzer çalışmayı şimdi yumurtalar üzerinde yapmayı ve deneylere birkaç hafta içinde başlamayı planlıyorlar. 
     Bu teknik başarılı olsa dahi, genetik olarak değiştirilmiş tavukların çiftliklere yerleştirilmelerinin yıllar alabileceği, ayrıca yasal zorluklarla karşılaşılabileceği ve kamuoyunun onayının alınması gerektiği belirtiliyor. 
     Bu zorlukların aşılması durumunda tavuk yetiştiricilerinin genetik olarak değiştirilmiş tavukları çabuk benimseyecekleri ve tüm dünyada eski tür tavuklarla değiştirilmesine hızla başlanabileceği sanılıyor. 
     
</TEXT>
</DOC>
