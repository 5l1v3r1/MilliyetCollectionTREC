<DOC>
<DOCNO> 367193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/ekonomi/eko06.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konut kredilerinde patlama Artış yüzde 162 
</HEADLINE>
<TEXT>



Merkez Bankası verilerine göre tüketici kredileri, temmuzda yüzde 8.4 artarak 20 milyar 851.7 milyon YTL'ye çıktı. Konut kredileri bir ayda yüzde 17.9 artışla 7 milyar YTL'ye dayandı. Taşıt kredisinde artış oranı yüzde 3.6 oldu. 
Bireysel kredi kartı kullanımı 24 Haziran'da 14 milyar 917.8 milyon YTL iken yüzde 2.9 artış ile 29 Temmuz'da 15 milyar 347.7 milyon YTL'ye yükseldi. Böylece, toplam tüketici kredisi ve bireysel kredi kartı kullanımı bir ayda yüzde 6 artışla, 29 Temmuz'da 36 milyar 199.4 milyon YTL'ye çıktı. Bu rakam 24 Haziran'da 34 milyar 150.1 milyon YTL idi. 

Taşıtta yüzde 17.7 
Bu yılın 7 ayında konut kredilerindeki artış oranı yüzde 161.8'e ulaşırken, taşıt kredilerindeki artış oranı yüzde 17.7 oldu. Geçen yıl sonunda konut kredileri 2 milyar 641.3 milyon YTL, taşıt kredileri ise 4 milyar 321.8 milyon YTL düzeyinde bulunuyordu. 
Tüketici kredileri toplamında bakıldığında ise Ocak-Temmuz dönemindeki artış oranı yüzde 61.3, bireysel kredilerde yüzde 11.6 oldu. 2004 yılı sonunda tüketici kredileri 12 milyar 924.6 milyon YTL, bireysel krediler 13 milyar 752.9 milyon YTL idi. 
29 Temmuz itibariyle, tasfiye olunacak tüketici kredilerinin tutarı 136.3 milyon YTL, bireysel kredi kartlarının tutarı da yaklaşık 1 milyar 93.3 milyon YTL düzeyinde gerçekleşti. 


</TEXT>
</DOC>
