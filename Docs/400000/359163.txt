<DOC>
<DOCNO> 359163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/guncel/agun.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuhaf rehber ortada kaldı 
</HEADLINE>
<TEXT>


Ne İstanbul Belediye Başkanı Topbaş, ne de eski Başkan Gürtuna "İstanbul Kent Rehberi"nin tartışmalı içeriğine sahip çıktı 

ÖNAY YILMAZ, GÜRKAN AKGÜNEŞ İstanbul 

İstanbul Büyükşehir Belediyesi'nce İBB hazırlanan ve 22. Dünya Mimarlık Kongresi'nde mimarlara dağıtılan içi garipliklerle dolu "Istanbul City Guide"a İstanbul Kent Rehberi sahip çıkan olmadı. İBB Başkanı Kadir Topbaş, önce, "Üzgünüm, ben 'yanlış ifadeler yer almasın' diye uyarmıştım" dedi, sonra rehberin kendi dönemlerinden önce hazırlandığını söyledi. Önceki Belediye Başkanı Ali Müfit Gürtuna ise kendi bastıkları rehberde bugün tartışılan ifadelerin yer almış olamayacağını savundu. Kültür ve Turizm Bakanı Atilla Koç da "Bu tür hadiseler çıkabilir" dedi. 
Rehberin hazırlanışıyla ilgili sorumlu bulunamıyor. Rehber kitabın 2 editöründen biri olan, AKP İstanbul Milletvekili Zeynep Karahan Uslu'nun eşi ve ANAR Araştırma Şirketi Genel Müdürü İbrahim Uslu, rehberin 1995'te Habitat için CD olarak hazırlandığını ve sonra kitaba dönüştürüldüğünü ifade edip rehberdeki bazı ifadeleri savunmuş, bazıları hakkında "kitap versiyonu için yorum yapamayacağını" kaydetmişti. 1995 yılında İstanbul Büyükşehir Belediye Başkanlığı'nda Recep Tayyip Erdoğan bulunmaktaydı. 

Çelişen ifadeler 
Kadir Topbaş birbiriyle çelişen ifadeler kullandı. İlk olarak rehberin bir önceki yönetim döneminde hazırlandığını savundu. Ardından da üzgün olduğunu belirterek "'İngilizce bilmiyorum, dikkatli okuyun, içinde yanlış bilgiler olmasın' diye uyardım" dedi. 
Topbaş, son olarak da dün Milliyet muhabirinin soruları üzerine şunları söyledi "Bu daha önce yayımlanmış olan bir rehber. Bizim başkanlar olarak tüm yayınları okumamız mümkün değil. Görevli insanlar var. İnsanlarımız aldığı işi her ölçüde dikkat ederek değerlendirme yapmadığı için sıkıntılar oluyor. İfadeler doğru da olsa, bu şekilde yanlış." 
Koç da konuyla ilgili şöyle konuştu "Bütün bu gibi toplantılarda, bu gibi hadiseler çıkabilir. Kültür ve Turizm Bakanı olarak beni ilgilendiren, binlerce insanın burada dünya mimarlığı hakkında görüş bildirmesi. Hele bir İtalyan mimarın, 'Gelin İstanbul'u yeniden inşa edelim' lafı o broşür krizinden çok daha önemlidir. İstanbul kendini tanıtacak kadar güçlüdür." 

'Hatırlamıyorum, ama olamaz' 

İBB eski Başkanı Ali Müfit Gürtuna henüz dağıtılan rehberi görmediğini, dolayısıyla kendi bastıkları rehberle kıyaslayamadığını kaydetti. Gürtuna, kendi bastıkları rehberde cumhuriyet karşıtı ifadelerin yer alıp almadığı şeklindeki soruyu ise şöyle cevapladı "Tavrımız belli olduğu için öyle bir şeylerin olacağını sanmıyorum. Biz net fikrimizi ifade ettik. İstanbul'daki çalışmalarımızı cumhuriyetin değerleri üzerine oturttuk. Hatta 2023 vizyonu diye İstanbul'un geleceğini, dolayısıyla 100. yılına göre vizyon ürettik. Böyle cumhuriyet karşıtı ifadelere katılmak mümkün değil." 

CHP, skandalı Meclis'e taşıdı 

ANKARA Milliyet 
CHP'li Osman Kaptan, Milliyet'in manşetten duyurduğu İstanbul Kent Rehberi'ndeki ifadeleri TBMM gündemine taşıdı. Kaptan, İçişleri Bakanı Abdülkadir Aksu'nun yanıtlaması istemiyle verdiği soru önergesinde, rehberdeki 'fuhuşu Ruslar getirdi' anlamına gelen ifadelerin kullanılmasının, Rus halkını rencide edip turizmi olumsuz etkileyip etkilemeyeceğini sordu. Kaptan'ın soruları şöyle Kitapçıkta, Cumhuriyet rejimi ve Cumhuriyet dönemi yönetimi hakkında gerçek dışı bilgiler verildiğini biliyor musunuz Rehber hazırlanmasında Kültür Bakanlığı uzmanlarının görüşü alınmış mıdır Sorumlular hakkında idari soruşturma açmayı düşünüyor musunuz 

Prof. Saylan Kitabı hazırlayan bulunsun 

İSTANBUL Milliyet 
Çağdaş Yaşamı Destekleme Derneği Başkanı Prof. Türkan Saylan, Uluslararası Mimarlık Kongresi'ne katılan yerli ve yabancı mimarlara dağıtılan ve 'Cumhuriyet dönemini kötülediği' ortaya çıkan 'İstanbul Kent Rehberi'ni hazırlayanların bulunmasını istedi. "Türkiye'yi içten kemirmeye çalışıyorlar. Bunlara izin vermeyeceğiz" diyen Saylan, rehberi ortaya çıkaran Milliyet'in bir gazetecilik başarısı gösterdiğini ifade etti. Saylan, şunları söyledi "Böylesi büyük bir kongreye gelmiş binlerce insana, 'İstanbul'u tanıtıyoruz' diye, yanlı ve yanlış bilgilerle dolu kitaplar dağıtılıyor. Kitabın içerisinde Atatürk yok, Cumhuriyet kötüleniyor. Bir bakıyoruz, sadece bir kongrede değil, HABİTAT'ta da kullanılmış." 


</TEXT>
</DOC>
