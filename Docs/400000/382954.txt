<DOC>
<DOCNO> 382954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur18.html </URL>
<DATE> 2005/09/30/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Tarihi konakta 1 yılda 10 yangın... 
</HEADLINE>
<TEXT>

     Tokat’ta yaklaşık 100 yıllık olduğu bildirilen tarihi bir konak, son 1 yıl içinde üst üste çıkan yangınlar sonucu tamamen yıkıldı. 
     AA muhabirinin aldığı bilgiye göre, Behzat Kavşağı Mahmutpaşa Sokak’ta bulunan ve yaklaşık 100 yıllık olduğu bildirilen 3 katlı tarihi ahşap konak, belirli aralıklarla çıkan yangınlara yenik düştü. 
     Son 1 yılda meydana gelen 10 dolayında yangında hasar gören ve zamanla kısmen yıkılan konağın kalıntılarında dün gece yine yangın çıktı. Yangın, Tokat Belediyesi itfaiye ekipleri tarafından sabah saatlerine kadar süren çalışmalar sonucu söndürüldü. Konak, yangın sonucu tamamen tahrip oldu. 
     Yıkılan konağın tarihi eser olması nedeniyle kalıntılarının kaldırılamadığını belirten yetkililer, ancak ilgili kurumlardan alınacak izinle kalıntılarının temizlenebileceğini bildirdiler. 
     
</TEXT>
</DOC>
