<DOC>
<DOCNO> 381505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun06.html </URL>
<DATE> 2005/09/26/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Damrey tayfunu Vietnam ve Çin'i vuruyor 
</HEADLINE>
<TEXT>

     Vietnam'da, ülke kıyılarına yaklaşan Damrey tayfunu nedeniyle yaklaşık 100 bin kişi tahliye edildi. 
     Vietnam doğal felaket önleme merkez komisyonu yetkilileri, birkaç saat içinde ülkenin merkezi ve kuzeyindeki bölgelere ulaşması beklenen tayfun nedeniyle 100 bin kişinin tahliye edildiğini söylediler. 
     Sadece başkent Hanoy'un yaklaşık 100 kilometre güneyindeki Nam Dinh bölgesinde 80 bin kişinin tahliye edildiğini belirten yetkililer, asker ve polislerin tayfun nedeniyle seferber edildiğini kaydetti. 
     Meteoroloji uzmanları, tayfun nedeniyle bölgede rüzgarın hızının saatte 130 kilometreyi geçebileceğini tahmin ediyor. 
     
     ÇİN'DE 2 ÖLÜ 
     Vietnam'a yaklaşan Damrey tayfununun, Çin'de 2 kişinin ölümüne yol açtığı bildirildi. 
     Çinli yetkililer, Çin'in güneyindeki Hainan bölgesini vuran tayfunda, Wenchang kentinde 2 kişinin öldüğünü açıkladılar. 
     Çin'i bu yıl vuran 18. tayfun olan Damrey, Filipinler'de de, 16 kişinin ölümüne yol açmıştı. 
     
</TEXT>
</DOC>
