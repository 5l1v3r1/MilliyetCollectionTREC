<DOC>
<DOCNO> 375145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonspo39.html </URL>
<DATE> 2005/09/02/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Efes Pilsen World Cup 4... Türkiye 79-Slovenya 67 
</HEADLINE>
<TEXT>

     "Efes Pilsen World Cup 4" basketbol turnuvasında Türkiye, yarı final karşılaşmasında Slovenya’yı 79-67 yenerek finalde İtalya’nın rakibi oldu. 
     Maça iyi başlayan Türkiye, Kaya, Hidayet ve Mehmet ile bulduğu basketlerle 3. dakika dolmadan rakibine 7-2’lik üstünlük sağladı. 
     Savunmada gayretli olan milliler, 4. dakika dolmadan farkı 12-4’lük skorla 8 sayıya çıkarmasını bildi. Bu dakikalarda oyun düzenini iyi oturtan ve şut seçimini çok iyi kullanan, her hattıyla mükemmel oynayan milliler Ender, İbrahim ve Hidayet’in bulduğu basketlerle 6. 
     dakika içinde farkı 11 sayıya 19-8 çıkardı. Bu dakikadan sonra toparlanan Slovenya, Lorbek’in basketleriyle farkı kapatmaya çalıştı, ancak Türkiye hızlı hücumlarıyla rakibine adeta ders vererek 1. periyodu 26-15 önde tamamladı. İkinci yarıya, ilk 5’ini değiştirmesine rağmen etkili başlayan milli takım, üst üste bulduğu sayılarla 12. dakikada 16 sayılık 31-15 fark yakaladı. İbrahim, içeriden ve dışarıdan bulduğu basketlerle güçlü Slovenya karşısında adeta şov yaptı. Ardından oyunda her şey tersine döndü. Slovenya, Milic ve Lakovic’in gayretleriyle farkı kapatırken, İbrahim’in sakatlanması millilerin rahat sayı bulamamasına neden oldu. Milli Takım, Slovenya’nın sert savunması karşısında zorlanırken, şutlarda da düşük isabet sağlayınca, devreyi ancak 3 sayı farkla 43-40 önde kapatabildi. 3. periyoda alan savunmasıyla başlayan milliler, rakibinin öne geçme çabasını durdurmaya çalıştı. Bu dakikalarda iki takım da kötü hücumlar ve top kayıpları yaparken, Slovenya 24. dakikada ilk kez maçta 48-47’yle öne geçti. Karşılıklı basketler ve yaşanan büyük mücadelenin ardından Türkiye 3. periyodu 59-57 önde kapatmayı bildi. Son periyotta daha iyi savunma yapıp, rakibini top kaybına zorlayan ve akıllı hücum eden milliler, Lakovic’in 4 faule ulaşıp kenara alınmasını da iyi değerlendirerek, 32. dakikada farkı 7 sayıya 64-57 çıkardı. Serkan Erdoğan ve Kerem Gönlüm’ün bu dakikalardaki isabetli atışları milli takımı coştururken, Türkiye, 35. dakikada 10 sayılık farka 71-61 ulaştı. 36. dakikada farkı 16 sayıya 77-61 taşıyan milliler, bu andan sonra oyunda zorlanmaya başladı. İsabetsiz şutlar atmaya başlayan milli takım, iyi savunma yapıp rakibini durdurarak karşılaşmadan 79-67’lik galibiyetle ayrıldı ve finale yükseldi. 
     
     FİNAL YARIN 
     Efes Pilsen World Cup 4’te final maçı yarın saat 18.00’de Türkiye ile İtalya arasında oynanacak. 
     Bu karşılaşmadan önce de Slovenya ile Rusya saat 15.45’de 3’üncülük için mücadele edecek. 
     Öte yandan, Slovenya-Türkiye karşılaşması öncesi, basketbolda Avrupa 2’ncisi olan Genç Milli Takım ile Avrupa Şampiyonu olan Yıldız Milli Takım’a plaketleri verildi. 
     
     
Salon Abdi İpekçi Hakemler Julien Chantal xx Fransa , Mehmet Keseratar xx, Rüştü Nuran xx Slovenya Lakovic xx 6, Udrih xx 10, Milic xx 8, Nesterovic xxx 14, Slokar x 1, Lorbek xx 13, Becirovic xx 2, Maravic x 3, Brezec x 3, Jurak x 2, Nachbar xx 5, Capin x Türkiye Ender xxx 4, İbrahim xxx 15, Hidayet xxx 22, Kaya xx 2,Mehmet xx 14, Ermal xx 5, Mirsad xx 4, Cenk xx, Kerem Tunçeri xxx, Serkan xxx 9, Kerem Gönlüm xxx 4 1. Periyot 15-26 İlk yarı 40-43 3. Periyot 57-59 
     
</TEXT>
</DOC>
