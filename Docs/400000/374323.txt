<DOC>
<DOCNO> 374323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun15.html </URL>
<DATE> 2005/08/31/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Köprüde intihar bombacısı izdihamı 965 ölü 
</HEADLINE>
<TEXT>

     Irak'ın başkenti Bağdat'ta bir köprü üzerinde intihar eylemcileri bulunduğu söylentisi üzerine çıkan izdihamda 965 kişi öldü, yüzlerce kişi yaralandı. İzdahamda ölenlerin sayısının 1000’e ulaşmasından endişe ediliyor. 
     Ölenlerin çoğunun kadın ve çocuk olduğu bilgisi gelirken, Irak İçişleri Bakanlığı sözcüsü Adnan Abdülrahman, El Ayma köprüsündeki izdihamda ölen kadın ve çocukların "ya boğularak ya da ezilerek öldüğünü" kaydetti. 
     Sözcü, şu ana kadar izdihamda ölenlerin sayısının 965, yaralı sayısının da yüzlerce olduğunu belirtti. 
     Köprüdeki izdiham, kalabalık arasındaki bir intihar bombacısının eylem yapmaya hazır olduğu söylentisi üzerine çıktı. Kalabalık, paniğe kapılınca facia yaşandı. 
     
Görgü tanıkları, Kazimiye türbesine giden sokakların dar olmasının, kurtarma görevlilerinin ölülere ve yaralılara ulaşmasını neredeyse imkansız kıldığı belirtilirken, ölü sayısının artmasından endişe ediliyor. Polis yetkilileri, köprünün çöktüğünü ve insanların nehre düştüğünü söylediler. 
     Şiilerin 7. imamı Musa Kazım'ı anma töreni dolayısıyla başkent Bağdat'ın çeşitli kesimlerinden ve diğer vilayetlerden yaklaşık bir milyon kişinin Musa Kazım türbesi civarında toplandığı bildirildi. 
     
     ÖLÜ SAYISI BİNİ BULABİLİR 

     İzdahamda ölenlerin sayısının 1000’e ulaşmasından endişe ediliyor. 
     Irak Sağlık Bakanlığı’ndan doktor Cesib Latif Ali, ölenlerin sayısının 1000’i bulabileceğini belirtti. 
     Ali, Reuters ajansına yaptığı açıklamada, "Bir saat önce ölü sayısı 695 idi. Ancak, sayının 1000’i bulacağını sanıyoruz" dedi. 
     
     SAĞLIK BAKANI, 2 BAKANIN İSTİFASINI İSTEDİ 

     Irak Sağlık Bakanı Abdülmüttalib Muhammed Ali, Bağdat'ta Dicle nehri üzerindeki köprüde çıkan ve yüzlerce kişinin ölümüyle sonuçlanan izdihamdan, İçişleri ve Savunma bakanlarının sorumlu olduğunu iddia ederek, bu bakanların istifa etmesini istedi. 
     Muhammed Ali, düzenlediği basın toplantısında, "İçişleri Bakanı Beyan Cabr ve Savunma Bakanı Sadun El Duleymi'nin izdiham olayından sorumlu olduklarını" ifade ederek, "Arkadaşlarımdan ya bugünkü olayla ilgili tüm sorumluluğu üzerlerine almalarını ya da istifa etmelerini istiyorum" dedi. 
     Irak Sağlık Bakanı Muhammed Ali, geçen yıl ABD'ye büyük direniş gösteren Şii lider Mukteda Sadr hareketine yakınlığıyla biliniyor. 
     Öte yandan, İçişleri Bakanı Beyan Cabr, devlet televizyonuna yaptığı açıklamada, köprü üzerindeki Şii kalabalık arasında, "bir intihar saldırganı olduğu" söylentisini çıkaran bir teröristin yüzlerce kişinin öldüğü izdihama neden olduğunu söyledi. 
     Cabr, "Olayın, bir teröristin kalabalık arasında bir intihar saldırganı olduğu söylentisini yaymasından sonra izdiham çıkmasından ibaret olduğunu" söyledi. 
     Bu arada, Irak İslam Devrimi Yüksek Konseyi liderlerinden Ammar El Hekim, dinci militanların ve devrik Devlet Başkanı Saddam Hüseyin yanlılarının, köprü üzerinde kasten izdiham çıkardıklarını söyledi. 
     El Hekim, "Olanlardan teröristleri, Saddamcıları ve radikal dincileri sorumlu tuttuklarını" ifade etti. 
     
     3 GÜNLÜK YAS İLAN EDİLDİ 

     Dicle nehri üzerindeki köprüde yüzlerce kişinin ölmesinin ardından Irak'ta 3 günlük ulusal yas ilan edildi. 
     Resmi bir kaynak, yüzlerce kişinin ölümünün ardından Başbakan İbrahim Caferi'nin ülkede 3 günlük yas ilan ettiğini belirtti. 
     
     DÜNYADAKİ KANLI İZDİHAMLAR 

     Bağdat'ta bugün bir köprü üzerinde yüzlerce kişinin ölmesine yol açan izdiham, dünyada son 20 yılda meydana gelen en kanlı izdihamlar arasında geliyor. 
     Dünyada daha önceki büyük izdihamlar şöyle sıralanıyor 
     12 Mart 1988 Nepal'in başkenti Katmandu'da fırtına patlak verince, stadyumdaki seyirciler sığınacak yer aradı. İzdihamda 100'den fazla insan öldü. 
     15 Nisan 1989 İngiltere'nin Sheffield kentinde Liverpool-Nottingham Forest maçı başladıktan 6 dakika sonra biletsiz Liverpool seyircileri maça girmek için Hillsborough stadyumunun kapılarına yüklendi, 96 kişi boğularak ya da ezilerek can verdi. Liverpool seyircileri, 29 Mayıs 1985'te de Brüksel'deki Heysel stadyumunda Juventus taraftarlarına saldırarak izdihama neden olmuşlardı. İzdihamda 39 kişi ölmüştü. 
     2 Temmuz 1990 Mekke'nin güneyindeki Mina tünelinde çıkan izdihamda 1426 hacı adayı öldü. 
     24 Mayıs 1994 Mina'da şeytan taşlama töreni sırasında izdihamdan 270 hacı adayı öldü. 
     13 Ağustos 1994 Brazzaville'de Kongo bir kilisede vaftiz töreninden sonra çıkan izdihamda çoğu çocuk 150 kişi hayatını kaybetti. 
     9 Nisan 1998 Mina'da çıkan izdihamda 118 hacı adayı can verdi. 
     9 Mayıs 2001 Accra Gana stadyumunda maç sırasındaki izdihamda 126 seyirci öldü. 
     1 Şubat 2004 Mina'da yine izdiham. Bilanço 251 ölü. 
     25 Ocak 2005 Hindistan'ın Satara bölgesinde Hindu hacılar arasındaki izdihamda 257 kişi hayatını kaybetti. 
     

     
</TEXT>
</DOC>
