<DOC>
<DOCNO> 390561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonyas07.html </URL>
<DATE> 2005/10/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
'Bu sırada inekler oturamaz'... Öğrencilerin 'sıra' yazıları... 
</HEADLINE>
<TEXT>

     Üniversite ve lise dersliklerinde öğrencilerin sıralara yazdıkları yazılarla ilgili yapılan alan çalışmasında ilginç özellikler ortaya çıktı. Sıralardaki bu yazıların, öğrencilerin hayatla ilgili düşünce ve beklentilerini bir anlamda yansıttığı kaydedildi. 
     Atatürk Üniversitesi Kazım Karabekir Eğitim Fakültesi Türk Dili ve Edebiyatı Bölümü Öğretim Üyesi Yrd. Doç Dr. Serhan Alkan İspirli, AA muhabirine yaptığı açıklamada, bölümde yapılan çalışmada, fakültedeki derslikler ile İstanbul Menkul Kıymetler Borsası Lisesi’ndeki sınıflarda, öğrencilerin sıralarına yazdıkları yazıların mercek altına alındığını ve bunların anlamları üzerinde durulduğunu söyledi. 
     İspirli, öğrencilerin, sıralarına arkadaşlık, aşk-sevgi, akrabalık, kahramanlık, ölüm, spor, mutsuzluk gibi konuları bunun yanında, beddua, argo, mahalli ağız ifadeleri ve kopya yazdıklarının gözlemlendiğini belirtti. 
     Sıralardaki bu yazıların, öğrencilerin bir anlamda hayatla ilgili düşüncelerini ve beklentilerini yansıttığını kaydeden İspirli, şunları söyledi 
     "Öğrencilerin, kendilerini en rahat ifade ettiği yerlerden biri de sıraları. Sıralar, bazen onların gizli dünyası niteliği kazanıyor. 
     Söz konusu bu çalışma, bir öğrenci hakkında bilgi edinmek istenirse, onun sırasına yazdığı yazılardan da faydalanılabileceğini bize gösterdi" 
     
     SIRALARDAKİ YAZILARDAN... 

     Yapılan çalışmada, lise ve üniversite öğrencilerinin sıralarında en fazla aşk ve sevgi ile ilgili yazıların yer aldığı ortayla çıktı. 
     Bu konudaki tespit edilen yazıların bazıları şöyle 
     " Anlamasan da inan sana aşığım , Demin bir serseri geçti, baktın baktın tanıyamadın unutma ki güzelim bu serseri senin eserin... , Bu kalp durunca değil, seni unutunca ölür , Gün gelir, sen de ölürsün be gülüm , Martı balığa aşık olur mu demeyin, imkansızın üstüne düşün , Unuttuğun seni unutmadı , Yalancı baharın, yalan çiçeği , Sevgini taşımak değil, hasretini çekmek zor be gülüm " Sıralardaki yazılarda ilginç ifadeler yer alıyor " Bu sırada inekler oturamaz , Kurtlar sırası , Patlak mafyalar , Acil vaka, bay sarsıntı , Burası kuşun sırasıdır " Sıralarda, öğrencilerin yazdığı, "Çermik güzeli", "Eşkıya Şano", "Gecelerin yargıcı", "İmparator", "Yasadışı insan Ehmet", "Yolyemez Ehmet" gibi yazılarda da mahalli ağız ve lakaplar dikkat çekiyor. 
     Ölüm ve umutsuzluk konularında da, "Hiç kimse ölmek için genç değildir", "Küskünüm", "Yarını ölmeyen güne ne kaldı", "Şerefiyle ölmüş birine ağlamak niye" gibi yazılar göze çarpıyor. 
     Sıralarda yine, şarkı sözleriyle ilgili yazılar da sıkça yeralıyor. Genellikle duygusal şarkıların sözlerinin sıralara aktarıldığı gözlemleniyor. 
     Hemen her takım ya da bazı sporcuların isimlerinin yer aldığı spor yazılarında ise "Çirkin kral, Ferrari Fener, Tuncay Şanlı, Taçsız kral..." gibi tanımlamalar dikkat çekiyor. 
     Ve ilginç bir diyalog "Aşkım ne olur geri dön - Çok beklersin - Bence de- Sen kimsin ya - Sana ne - Suna kim ya Ben suna değilim - Eeee olmayabilirsin - Aptallar takımı buraya kaç kişi yazıyor - Seninle beş olduk - Sırayı karalamayın bir dost - Ne lan burası yazı tahtası mı " 
     
</TEXT>
</DOC>
