<DOC>
<DOCNO> 387045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/spor/aspo.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Az pişmiş Fener 2-1 
</HEADLINE>
<TEXT>


Sarı - Lacivertliler, ilk yarı oyunun kontrolünü elinde tuttu, Luciano ile nefis bir gol buldu. Burak, Kadıköy'ü bir anda dondurdu. Ancak Alex'in penaltısıyla gelen galibiyet Schalke maçı öncesi moral oldu 


90 dakika 

MEHMET DEMİRKOL 

İyi niyetleri, çalışkanlıkları, kendilerini geliştirme tutkuları bir yana, Fenerbahçe'nin parlayan sisteminde hücum yönünde aksayan iki oyuncu vardı Serkan Balcı ve Ümit Özat. Bu 2 oyuncunun 20 gün sonra İsviçre karşısında 11'de görev alacak olmaları milli takımın yetesizliğini değil, - dün özellikle ilk yarıda sergilenen - Fenerbahçe'nin ülke standardının üstünde olan yapısını gösteriyor. Fenerbahçe yavaş yavaş, diğerleri için can sıkıcı bir takım olmaya doğru gidiyor. Oyun planları, rakibe alan bırakmıyor. Soğukkanlılar. Çok net ve temiz müdahalelerle rakibi bozuyorlar. Temposuzluklarına rağmen her an maçı alıp götürebileceklerini ve önünde sonunda kazanacaklarını hissettiriyor. 
Saffet Susiç'in iş başına geçmesiyle oyun otomatiğini bir şekilde oturtmuş Ankaragücü'ne çok temposuz bir oyunla üstünlük sağladılar. Konuk ekibin iyi alan oyunu, onlara geniş alan bırakmadığından ilk 15 dakika rakip kaleye gidemediler. Ama bu dakikada bir ekstra adam eklendi hücuma. Luciano çıktı ve Ankaragücü savunması dağıldı. Alex'le yaptığı, Nobre'nin de üstünden atladığı verkaçı golcü savunmacı buz gibi bir şutla kaleye yolladı. Bu gol Ankaragücü'nün savunma tedbirlerini yumuşattı. 4-5-1'den 4-4-2'ye döndüler Umut, İlhan Mansız'a yardıma gitti. Ama 42'de Jean'ın vurduğu ve Volkan'ın kapattığı köşedeki direğe vuran top dışında pozisyon üretemediler. Teşbihte hata olmaz, "Buldog" Appiah, Selçuk ve Aurelio üçlüsü karşısında zaten çaresiz olan orta sahaları bir kişi azalınca etkinlikleri iyice azaldı. Ülkenin en iyi yerli forvet 2'lilerinden birine sahiptiler, ama orta sahaları onları mahkum kıldı. Öyle ki Fenerbahçe'yi ilk yarıda sadece bir kez savunmadan uzun topla çıkmaya zorlayabildiler. Ev sahibi rahatını bozmadan kendini zorlamadan oynadı. 

Tempo ayarı 
Selçuk ve Alex'in üstten auta giden 2 şut denemesinin ardından 37'de Appiah, 43'de Alex ve 45 artı 1'de Nobre'nin 6 pastan vuramadığı şutlar farkı açmalarını engelledi. 
Susiç bu gidişata müdahale etti. Basit bir hamleyle. Heverton'u, Burak'ın yerine oyuna sürdü. Orta sahasını ayağa kaldırdı. 53'de de golü Umut'la buldular. Fenerbahçe de biraz tempo yapmaya başladı. Nobre'nin 57'de yine 6 pastan kaçırdığı pozisyon sonrası baskı devam etti. 62'de Anelka top beklemekten vazgeçip, orta saha solundan bir top aldı. Yıldırım gibi dalıp zorla yaptırdı penaltıyı. Alex gol... 
Sonra yine tempo kestiler. Pozisyonlar buluyorlardı, ama oyuna topla tam bir hüküm kurmadılar. Tuncay'ın girer girmez 82'de kaçırdığı en önemli şanstı. Ardından Appiah ve Ümit'in şutları geldi. Ankaragücü de ayaktaydı, ama net bir tek şans dahi yakalayamadılar. Uzatmalarda Önder'in, Cordion'u indirerek engellediği akına kadar. 

Bir devri kapadılar 

Fenerbahçe tribünleri "Artık dört büyük yok. Bir büyük - üç küçük" pankartıyla ezeli rakiplerine gönderme yaptı 

Fenerbahçeli taraftarlar, Konyaspor maçında Anelka'nın elle attığı iddia edilen golle ilgili Beşiktaş, Galatasaray ve Trabzonspor kulüplerinin ortak tavırlarına tepki gösteren pankartlar açtı. 
Maraton VIP tribününde maç öncesinde "Dört büyük devri kapandı. Bir büyük - üç küçük" şeklinde pankart dikkati çekerken, Maraton üst tribünde de "Biz tek, siz hepiniz" yazılı pankart yer aldı. 
Ankaragücü maçına Fenerbahçe seyircisi fazla ilgi göstermedi. Tribünlerde geniş boşluklar göze çarptı. 
İki takım arasındaki PAF Ligi maçı 0-0 sona erdi. 
Bu arada Fenerbahçe'nin Şampiyonlar Ligi'ndeki rakiplerinden Schalke sahasında B.Münih ile 1-1 berabere kalırken, PSV evinde AZ Alkmaar'ı 3-0 yendi. 

MAÇIN YILDIZI 
Stephen 'Buldog' Appiah 
Savunmada da hücumda da hep olması gerektiği yerde hep doğru müdahalelerle sahadaydı. İki uzak şut denedi. Bir kez de 6 pastan net bir şans kaçırdı. Fenerbahçe orta sahasının neredeyse maç boyu kurduğu üstünlüğün bir numaralı mimarıydı. 8 milyon Euro'luk bonservisi h l çok yüksek gelse de, takımına kattıkları fazlasıyla tatmin edici. 

MAÇIN HAKEMİ 
Çok kaçırdı 
Hakem Erol Ersoy'un, Anelka'ya yapılan penaltılık harekette ve Cordino'un son dakikada düşürülmesinde verdiği kararlar doğruydu. Son pozisyonda Önder'in sarısı kırmızıya dönebilirdi. Ayrıca o kadar çok faul kaçırdı ki, tribünler bile isyan etti. 

'Rüya görmeyi sevmem' 

Şampiyonlar Ligi için gerçekçi bir bakış açısı olduğunu söyleyen Fenerbahçe Teknik Direktörü Daum, "Schalke'yi yenersek, gruptan çıkma şansımız yüzde 51'e yükselir. Hedefimiz olan ikinciliği yakalayacağımıza inanıyorum" dedi 

YUSUF KOBAL 

Fenerbahçe Teknik Direktörü Christoph Daum, Ankaragücü karşısında en önemli üç puanı kazandıklarını söyledi. İlk yarıdaki baskının fark getirmediğini vurgulayan tecrübeli teknik adam, ikinci devrede bazı oyuncuların kafa olarak Schalke maçına döndüğünü, bu nedenle de rakibe davetiye çıkardıklarını söyledi. Alman hoca, "Beraberlik golünden sonra biraz gaza basıp penaltıyla da olsa galip geldik" diye konuştu. 
Şampiyonlar Ligi'nde kendi sahalarında galibiyet hedeflediklerini vurgulayan Fenerbahçe Teknik Direktörü şunları söyledi "Schalke karşısında alacağımız bir galibiyetle gruptan çıkma şansımız yüzde 51'e yükselir. Bundan sonra gideceğimiz deplasmandan da en az beraberlik almamız gerekir. Bu sezon hedefimiz olan ikinciliği yakalayacağımıza inanıyorum. Ben gerçekçiyim, rüya görmeyi sevmem. Düşler aleminde yaşamam. Kupa, Şampiyonlar Ligi Şampiyonluğu kulağa hoş gelse de gerçekçi olmalıyız. Daha az söz verip, daha fazla çalışmak önemli. Ben hedefe inanıyorum. Takımıma da taraftarımıza da güvenim tamdır." 

Lefter'e ödül 

Maç öncesinde "antu.com" ve "fenerlist.org" internet sitelerinde Fenerbahçe taraftarlarının belirlediği ödüller sahiplerine verildi. Başkan Aziz Yıldırım ve kulüp yönetim kurulunun onur ödülüne layık görüldüğü organizasyonda, sarı-lacivertlilerin efsane futbolcularından Lefter Küçükandonyadis de efsane özel ödülü aldı. Teknik direktör Christoph Daum ve Alex de Souza ile birçok dalda amatör sporcu ve yöneticilere de ödül dağıtıldı. 


</TEXT>
</DOC>
