<DOC>
<DOCNO> 375371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonsiy03.html </URL>
<DATE> 2005/09/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
AKP döneminde 56 bin 873 şirket kapandı, 180 bin şirket açıldı 
</HEADLINE>
<TEXT>

     AKP hükümeti döneminde, 56 bin 873 şirket kapandı ve 180 bin 286 yeni şirket açıldı. Yine aynı dönemde AKP döneminde 234 bin 300 esnaf ve sanatkar işyerini kapatırken, 350 bin 386 esnaf yeni işyeri açtı. 
     Sanayi ve Ticaret Bakanı Ali Çoşkun, CHP Bursa Milletvekili Kemal Demirel’in soru önergesini yanıtlarken, 59’uncu hükümet dönemindeki şirket ve işyerleriyle ilgili istatistiki bilgiler verdi. Çoşkun, 59’uncu hükümet döneminde 56 bin 873 şirketin kapanmasına karşılık, 180 bin 286 şirket açıldığını, 234 bin 300 esnaf ve sanatkar işyerini kapatırken, 350 bin 386 esnaf ve sanatkarın da yeni işyeri açtığını belirterek, bu rakamların ekonomideki hareketlenmeyi ortaya koyduğunu bildirdi. 
     Çoşkun, 2002 yılında açılan ticari nitelikteki işletme ve şirket sayısının toplam 54 bin 854 ve kapanan ticari nitelikteki işletme sayısının ise 18 bin 661 olduğunu ve bu dönemde kurulan toplam şirket sayısında 36 bin 193 artış olduğunu kaydetti. Çoşkun, aynı dönemde işyeri açan esnaf ve sanatkar sayısını 122 bin 393, işyeri kapatan sayısını ise 117 bin 600 olduğunu belirterek, "Dolayısıyla ticari ve esnaf nitelikli işyerlerinin sayısındaki artış 2002 yılında 40 bin 986 iken, 59’uncu hükümet döneminde 239 bin 499 olarak gerçekleşmiştir. Ülke ekonomisindeki olumlu gelişmeler doğrultusunda özel girişimciliğin ve yatırımın artmasını sınırlayan hususların ortadan kaldırılmasının etkisiyle açılan işyeri sayısı kapanan işyeni sayısından oldukça yüksek seviyede gerçekleşmiştir. Bu durum 59’uncu Hükümet döneminde sürdürülebilir büyüme oranının da artmasını sağlamıştır" dedi. 
     Çoşkun, Türkiye’de sermaye Piyasası Yasası’na tabi olmayan işletmelerin bilanço bildirme mecburiyeti olmaması nedeniyle, işyerlerinin kar marjlarının bilinmediğini kaydetti. Çoşkun ancak Maliye Bakanlığı verilerine göre, 59’uncu hükümetin göreve başladığı 2002 yılı Kasım ayında aktif nitelikteki kurumlar vergisi mükellefi sayısı 584 bin 674 iken, bu sayının Nisan 2005 tarihi itibarıyla 609 bin 500’e yükseldiğini açıkladı. 

ANKA 
     
</TEXT>
</DOC>
