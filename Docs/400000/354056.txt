<DOC>
<DOCNO> 354056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo05.html </URL>
<DATE> 2005/06/21/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Cimbom'da İbrahim'in ayak sesleri 
</HEADLINE>
<TEXT>

     Cim Bom’daki ilk macerası tatsız geçen İbrahim Yavuz, Florya’ya dönüş hazırlığı içinde olduğu şu günlerde FANATİK’e iddialı açıklamalar yaptı. 
     Hagi’li günler kendisi için hiç iyi geçmemişti. Hazırlık maçlarında sıkça kadroda yer bulmasına rağmen, ilk yarı boyunca tek bir dakika bile görev yapamadı. Ayrılık kaçınılmaz bir hal alınca, Kayseri mecarası başladı. Şimdilerde Galatasaray’a geri dönmek üzere idmanlara başlayan İbrahim Yavuz, sezonu açmış durumda. Uzun süre ter döktüğü Gaziosmanpaşa Stadı’nda yeni sezona hazırlanan İbrahim, aradığı şansı Gerets’le bulacağına inanıyor. İşte İbrahim’in açıklamaları... 
     
     Tomas’tan çok şey öğrendim’ 
     Galatasaray’da ilk idmana çıkacağım günden bir gece önce uyuyamadım. Çünkü televizyonda izleyeceğim futbolcularla birlikte çalışacaktım. Sahaya çıktığımızda taraftarlar beni çağırdı, ayaklarım titredi. Tomas’tan çok şeyler öğrendim. Oda arkadaşımdı, bana profesyonellik adına ne varsa o öğretti. Sabırlı olmamı söylüyor, Türkiye’nin en iyi oyuncusu olacaksın’ diyordu. İdmandan iki saat önce ağırlık çalışıyorduk, idmana da maça çıkar gibi çıkıyorduk.'' 
     
     Bir adım önde olacağım’ 
     Şimdi de çalışmalara erken başlamamın nedeni bu. Hazırlıklar başladığında arkadaşlarımdan bir adım önde olmak istiyorum. Sezon açılırken hazır oyuncu olursam, formayı kaparım. Beni Galatasaray’a Hagi getirmişti ama herşey iyi giderken, formumun düştüğünü söyleyip, kadroya almamaya başladı. 100. yılımızda risk alamam’ diyerek, benden anlayış bekliyordu. PAF takımı oyuncularına şans verebilmek için temposu düşük maçlarda bile beni oynatmıyordu.'' 
     
     Yıldızları durdurdum’ 
     100 defa milli takım forması giydim. Ümit Milli Takım’la Portekiz’i İstanbul’da yendiğimiz maçta Queresma ve Ronaldo’ya karşı bire bir oynuyordum ve adım attırmadım onlara. İngilizler’le oynadığımızda ise Joe Cole’a karşı çok iyi oynadım. Bu adamlar dünya yıldızı. Bu yüzden kendime güven gibi bir sorunum yok. Cesaretliyim, formayı kapayım yeter. Anadolu takımlarıyla büyük kulüpler arasında büyük farklar var. Benim için Kayserispor macerası büyük deneyim oldu.'' 
     
</TEXT>
</DOC>
