<DOC>
<DOCNO> 379766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur29.html </URL>
<DATE> 2005/09/19/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Üç büyük şehir tehlike atlattı 
</HEADLINE>
<TEXT>

     TBMM terörü 'olağanüstü' görüşürken bu sabah İstanbul'un göbeğinde bir bomba patladı, bir kişi yaralandı. Ankara'da bomba yüklü bavul bulundu. İzmir'de iki kişi patlayıcıyla yakalandı. 
     İzmir'de terör örgütüne yönelik operasyonda, iki kişi uzaktan cep telefonuyla patlatılmaya hazır halde iki kilogram RDX plastik patlayıcıyla ele geçirildi. 
     İzmir Emniyet Müdürlüğü Terörle Mücadele ve İstihbarat Şube Müdürlüğü ekipleri, bir süredir 'telefon dinleme ve takip' sonucu elinde patlayıcı bulunduğunu tespit ettikleri Y.D. ve kardeşi İ.D.'nin evlerine operasyon düzenledi. 
     Evde yapılan aramada, birer kilogramlık iki konserve kutusuna yerleştirilmiş ve uzaktan cep telefonuyla patlatmaya hazır hale getirilmiş iki kilogram RDX plastik patlayıcı ele geçirdi. Operasyonda, Y.D. ve İ.D. gözaltına alındı. 
     Tekstil işçisi olan Y.D'nin, geçtiğimiz temmuz ayında Çeşme'de 21 kişinin yaralanmasına neden olan patlamanın meydana geldiği sırada 'bir günlüğüne' ilçede bulunduğu öğrenildi. Zanlılar, emniyetteki işlemlerinin ardından adliyeye sevkedilecek. 
     
     İstanbul ve Ankara da tehlike atlattı 

     İstanbul'daki Taksim Gezi Parkı'nda bu sabah bir çöp kutusunun yanına bırakılan poşette patlama meydana geldi. Olay sonucu çöp tenekesini boşaltmaya çalışan temizlik işçisi yaralandı. 
     Bu olaydan kısa süre sonra başkent Ankara'da Kurtuluş Trafik Ekipler Amirliği önüne geceyarısı bırakılan şüpheli paketten zaman ayarlı bomba çıktığı haberi geldi. Bomba imha ekiplerinin incelediği bavula zaman ayarlı bomba yerleştirildiği ve saat 07.00'de patlamak üzere ayarlandığı açıklandı. 
     Polisin olaylarla ilgili soruşturması ise sürüyor. 
     Terör örgütü PKK da, 19 ağustosta yazılı bir bildiri ile, 20 ağustos-20 eylül 2005 tarihleri arasında eylemsizlik kararı aldığını açıklamıştı. PKK'nın eylemsizlik kararı yarın sona eriyor. 
     
</TEXT>
</DOC>
