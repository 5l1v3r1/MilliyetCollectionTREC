<DOC>
<DOCNO> 372278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur35.html </URL>
<DATE> 2005/08/23/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Zabıta ve seyyar satıcılar birlikte eğlendi 
</HEADLINE>
<TEXT>

     Adıyaman Belediyesi'nin düzenlediği şölende bir araya gelen zabıta memurları ve seyyar satıcılar doyasıya eğlendi. 
     Belediye Başkanı Necip Büyükaslan, şölende yaptığı konuşmada, Adıyaman semt pazarıyla ilgili çeşitli düzenlemeler yaptıklarını belirterek, bu düzenlemelere herkesin uyması gerektiğini vurguladı. 
     Belirledikleri kurallara uyulması halinde zabıta memurlarının, esnafın, seyyar satıcıların ve tüketicinin rahat edeceğini ifade eden Büyükaslan, ''Kimseyi ekmeğinden etmek istemeyiz. Sizlerin akşama kadar ayakta bekleyerek yaptığınız satıştan elde ettiğiniz kazançla çocuklarınıza ekmek götürdüğünüzün bilincindeyiz'' dedi. 
     Zabıta ve seyyar satıcılar için düzenledikleri şölenin Türkiye'de bir ilk olduğunu ifade eden Büyükaslan, şöyle konuştu 
     ''Zabıta denilince seyyar satıcıları yakalamak için koşan, seyyar satıcı denilince tezgahını zabıtaya kaptırmamak için kaçan insanlar akla gelir. Filmlerde bu sahneleri bol bol izleriz. Ama bizim bu şölenimizde zabıtalarla seyyar satıcılar bir araya geldi ve halay çekerek gönüllerince eğlendi.'' Şölende, Semt Pazarı Koruma ve Yaşatma Derneği Başkanı Mehmet Varol, başarılı çalışmaları dolayısıyla 2 zabıta memuruna plaket verdi. 
     Şölene katılan zabıta memurları ile seyyar satıcılar, mahalli sanatçıların seslendirdiği türküler eşliğinde çeşitli oyunlar oynadı. 
     
</TEXT>
</DOC>
