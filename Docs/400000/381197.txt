<DOC>
<DOCNO> 381197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonspo17.html </URL>
<DATE> 2005/09/24/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Aktuğ Yabancı ağırlık görüştüğümüz teknik adamlar var... 
</HEADLINE>
<TEXT>

     Trabzonspor Yönetim Kurulu Başkanı Atay Aktuğ, ''Şenol Güneş, Trabzonspor'un çıkarlarını düşündüğü için görevinden ayrılma kararı aldı'' dedi. 
     Trabzonspor Yönetim Kurulu, Vestel Manisaspor maçının ardından Teknik Direktör Şenol Güneş'in görevinden ayrılmasıyla ilgili olarak olağanüstü toplandı. 
     Aktuğ, kulüp binasında düzenlenen ve yaklaşık 4.5 saat süren toplantının ardından gazetecilere yaptığı açıklamada, Şenol Güneş'in, görevinden ayrılma kararını futbolcu ve yöneticilere açıkladığını belirterek, ''Maçtan sonra kesin olmamakla beraber bunu söylemişti. Kendisiyle geç saatlerde görüştük. Yine içimizde bir umut vardı. Ayrılmaz devam eder diyorduk. Ancak, sabah futbolcularla konuşmuş, ayrıldı'' diye konuştu. 
     Şenol Güneş ile bugün telefonla görüştüğünü kaydeden Aktuğ, yardımcısı İhsan Derelioğlu'nun da görevinden ayrıldığını ifade ederek, şöyle devam etti 
     ''Kendilerine yaptıkları katkılardan dolayı teşekkür ediyoruz. Güneş, Trabzonspor'un çıkarlarını düşündüğü için görevinden ayrılmıştır. Kendisine başarılar diliyoruz. 
     Şampiyonlar Ligi 2. ön eleme turunda Famagusta maçıyla başlayan ve daha sonra da Sivasspor ve Vestel Manisaspor yenilgileriyle bir kriz dönemine girdik. Trabzonspor'un futbolcuları ve teknik heyeti kalitelidir. Ancak, uyum sağlanamadı. Futbolcuların kalitesinden şüphemiz yok. Onları kazanmalıyız. Bu işi tekrar başaracaklar.'' Şenol Güneş'in ayrılmasının beklenmeyen bir gelişme olduğunu kaydeden Aktuğ, şunları söyledi 
     ''Ama Trabzonspor hiçbir zaman yalnız kalmamıştır. Yönetim de bu konuda görüşmeler yapmıştır. İsim açıklamıyoruz ama ağırlıklı yabancı olmak üzere görüştüğümüz teknik adamlar var. Önümüzde de Galatasaray maçı var. Bir an önce bu sorunu halletmek istiyoruz. Orhan Çıkrıkçı ve altyapıdan diğer antrenörlerle takım Galatasaray maçına hazırlanacak.'' 
     
     YÖNETİM DEVAM KARARI ALDI 
     Bu arada, Trabzonspor Yönetim Kurulu oy birliği ile görevine devam etme kararı aldı. 
     Toplantıda kongrenin gündeme geldiğini belirten Atay Aktuğ, ''Çok olağanüstü bir durum olmadığı takdirde süremizin sonuna kadar görevdeyiz. Kulübün performansı saha sonuçlarına bağlanıyor. Ama yaptığımız büyük işler var. Sportif sorunları da çözeceğiz. Bu konuda büyük adımlar attık. Kongrenin bir yararı yok'' diye konuştu. 
     
     CEZA SİSTEMİ GELİYOR 
     Aktuğ, mükafatın olduğu yerde cezanın da olacağını kaydederek, sözlerini şöyle sürdürdü 
     ''Daha önce, prim sistemini belirleyip cezayı kaldırmıştık. Şimdi, tekrar cezayı da sisteme koydurduk. Yattara, çok meziyetli bir oyuncu. İstikrarı bir türlü yakalayamadı. Kendisini kazanmak istedik ve istiyoruz da. Ancak özel yaşantısının sahaya yansıdığını düşünüyoruz.'' Bordo-mavili futbolcular, yardımcı antrenör Orhan Çıkrıkçı ve altyapı koordinatörü Mustafa Akçay yönetiminde, pazartesi günü saat 17.00'de yapacağı idman ile Galatasaray maçı hazırlıklarını sürdürecek. 
     
</TEXT>
</DOC>
