<DOC>
<DOCNO> 365335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun34.html </URL>
<DATE> 2005/07/29/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Londra'da canlı yayında operasyon, 2 kadın yakalandı 
</HEADLINE>
<TEXT>

     İngiltere'nin başkenti Londra'nın Notting Hill bölgesinde düzenlenen operasyon sürerken, polisin zanlıyı dışarı çıkmaya ikna çabası SKY TV'nin canlı yayınına yansıdı. 
     Kamerasıyla polis tarafından kordon altına alınan bölgeyi görüntülemeye çalışan haber kanalı, baskının yapıldığı tarafta oturan bir kadın görgü tanığıyla telefon bağlantısı kurarak, terörle mücadele ekiplerinin zanlıyla konuşmalarını sesli olarak canlı yayına yansıtmayı başardı. 
     Yayına yansıyan diyaloglarda polisin zanlıya, tamamen soyunmasını ve bir an önce dışarı çıkmasını istediği duyuldu. Polis memurlarının adı Muhammed olduğu öne sürülen bir kişiye sürekli "Muhammed bizimle işbirliği yapar ve dışarı çıkarsan sana bir şey yapılmayacak" şeklinde garanti verdiği duyuldu. 
     Operasyonun başlamasından kısa bir süre sonra apartmanın camından olan biteni canlı yayında aktaran kadın görgü tanığı, özel giysili terörle mücadele ekiplerinin apartmana yaklaştıklarını bildirdi. 
     Bunun üzerine SKY TV tanığa güvenli bir konuma geçmesini söyledi. Bu arada görgü tanığı da polisin kendisine içeri girmesi yönünde işaret ettiğini bildirdi ve gelişmeleri bir süre daha anlattı. Kısa bir süre sonra SKY TV spikeri, adının "Lisa" olduğunu söyleyen kadınla bağlantıyı "güvenlik kaygısıyla" kestiğini bildirdi. 
     
     POLİS 2 KADINI TUTUKLADI 

     Polisin, Liverpool Street istasyonunda iki kadını tutukladığı bildirildi. 
     İki kadından birinin, Stanstead havaalanına giden trenden bilet almak için sırada olduğu sırada, aniden istasyonun içini dolduran silahlı polisler tarafından etkisiz hale getirilerek tutuklandığı kaydedildi. 
     Polisin daha sonra aynı istasyondaki metro hattı da dahil olmak üzere bütün platformları boşaltarak, istasyonda arama başlattığı açıklandı. 
     Bu arada, Sky News televizyon kanalı, Notting Hill'deki polis operasyonundan çekilmiş bir görüntüye yer verdi. 
     Bu görüntüde, kimyasal ya da biyolojik saldırıya karşı özel giysiler giymiş olan iki polisin, aralarında bulunan bir kişiyi polis aracına götürdükleri dikkat çekti. Polisin zanlıya da beyaz bir giysi giydirdiği görüldü. 
     Güvenlik uzmanları, zanlının beyaz bir giysinin içinde olmasının, zanlının aranmak için soyulduktan sonra, yeniden kendi giysilerini giymesine izin verilmemesinden kaynaklandığı yorumunda bulundu. 
     
     3 KİŞİ GÖZALTINA ALINDI 

     Londra'da bugün 21 Temmuz saldırılarıyla ilgili soruşturma çerçevesinde 3 kişinin gözaltına alındığı bildirildi. 
     Polis, Londra'nın batısında bugün düzenlenen operasyonlarda 3 kişinin gözaltına alındığını belirtirken, Sky News kanalının 21 Temmuz saldırılarının iki failinin tutuklandığı haberini doğrulamadı. 
     Gözaltına alınanların Londra merkezindeki bir karakolda sorgulandıkları belirtildi. 
     
</TEXT>
</DOC>
