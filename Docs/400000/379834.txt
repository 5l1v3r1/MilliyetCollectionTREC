<DOC>
<DOCNO> 379834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/axspo01.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kaosta 
</HEADLINE>
<TEXT>


Beşiktaş'ta Teknik Direktör Rıza Çalımbay'a olan güven iyice kayboldu. Sezon başında Toppmöller ile görüşen yönetimin iki hafta önce de Alman hocaya teklifi yinelediği öğrenildi. Diğer adaylar şöyle Hitzfeld, Le Guen, Scolari, Lucescu, Denizli 

BİLAL MEŞE 


UEFA Kupası'nda Malmö ve ligdeki Fenerbahçe yenilgileri, Beşiktaş'ta ilginç iddiaları gündeme getirdi. Teknik Direktör Rıza Çalımbay'ın "Yeterlilik" durumu sorgulanırken, yönetimin daha sezon başından bu yana Çalımbay'a güven duymadığı ve arayış içinde bulunduğu iddia edildi. 
Malmö ile oynanacak rövanş maçı, Rıza Çalımbay açısından "gitmek - kalmak" mücadelesi olarak gösterilirken, Siyah - Beyazlı idarecilerin, sezon öncesinde Toppmöller'e teklif götürdüğü belirtildi. İddialar bununla kalmazken, Beşiktaş Yönetimi'nin iki hafta önce yine Alman çalıştırıcıyla bir görüşme yaptığı ifade edildi. 
Sezon başındaki teklifi doğrulayan Alman hocanın, ikincisi için sessiz kalması dikkatlerden kaçmadı. Bu arada Toppmöller'in Siyah - Beyazlı takımın maç kasetlerini istediği de vurgulandı. Beşiktaş'ın, Toppmöller dışında Hitzfeld, Scolari ve Le Guen gibi isimlerle konuştuğu, Lucescu'nun adının bile kulislerde dolaştığı ifade edildi. Beşiktaş Yönetimi'nde bazı isimlerin, İran'ın Pas takımını çalıştıran Mustafa Denizli'yi de istediği belirtildi. 
Rıza Çalımbay'ın durumunu dün akşam yapılan yönetim kurulu toplantısında masaya yatıran idarecilerin her şeye rağmen Malmö maçının beklenmesini istedikleri öğrenildi. Kartal'ın UEFA Kupası'nda yoluna devam etmesi, Çalımbay'ın da görevini sürdürmesi için yeterli olacak. Aksi bir durumda Rıza hoca zaten, "Gerekeni yaparım" diyerek istifa edeceğinin sinyallerini verdi. 

'Youla'yı oynatma' 

Taraftar, Malmö yenilgisinin sorumluları arasında gördüğü Youla'yı Fenerbahçe maçı öncesinde yıktı. 
Beşiktaş, derbi maçını oynamak üzere İnönü Stadı'na giderken, trafiğin sıkışıklığını fırsat bilen bir taraftar, otobüsün kaportasını yumruklayıp, "Hocam Youla'yı istemiyoruz, onu oynatma, gönder" diye bağırdı. Türkçe'yi iyi bilen Gineli futbolcunun bu protesto karşısında daha maç öncesinde moralman çöktüğü belirtildi. Gelecek korkusu yaşayan, bundan dolayı strese giren Youla'ya destek çıkan futbolcular, "Daha maça çıkmadan, arkadaşımıza tepki gösteriliyor. Bu tabloda ne o futbolcudan, ne de bizlerden başarı beklenebilir Maçlara tedirgin çıkıyoruz" diye sitem ettiler. 
Zaten Youla'ya olan tepki statta da devam etmiş, sakatlanıp oyundan çıkarken de Siyah - Beyazlı tribünler genç forveti yuhalamıştı. 

Takımdaki sesler 

Siyah-Beyazlı futbolcular arasında da Teknik Direktör Rıza Çalımbay'a tepkili olanların bulunduğu öğrenildi. Çalımbay için "Merak etmeyin, bir-iki haftaya kadar gider" diyen kıdemli oyuncuların yakın çevrelerine "Biz oynayalım diye, yakında ayakkabılarımızı bile parlatabilir" ifadesini kullandığı iddia edildi. Ayrıca bazı oyuncuların yerli transferleri de ağır bir dille eleştirdiği ve "Anadolu Milli Takımı gibi olduk. Bu takımda oynamak için ya Anadolu'dan gelmek ya da eskiden Siyah-Beyazlı formayı giymek gerekiyor" dediği ileri sürüldü. 

Düzelmeden para yok 

Siyah - Beyazlı Yönetim, futbolculara yapılacak ödemeleri dondurdu. Buna karşın müthiş performans gösteren Brezilyalı yıldız Kleberson'a özel prim verme kararı aldı 

ORHAN YILDIRIM 

Takımın toparlanması için olağanüstü hal ilan eden Beşiktaş Yönetimi, maddi - manevi her yolu deniyor. Sezon başında oyuncuların alacaklarında indirime giden Siyah - Beyazlılar, şimdi de ikinci bir karar alınıncaya kadar tüm ödemeleri dondurdu. Oyunculara uyarı niteliği taşıyan bu düşüncenin etkili olması bekleniyor. 
Bunun yanında iyi futbolu da ödüllendireceğini oyunculara hissettirmeyi planlayan yöneticiler, son haftalarda büyük çıkış yaşayan Kleberson'a özel prim verecek. 
Siyah - Beyazlılar ayrıca, form düşüklüğü yaşayan futbolcuların da bir an önce kendine gelmesini istiyor. Sergen Yalçın için sağlık kuruluyla bir görüşme yapacak olan yöneticiler, teknik heyetle de konuşup, Tümer, Pancu, Ali Güneş, Ahmed Hasan, Ahmet Dursun gibi isimlerin performansları için önlem almasını istedi. 

Fenerliler'e destek 

Beşiktaş taraftarının düşüncelerini aktardığı internet sitelerinin forumlarında, İnönü'ye gelen Fenerbahçeliler'e destek vardı. Derbilerde rakip seyircinin bulunmamasının anlamsız olduğunu vurgulayan Siyah - Beyazlılar, "Bu uygulama rezalettir ve sporun özüne, insan haklarına aykırıdır" yorumunda bulundular. 

Yasak deldiler 

Futbolcular dün izin yaparken, sürgündeki üç isim Emre Aşık, Okan Koç ve Tayfun Korkut da Ümraniye'de çalıştı. Üç oyuncu 1.5 saatlik bir antrenman yaparken, bu isimlere af gelebileceği de öğrenildi. Rıza Çalımbay, en azından Emre'yi, savunmadaki sorun nedeniyle takıma almayı düşünüyor. 

Ankara'da çok zor 

Fenerbahçe maçında burnu kırılan Youla'nın, hafta sonu yapılacak Ankaraspor karşılaşmasında oynamasının zor olduğu belirtildi. Kulüp doktoru Ayhan Optur, Gineli oyuncunun hafta içinde düz koşulara başlayabileceğini açıkladı. Öte yandan Pancu, bu hafta doğum yapacak eşi Mihaela'yı görmek için dün Romanya'ya gitti. 



</TEXT>
</DOC>
