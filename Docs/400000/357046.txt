<DOC>
<DOCNO> 357046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy22.html </URL>
<DATE> 2005/06/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İçtüzük değişikliğinin maddelerine geçilmesi kabul edildi 
</HEADLINE>
<TEXT>

     TBMM Genel Kurulu’nda, en az 40 maddeden oluşan tasarı ve tekliflerin kapsamlı yasa olarak ele alınmasını ve 15 maddelik bölümler halinde görüşülmesini öngören İçtüzük değişikliği teklifinin tümü üzerindeki görüşmeler tamamlanarak, maddelerine geçilmesi kabul edildi. 
     Teklif üzerinde AK Parti Grubu adına söz alan İstanbul Milletvekili ve Anayasa Komisyonu Başkanı Burhan Kuzu, içtüzüklerin "sessiz anayasalar" olarak nitelendirildiğini ve meclislerin anayasası olduğunu söyledi. 
     Çok konuşulunca kanunların iyi çıkacağı gibi bir yargının doğru olmadığını ifade eden Kuzu, özel yasama yönteminin dünyanın pek çok ülkesinde kullanıldığını bildirdi. Kuzu, Medeni Kanun ile Gümrük Kanunu’nun temel kanun kapsamında ele alınarak yasalaştığını hatırlatarak, "Özel yasama yöntemi, sadece Genel Kurul’da uygulanıyor. Bu yöntemle ele alınan yasalar komisyonlarda çok uzun süre tartışılıyor ve milletvekilleri her türlü katkıda bulunuyorlar" diye konuştu. 
     Fransa ve İngiltere parlamentosundaki çeşitli uygulamalardan örnekler veren Kuzu, bu yöndeki bir değişikliğin Anayasa’ya aykırı olmadığını savundu. 
     
     MUHALEFET 
     CHP grubunun görüşlerini açıklayan Ankara Milletvekili Oya Araslı, Türkiye’de öncelikle ele alınması gereken pek çok sorun bulunduğunu ancak, bunlar arasında içtüzük değişikliğinin bulunmadığını söyledi. 
     Geçmişte, madde sayısı fazla olan kanunların Genel Kurul’da görüşülerek yasalaştığını ifade eden Araslı, o kanunlar görüşülürken içtüzük değişikliğine gerek duyulmadığını ifade etti. 
     Milletvekillerinin konu dışı konuşmalarını önlemek gerekçesiyle içtüzük değiştirilmesi eleştiren Araslı, "Meclis’i de mi kapatalım" diye sordu. 
     Tasarı ve tekliflerin 15 maddelik bölümler halinde ele alınması halinde, milletvekillerine konuşmaları için tanınan sürenin 1 dakikanın altında kalacağını söyleyen Araslı, bu değişikliğin muhalefeti susturmayı yönelik olduğunu iddia etti. 
     Araslı, TBMM Başkanı Bülent Arınç, Başkanvekili İsmail Alptekin ve AK Parti Grup Başkanvekili Salih Kapusuz’un, temel kanunlarla ilgili bir içtüzük değişikliğini Anayasa Mahkemesi’ne götürdüklerini ve orada "muhalefetin sesinin kısıldığı" gerekçesini öne sürdüklerini hatırlattı. 
     Teklifin tümü üzerinde kişisel görüşlerini açıklayan AK Parti Manisa Milletvekili İsmail Bilen, içtüzük değişikliğini savunarak, CHP milletvekillerinin katkıda bulundukları pek çok kanunun üzerinde "konu dışı konuşarak engelleme yaptıklarını" söyledi. 
     Bilen, Hakim ve Savcılar Kanunu görüşülürken CHP milletvekillerinin yaptığı konuşmaları hatırlatarak, "Böyle olursa 300 maddelik bir kanun Genel Kurul’da 4 ayda çıkmaz" dedi. 
     
     "MİLLETVEKİLLERİNİN SESİNİ KESMEK..." 
     Soru ve cevap bölümünde CHP Grup Başkanvekili Haluk Koç, " milletvekillerinin sesini kesmek, milletin sesini kesmektir. 
     Suları, asla tersine akıtamazsınız Bu sözler size mi ait Sayın Alptekin Bugün de arkasında mısınız " diye sordu. 
     TBMM Başkanvekili Alptekin, daima sözlerinin arkasında olduğunu belirterek, teklifin Anayasa Mahkemesi’nin iptal gerekçelerine uygun olarak hazırlandığını söyledi. 
     Alptekin, dünyanın en demokratik ülkelerinde de kullanılan özel yasama yönteminin zorunlu durumlarda kullanılacağını, dolayısıyla bu konuda kimsenin endişeye kapılmasına gerek bulunmadığını belirtti. 
     Daha sonra yapılan oylamada, teklifin maddelerine geçilmesi kabul edildi. 
     
</TEXT>
</DOC>
