<DOC>
<DOCNO> 356920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun13.html </URL>
<DATE> 2005/06/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Alman basını Türkiye’nin avukatlığını yapmaya kimse cesaret edemiyor 
</HEADLINE>
<TEXT>

     İhsan DÖRTKARDEŞ DHA 

      ALMANYA’nın etkili gazetelerinden Süddeutsche Zeitung, Türkiye’nin AB üyeliğinden dışlanmasının büyük yanlışlık ve Avrupa’nın bu değiştirici olma özelliğinden vazgeçmesinin basiretsizlik olacağını vurgularken, Frankfurter Rundschau da, "Artık kimse Türkiye’nin avukatlığını yapmaya cesaret edemiyor" diye yazdı. 
     Gazetenin bugünkü sayısında yer alan ’Türk Rüyüası’ başlıklı yorumda, AB’deki kriz ve Almanya’da muhafazakar kanadın iktidara gelme olasılığı ile Türkiye-AB ilişkileri ele alındı. Christiane Schlötzer imzalı yorumda, Avrupa’nın derin bir krize sürüklendiğinden bu yana Türkiye’ye yönelik olumsuz haberlerin geldiği belirtilirken, şöyle denildi 
     
     ’AKP AB DÜŞÜNCESİNDEN SOĞUYOR’ 
     "Bu haberlerin ana fikrini, ’Sevgili Türkler, bizim derdimiz bize yeter, lütfen bir de siz yük olmayın’ diye özetlemek mümkün. Almanya’nın ilk kadın başbakan adayı Hıristiyan Demokrat Angela Merkel bunu tabii münasip dille ifade ediyor. Merkel, AB’nin şimdilik daha fazla üyeyi kaldıramayacağını söylerken, ’Ankara tam üyelik perspektifini unutsun’ demek istiyor. Avrupa başkentlerinden gelen kötü mesajlara Türkiye şok tepkisi gösteriyor. Avrupa hayranlarının sesi azalıyor. Türkiye’nin şeffaflık atmosferinde yetişmiş Batı yanlısı sivil toplum hayal kırıklığı içinde. Milliyetçi kanat ise ’Kürtler’e daha fazla hak verilse ve ordunun yetkileri kısılsa bile Avrupa bizi almaz demedik mi’ havası içinde. Siyasi akıbetini AB üyeliğine endeksleyen Recep Tayyip Erdoğan hükümeti, tam üyelik görüşmelerinin 3 Ekim’de başlamasının AB liderleri tarafından kararlaştırıldığını hatırlatarak moral tazelemeye çalışsa da Erdoğan’ın partisi giderek AB üyeliği düşüncesinden soğuyor ve Türkiye’nin alternatif araması gerektiği kanaati yaygınlaşıyor." 
     
     HİMAYECİ AVRUPA’YA APTALLIK ELEŞTİRİSİ 
     Yorumda, Başbakan Erdoğan’ın, Avrupa rüyasının kabusa dönüşmesinden sorumlu olmak istemediği için sonuna kadar mücadele etmekte kararlı olduğu ifade edilirken, üyelik müzakerelerinin en az 10 yıl sürecek olmasını göz önüne alarak cesaret kazanmaya çalıştığı ifade edildi. Yorum, şöyle devam etti 
     "Türkiye, aynı zamanda eski ve yeni Avrupalılar arasındaki çekişmeye de sembolik boyut kazandırıyor. İngiltere, Doğu Avrupalı yeni üyelerle birlikte körüklediği ekonomik liberalleşme ve hizmetler sektörünün rekabete açılması gibi konularda Türkiye’nin eski Avrupa’ya karşı itici güç olmasını umuyor. Himayeci Avrupa muazzam dinamikleriyle göz dolduran Türkiye’yi AB dışında tutmak için elinden geleni yapacaktır. Üyelik perspektifi AB’nin en önemli ihraç malıdır. Sadece eski Doğu Bloku’nu canlı demokrasilere dönüştürmekle kalmamış ama Türkiye’yi de farklı, daha hür ve daha müreffeh bir ülke yapmıştır. Avrupa’nın bu değiştirici olma özelliğinden vazgeçmesi basiretsizlik, hatta aptallık olur." 
     
     ’ERDOĞAN GİDEREK ASABİLEŞİYOR’ 
     Frankfurter Rundschau gazetesi de Türkiye’nin tam üyelik arayışıyla Avrupa’nın Ankara’ya karşı tutumunun değiştiğini yazdı. ’AB, Erdoğan’ın kaderi’ başlıklı haber-analizde, AB nin genişleme politikasına düşünme arası verilmesini isteyen AB üyelerinin sayısının arttığı belirtilirken, şöyle denildi 
     "Berlin’deki hükümet değişikliği aynı zamanda Türkiye’nin önemli hamisini kaybetmesi anlamına da gelecek. Başbakan Erdoğan, Avrupa Anayasası’nın aldığı çifte hezimet ile bütçe krizinin Türkiye ile ilgisi olmadığını söylüyor, ancak, Türkiye Başbakanı’nın giderek asabileştiği de gözden kaçmıyor. Erdoğan, Ermeni tasarısının Almanya Meclisi’nden geçmesini önlemediği gerekçesiyle ’dostum’ dediği Gerhard Schröder’i sert dille eleştirmişti. Erdoğan’ın AB üyeliği konusundaki ’olmazsa olmazcı’ tutumunu farklı değerlendirenler var. Bazı çevreler, Başbakan’ın üye adaylığını dinci kanadı rahatlatıp, orduyu kışlaya kapatmak amacıyla kullandığını, ama nihai hedefinin İslami bir Türkiye yaratmak olduğunu öne sürüyorlar." Yazıda, Türkiye’deki hızlı ekonomik kalkınmadan fakir kesimin pay alamadığını ve gelir dağılımındaki dengesizlikten kaynaklanan sosyal gerginliğin AKP yi erken seçime zorlayabileceğini yazan gazete, şunları ekledi 
     
     REFERANDUMLARIN ARDINDAN AB’NİN SES TONU DEĞİŞTİ 
     "Türkiye’nin Avrupa arayışı açısından bundan elverişsiz zaman olamazdı. Tam üyelik görüşmeleri 3 Ekim’de başlayacağından, AB tarihinin en derin krizi sırasında müzakere çerçeve belgesini açıklamak durumunda. Çerçeve belgesinde yeni bir şey yok. Çünkü tam üyelik müzakerelerini başlatma şartları 2004 yılı Aralık ayındaki AB zirvesinde belli olmuştu. Ancak Fransa ve Hollanda’daki referandum yenilgileri ardından AB’nin ses tonu oldukça değişti. Artık kimse Türkiye’nin avukatlığını yapmaya cesaret edemiyor. Şartnameye, müzakerelerin tam üyelikle sonuçlanmak zorunda olmadığına dair tedbir unsurları ekleniyor. Berlin’deki Türkiye dostu koalisyon ortakları da seslerini alçalttıkları için ’müzakerelerin ortak hedefi tam üyeliktir’ ifadesinin yerini ’müzakereler sonu belli olmayan bir süreçtir ve sonucu da şimdiden garanti edilemez’ türünden formüller alıyor. Türkiye, müzakereler boyunca 31 başlık altında toplanan birlik kurallarını benimsemek ve her müzakere bölümünü de ilgili Bakanlar Konseyi’ne oy birliği ile onaylatmak zorunda. Pürüz çıkartılmasına imkan tanıyan bu prosedür üyelik sürecini sekteye uğratabilir." 
     
</TEXT>
</DOC>
