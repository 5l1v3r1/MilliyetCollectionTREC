<DOC>
<DOCNO> 385728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun17.html </URL>
<DATE> 2005/10/11/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Merkel'in başbakanlığı Alman basınında Miss Germany 
</HEADLINE>
<TEXT>

     Almanya'da Hıristiyan Demokrat Birlik Partisi CDU Genel Başkanı Angela Merkel'in başbakanlık görevini üstlenecek olmasına ilişkin haber ve yorumlar Alman gazetelerinin birinci sayfalarında geniş şekilde yer aldı. 
     Bild gazetesi, tüm diğer gazeteler gibi birinci sayfasında büyük bir fotoğrafına yer verdiği Merkel ile ilgili haberinde ''Miss Germany '' başlığını kullandı. 
     ''Angela Merkel ile ilgili bugüne kadar bilmediğimiz 50 konu'' başlığıyla verilen başka bir haberde, Merkel'in giydiği ayakkabıların büyüklüğünden, küçüklüğünde ve siyaset yıllarında yaşadığı olaylara kadar çeşitli bilgilere verildi. 
     Berliner Morgenpost ve Die Welt gazetelerinin ''Merkel Almanya'nın ilk bayan başbakanı'' başlığıyla verdikleri haberlerde, Başbakan Gerhard Schröder'in istifa edeceği, Hıristiyan Sosyal Birlik Partisi CSU Genel Başkanı Edmund Stoiber'in de Ekonomi ve Teknoloji Bakanlığı görevini üstleneceği kaydedildi. 
     Frankfurter Rundschau gazetesi, ''Angela Merkel başbakan olacak'' başlığıyla verdiği haberde, Başbakan Schröder'in geleceğinin ise belirsiz olduğunu belirtti. 
     B.Z gazetesi, ''Angela Merkel Almanya'nın ilk bayan başbakanı - Ancak SPD'li 8 bakanı denetiminde tutabilecek mi '' başlığıyla verdiği haberde, Brandenburg eyaletinin Templin kentinde protestan bir rahibin kızı olarak dünyaya gelen Merkel'in yaşantısındaki önemli olaylara A'dan Z'ye bir sözlük gibi yer verdi. 
     Berliner Kurier gazetesi de, ''Merkel başbakan - Ve burada Schröder üzülüyor'' başlığıyla verdiği haberde, Schröder'i, gözünü ovuştururken gösteren bir fotoğrafa yer verdi. 
     Alman gazeteleri, henüz belli olmayan bakanlarla ilgili spekülasyon yapmayı da sürdürüyor. 
     Sosyal Demokrat Parti SPD Genel Başkanı Franz Müntefering'in Başbakan Yardımcısı ve Çalışma Bakanı olarak görev üstlenebileceğini ifade eden gazeteler, Federal İçişleri Bakanı Otto Schily'nin SPD Dışişleri Bakanı olarak görev yapabileceğine işaret ettiler. 
     Schily'nin yerine Birlik partilerinin Federal Meclis Bundestag Grubu Başkan Yardımcısı Wolfgang Schaeuble'nin CDU getirilebileceği yorumunu yapan gazeteler, Sağlık Bakanı Ulla Schmidt, Adalet Bakanı Brigitte Zypries ve Ekonomik İşbirliği Bakanı Heidemarie Wieczorek-Zeul'un görevlerinde kalabileceklerini kaydettiler. 
     Gazeteler ayrıca, Franz Josef Jung'un CDU Savunma Bakanlığı, Anette Schavan'ın CDU Eğitim Bakanlığı, Ursula von der Leyen'in CDU Aile Bakanlığı, Horst Seehofer'in CSU Tarım ve Tüketicileri Koruma Bakanlığı, Kuzey Ren Vestfalya eyaletinin eski Başbakanı olan Peer Steinbrück'ün SPD Maliye Bakanlığı, Michael Müller'in SPD Çevre Bakanlığı, Frank Walter Steinmeier'in de SPD Ulaştırma Bakanlığı görevlerine getirilebileceklerini yazdılar. 
     
</TEXT>
</DOC>
