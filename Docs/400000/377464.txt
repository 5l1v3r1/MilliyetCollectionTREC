<DOC>
<DOCNO> 377464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/yazar/altan.html </URL>
<DATE> 2005/09/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çıktım erik dalına, anda yedim üzümü... 
</HEADLINE>
<TEXT>


Türkiye'nin politik sözlüğünde, "doğurmak" fiili alabildiğine bol kepçe kullanılır. 
Birleşmiş Milletler Kalkınma Programı Temsilcisi Jakop Simenson da, Türkiye'nin 177 ülke arasında 94'üncü sıraya düştüğü saptanan "2005 Küresel İnsani Gelişim Raporu"nu, gazeteci Hilal Köylü'ye değerlendirirken, bizim politik sözlüğe sadık kalarak şöyle demiş 
- Yoksulluk ve demokrasiden uzaklık çatışma doğurur. 

Artık hep biliyoruz ki, iç çatışmalara alabildiğine yatkın bir ortamı, hangi mekanizmalara bağlı olduğu pek bilinmeyen birtakım görünmez parmaklar kaşıdıkça, ortaya çıkan vurdulu kırdılı linçli çatışmalar da militarist bir profilin keskinleşmesini doğuruyor... 

Militarist bir profilin keskinleşmesi de, en sonunda idam sehpalarını doğuruyor... 

İdam sehpaları da, makam sahiplerinin dışındaki bireysel yaşam kalitesini büsbütün çökertip, kökleri derinlere inen birtakım hınçlar ve öfkeler doğuruyor. 

Kökleri derinlere inen birtakım hınçlar ve öfkeler de, gelecekle ilgili güvencelerin yok olmasını doğuruyor. 

Nasreddin Hoca'ya sormuşlar 
- Bizim politik sözlükteki "doğurma" bolluğunda analar saptansa da, babalar bir hayli bilinmez kalıyor. Buna karşılık ülkeyi kurtarma ve çağdaşlığa kavuşturma babalığına sahip çıkanlar ise sürü sepet. Sence bütün bu saltanat zinası keşmekeşinden ortaya çıkan gerçek ne 
Nasreddin Hoca gülümsemiş 
- Ne olacak, demiş geçmişiyle geleceğiyle insan yaşamlarının piç edilmesi... 

Sirkeci'de turistin biri, yarım yamalak Türkçesiyle, Sultanahmet Meydanı'na nasıl gidileceğini sormuş bir kekemeye. Kekeme 
- Ga... gayet... ko... ko...lay... düm... düm... dümdüz... yü... yürü... yürüyün... Son... sonra... sağ... sağa... sağa... sap... sapın... yi... yine... dos... dos... dos... doğru... yü... yürü... yürüyün... 
Turist 
- Çok mu uzak, demiş... 
- Yok... yok... kat... katiyen... katiyen... u... uzak... uzak... değil... Şa... şa... şayet... ben... ben... ben... keke... kekeme... ol... olmasaydım... çok... çok... çoktan... var... varmış... o... olacak... olacaktınız... ola... olacaktınız Sul... Sultan... Ah... Ahmet... Ahmet... Mey... Meydanı'na... 
Emekli diplomatlarımızdan biri, Avrupa Birliği ile Ankara ilişkilerinin 40 yıllık analizini yaparken anlatıyormuş bu fıkrayı nedense... 

İncili Çavuş'a sormuşlar 
- Çavuş, vatanını çok sevdiğini iddia eden biri, başkalarının da vatanı çok sevmesini isterken karısını da çok sevdiği halde, neden başkalarının da karısını çok sevmesini istemiyor 
İncili Çavuş, şöyle yan yan bakmış 
- Ne var bunu bilmeyecek, demiş siyasal avanta vatanın sevilmesinde, karısının sevilmesinde değil ki 
- Ya o da, aynı avantayı getirseydi 
İncili Çavuş, parmağını dudaklarına götürerek 
- Sus, demiş hamaset nutukçularının tepesini attırma... 

İlkokullardan birine bir müfettiş gelmiş. Sınıf öğretmeni, müfettişe 
- Efendim, demiş öğrencilerin okumayı daha çabuk öğrenmeleri için yeni bir yöntem uygulamaya başladım. Onların okumaya çalıştıkları her kelimenin taklidini yapıyorum sınıfta, bakın... 
Ve sınıfa dönmüş 
- Okuma kitabınızın 7'nci sayfasını açıp ilk kelimeyi okuyun, demiş. 
Sonra da, dört ayak olup havlamaya başlamış. 
Bütün sınıf koro halinde bağırmış 
- Köpek... köpek... 
- Tamam, şimdi de ikinci kelimeyi okuyun... 
Yine hemen azıcık eğilip, avucunu keskinliğine başının üstüne koyup ötmeye başlamış 
- Öörö öööö, öörö ööö... 
Bütün sınıf hep bir ağızdan bağırmış 
- Horoz... horoz... 
- Şimdi de üçüncü kelimeyi okuyun... 
Bu kez de öğretmen, bir kürsüdeki sandalyeyi, bir de kıçını göstermeye başlamış... 
Çocuklar bir kitaba, bir öğretmene bakarak sessiz kalmışlar. 
Ve müfettiş yetişmiş imdada 
- İktidar... iktidar... 

Çimdikli sözlerden bir demet 
Trafik kazalarının başlıca nedeni, arabaları kullananların depolarını benzinle doldurmalarından daha çok, kendilerini giderken atmak zorunda kaldıkları havayla doldurmalarıdır. 

Resmi daireler, genellikle geç kalanların, erken gidenlerle merdivenlerde karşılaştıkları mek nlardır. 

Hiç mi hiç yorulmamak için, çalışır gibi görünmenin çok daha kolay ve rahatlatıcı olduğunu, asla öğrenemeyecek şu tembeller 

Hayatta en zor yaş, her zaman için, yaşanmakta olandır. 

Rüştü Onur'un "İtiraf" adlı şiirinden bir alıntıyla bitirelim yazıyı 
Anam, 
Ben topaç çevirirken sokakta 
Benim güzel oğlum 
Paşa olacak derdi... 
Halbuki ben h l 
Topaç çeviriyorum sokakta. 



</TEXT>
</DOC>
