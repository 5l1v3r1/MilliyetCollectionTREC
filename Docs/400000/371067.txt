<DOC>
<DOCNO> 371067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/siyaset/siy05.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydar'ı tutukla 
</HEADLINE>
<TEXT>



Türkiye, silahlı örgüt üyesi olduğu gerekçesiyle 2004'ten beri aranan KONGRA - GEL Başkanı eski DEP Milletvekili Zübeyir Aydar'ın, PKK'nın 'eylemsizlik' kararını Brüksel'de düzenleyeceği basın toplantısıyla açıklayacağı bilgisini, dün Belçika makamlarına iletti. Türk yetkililer, Belçika makamlarından hakkındaki kırmızı bültenin gereği yapılarak Aydar'ın tutuklanmasını istedi. KONGRA-GEL'in AB'nin terör örgütleri listesinde olduğunu vurgulayan yetkililer, Türkiye'nin girişimleri sonucunda Aydar'ın bu sabah Brüksel'de yapacağı duyurulan basın toplantısını "video konferans" sistemiyle yapmasının beklendiğini belirtti. 

Eylemsizlik kararı 
Bu arada, Aydar'ın, Brüksel'de bugün örgütün bir aylık eylemsizlik kararını açıklaması bekleniyor. PKK elebaşlarından Duran Kalkan, Tunceli, Bingöl ve Erzurum bölgesindeki teröristlere yönelik telsiz konuşmasında, Aydar'ın, PKK'nın 1 Eylül'den geçerli olmak üzere 3 Ekim'e kadar "eylemsizlik sürecini" başlatacağını açıkladı. Kalkan'ın telsiz görüşmesinde, 'ateşkes' kararında tek yetkilinin Abdullah Öcalan olduğunu söylediği de bildirildi. 

'Mülteci konumunda' 

Belçika Dışişleri kaynakları, Aydar hakkındaki tutuklama talebiyle ilgili net bir bilgiye sahip olmadıklarını belirtirken, Aydar'ın İsviçre'deki siyasi mülteci konumuna da dikkat çektiler. Yetkililer, bu durumda Aydar'ın tutuklanmasının zor olduğunu kaydetti. Belçika İçişleri ve Adalet bakanlıkları yetkilileri, AFP'ye Aydar'ın tutuklanması yolunda Ankara'dan talep geldiğine dair haberi teyit etme durumunda olmadıklarını bildirdi. 


</TEXT>
</DOC>
