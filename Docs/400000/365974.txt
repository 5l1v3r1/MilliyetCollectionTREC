<DOC>
<DOCNO> 365974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/spor/axspo02.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemler dikkat 
</HEADLINE>
<TEXT>


MHK Başkanı Ufuk Özerten, hakemlere gözdağı verdi, "Hata yapanlara sonraki hafta görev vereceğim ama tazminat ödenmeyecek. Bu paraları hakem eğitimi için harcayacağım" dedi 

CEMAL ERSEN 


Merkez Hakem Kurulu Başkanı Ufuk Özerten spor kamuoyunda tartışma yaratacak açıklamalar yaptı. Özerten, bundan sonra düşük puan alan hakemlere maç tazminatı ödenmeyeceğini açıkladı. 
MHK Başkanı, "Boş kaleye gol atamayan bir futbolcu aynı takımda forma şansı buluyor. Ama hakemin böyle bir şansı yok. Hata yapan hakeme ceza vermeyeceğim, dinlendirmeyeceğim. Hakemler maç yöneterek deneyim kazanacak. Eğer bunun adı ceza ise hata yapanı bir sonraki hafta görevlendireceğim ama maç tazminatını ödemeyeceğim. Bu paraları bir sandıkta toplayıp hakemlerimizin eğitimi için harcayacağım" ifadesini kullandı. 
Yeni sezondan itibaren hakem klasman belirleme sınavını kaldıracaklarını vurgulayan Ufuk Özerten radikal kararlar almaya devam edeceklerini söyledi. Özerten, "Yıllardır 200 tane soru arasından 50'sini alarak hakemlere sorup duruyoruz. Bu iş böyle olmaz. Hakemin kalitesi ve bilgi düzeyi bu tarz sınavlarla belirlenmez. Klasmanlarda kalma süresini değiştireceğiz. 40 yaşına gelmiş bir hakem yıllardır C klasmanındaysa bu düzen değişecek. O gidecek yerine yenisi gelecek. Hayatımın hiçbir döneminde kimseye sempatik görünmek gibi bir çabam olmadı. Beni antipatik görenlerde bir arıza var ki, bunu da yine onlar giderecek. Biz hakemliğin çağdaş ve FIFA normlarında bir seviyeye gelmesi için pek çok kimse bazı gerekçelerle karşı çıksa da radikal önlemler almaya devam edeceğiz" dedi. 
Türk futbolunun uluslararası düzeyde hakem yetiştirememesi konusunun uzun yıllardır gündemde olduğunu da belirten Ufuk Özerten, "Bu sorunun yanıtı son derece basit. Eğer FIFA hakem kurullarında adamınız yoksa, bu düzeyde hakeminiz de olmaz. Burada en önemli görev sayın Şenes Erzik'e düşüyor. Devreye girip, ağırlığını koyması gerek. Eylül ayında yapılacak FIFA listesinin kefili ben olacağım" diye konuştu. 

Raporlar e-mail ile yollanacak 

Süper Lig'de "e-hakem" modeli yolda. MHK yeni sezondan itibaren hakemlerin raporlarını internet üzerinden elektronik postayla göndermesini, haftalık hakem değerlendirmelerinin de yine aynı yöntemle yapılmasını kararlaştırdı. Futbol Federasyonu Başkan Danışmanı Ahmet Güvener, hakem raporlarını bilgisayar ortamında değerlendirmenin daha sağlıklı sonuçlar vereceğini belirterek bu amaçla öncelikle Süper Lig hakemlerine dizüstü bilgisayar dağıtılacağını açıkladı. 

136 stada dev inceleme 

Futbol Federasyonu 136 stadı kayda aldı. Bu sezondan itibaren stat güvenliği komitesi tarafından uluslararası kurallara uygunluğu denetlenecek olan 136 stada, 1 ile 5 arası yıldız verilecek. Komite inceleme sonunda eksiklerini gidermeyen kulüplere ligden düşürme, başka statta oynatma, seyircisiz maç ve para cezası verilmesini isteyecek. Vestel Manisaspor ve Sivasspor ilk hafta maçlarını eksikler giderilene kadar başka statlarda oynayacak. 

Hilmi Ok'a Özerten tepkisi 

MHK Başkanı Ufuk Özerten'in sert çıkışlarından Hilmi Ok da nasibini aldı. Hakem seminerinde mentörlük konusunda konuşma yapan Ok, hakemlerin bu konuda yardım alması gerektiğini söyleyince, Özerten'in tepkisini çekti. MHK Başkanı, "Büyüklerimize saygılıyız. Ancak eğitimi de biz veririz, nasihatı da. Benim hakemimle kimse teke tek konuşamaz. O zaman MHK'nın ne işi var. Bilimin imkanlarından yararlanıp, gereğini yaparız" dedi. 


</TEXT>
</DOC>
