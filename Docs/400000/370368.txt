<DOC>
<DOCNO> 370368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur26.html </URL>
<DATE> 2005/08/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yol kontrolü yapan Yunus polis ekibini otomobil ezdi 
</HEADLINE>
<TEXT>

     Adana’nın Yumurtalık İlçesi’nde, yol kontrolü yapan 2 polis memuru, bir otomobilin çarpması sonucu ağır yaralandı. 
     Emniyet Müdürlüğü yetkililerinden alınan bilgiye göre, sabaha karşı, Yeniköy yolundaki mezbaha yakınlarında kavga olduğu ihbarını alan Yunus ekibi polis memurları Adem Koçulu ve Murat Çelik, burada bir grup vatandaşı görünce motosikletten indi. 
     Vatandaşlarla görüşen ve araştırma yapan polis memurları, yol kontrolü yaparken Kibar Koçak 35 yönetimindeki 31 TE 616 plakalı otomobilin çarpması sonucu ağır yaralandı. 
     Koçulu ve Çelik, vatandaşlarca Adana Devlet Hastanesi’ne kaldırıldı. Murat Çelik, burada yapılan ilk müdahalenin ardından Çukurova Üniversitesi Tıp Fakültesi Balcalı Hastanesi’ne sevk edildi. 
     Yetkililer, polis memurlarının sağlık durumlarının ciddiyetini koruduğunu, otomobil sürücüsünün gözaltına alındığını, olayla ilgili soruşturmanın sürdürüldüğünü bildirdiler. 
     
</TEXT>
</DOC>
