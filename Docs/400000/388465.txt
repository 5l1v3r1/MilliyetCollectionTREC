<DOC>
<DOCNO> 388465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/yasam/ayas.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbleyi şaşırmayan ışıklı seccade 
</HEADLINE>
<TEXT>


Londra'da yaşayan Soner Özenç, 'Sajjadah 1426' adlı pusulalı bir seccade tasarladı. Seccade Mekke yönüne döndükçe fosfor desenleri parlaklaşıyor 

AYLİN SAYEK 

İngiltere'nin başkenti Londra'da yaşayan Türk tasarımcı Soner Özenç, kıbleyi gösteren ışıklı seccade tasarladı. Özenç'in 'Sajjadah 1426' adını verdiği seccade, kullanıcıların deyimiyle tasarımı ve üzerinde bulunan aydınlatılmış desenlerle namaz deneyimini zenginleştirirken, kıbleyi bulma sorunu da ortadan kalkıyor. 

Dijital pusulası var 
Seccadenin ilgi çekici yanlarından biri, bu tür tasarımlarda nadir kullanılan fosfor baskı teknolojisi. Bu teknolojiyle geleneksel desenler yaratan Özenç, seccadenin içine dijital bir pusula entegre etmiş. Mekke yönüne döndükçe desenlerin aydınlığı artıyor. 
Özenç, "Seccadenin üzerinde bulunan desenlerle eski gelenek ve ritüelleri örnek alarak camideki atmosferi oluşturmayı amaçlıyoruz" diyor. 'Sajjadah 1426'nın ismindeki '1426' sayısı ise Hicri takvimde '2005' yılını temsil ediyor. 

Üretimde 
Londra'da serbest tasarımcılık yapan Özenç, halen Electro Luminescent Printing teknoloji uygulamaları üzerinde çalışıyor. 'Sajjadah 1426' projesi, haziranda Londra Lethaby Gallery'de, geçen ay da Londra'daki ünlü tasarım fuarı Designersblock'ta sergilenmiş. Uzakdoğu ülkelerinden siparişler almaya başlayan Özenç, İngiltere'de üretim için de bir firmayla anlaşmış. 




</TEXT>
</DOC>
