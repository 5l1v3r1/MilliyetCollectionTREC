<DOC>
<DOCNO> 359226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/yasam/axyas02.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman canisine bir kurban daha 
</HEADLINE>
<TEXT>


Son 8 ayda 5 kişinin saldırıya uğradığı Sultanbeyli'deki Fatih Ormanı'nda dün de bir genç kız öldürüldü, yanındaki arkadaşı da ağır yaralandı 

GÖKHAN KARAKAŞ 

Sultanbeyli'deki Fatih Ormanı'nda kimliği belirsiz bir kişinin silahlı saldırısına uğrayan kurye Mustafa Demir 24 yaralandı, kız arkadaşı Hatice İriş ise öldü. Alınan bilgiye göre, Fatih Ormanı'na önceki gün akşam saatleri gezmeye giden Demir ve İriş, 19.30 sıralarında silahlı saldırıya uğradı. İriş'e 6, Demir'e de 3 el ateş eden saldırgan daha sonra kaçtı. 
Yaralanan Demir, cep telefonundan bir arkadaşını arayarak yardım istedi. 
Kan kaybeden İriş, gelen ambulans ile kaldırıldığı Dr. Lütfi Kırdar Eğitim ve Araştırma Hastanesi'nde kurtarılamadı. Demir ise aynı hastanede tedaviye alındı. Polis, Demir'in ifadesi doğrultusunda 40 yaşlarındaki esmer, kıvırcık saçlı saldırganın yakalanması için araştırma başlattı. 

Aynı kişi mi 
Son 8 ayda aynı bölgede meydana gelen saldırılarda Basri Aslan ile Gülsüm adlı bir kadın yaralandı. Yine Muzaffer Deniz ve yanındaki bir kadın da silahlı saldırıya uğramıştı. Geçtiğimiz ay ise Maruf Acar adlı kişi saldırı sonucu öldü. Saldırıların, aynı kişi tarafından ve aynı silahla gerçekleştirilmiş olabileceği kaydedildi. 




</TEXT>
</DOC>
