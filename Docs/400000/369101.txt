<DOC>
<DOCNO> 369101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/agun.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Felluce'de 10 ABD askeri öldürdüm' 
</HEADLINE>
<TEXT>


Terör örgütü El Kaide'nin Türkiye grubunun lideri olduğu iddia edilen Suriyeli Louasi Sakka tutuklandı. Adliyede her fırsatta İsrail gemilerine saldırı gerçekleştireceğini tekrarlayan Sakka, sık sık tekbir getirdi 

LUBE AYAR, M. AKİF ERDEM İstanbul 

Terör örgütü El Kaide'nin Türkiye grubunun lideri olduğu iddia edilen Suriyeli Louasi Sakka 32 dün tutuklandı. Diyarbakır Havaalanı'nda 6 Ağustos'ta "Ekrem Özel" sahte kimliğiyle yakalanarak İstanbul'a getirilen Louasi Sakka'nın Terörle Mücadele Şube Müdürlüğü'ndeki işlemleri dün tamamlandı. Sakka, zırhlı bir araçla 08.45 sıralarında Beşiktaş'taki İstanbul Adliyesi'ne getirildi. 
Sakka, yoğun güvenlik önlemleri arasında binaya doğru yürürken, "Denizin ortasında eylem yapacaktım. Türk ve sivillere zarar vermeden. 2000'de MİT ailemi kaçırdı, işkence yaptı. Bir ton bomba hazırlamıştım. İsrail gemilerini vuracaktım" diye bağırdı. 

"Tek hedef İsrail'di" 
Türkçe konuşan Sakka, konulduğu nezarethanenin bahçeye bakan küçük camından gazetecilere seslenerek, pişman olmadığını söyledi. Polisler, yine tekbir getiren Sakka'yı camdan uzaklaştırdı. Ardından bağırmaya devam eden Sakka, Irak'ın Felluce kentinde 10 ABD askeri öldürdüğünü öne sürdü. 
Sakka, sağlık kontrolü için nezarethaneden çıkarıldığında ise, "Geçen cuma saldırı yapacaktım. 10 tane daha var. Tek hedef İsrail'di" diye bağırdı. Geri götürülürken de, "Türkler zarar görmeyecekti. Sadece ve sadece İsrailliler" dedi. 
Savcı Zekeriya Öz'ün karşısında susma hakkını kullanan Sakka, "yasadışı örgüte üye olmak" suçundan tutuklanması istemiyle Nöbetçi 11. Ağır Ceza Mahkemesi'ne gönderildi. El Kaide bağlantısını reddeden Sakka'nın tutuklanmasına karar verildi. 
Arap kökenli İskenderunlu bir ailenin çocuğu olan Suriye vatandaşı Sakka'nın Halep'te doğduğu belirtildi. Adliyeden çıkarılırken, "Türk halkına zarar vermeyecektim. Pişman değilim" diye konuşan Sakka, yine tekbir getirdi. 

"Bireysel karar aldım" 
Avukatları Osman Karahan ile İlhami Sayan, Sakka'nın, polis ve savcılıkta susma hakkını kullandığını belirterek, mahkemede ise Türkiye'deki eylemler ve El Kaide ile ilişkisi olmadığını söylediğini kaydettiler. Sakka'nın, "İsrailli hahamların 'Felluce'de bir Müslüman öldüren cennete gider' sözleri ve Kudüs'ün işgal edilmesine kızdığım için bireysel eylem kararı aldım. 750 kilo patlayıcı maddeyi eylemlerde kullanacaktım" dediğini aktardılar. 
Sakka'nın, mahkemedeki ifadesinde ABD birliğine giden paraları ele geçirdiklerini iddia ettiği ve olayı şu şekilde anlattığı öne sürüldü 
"Bağdat'ın kuzeyindeki Amerikan kışlasına giden 25 milyon doları aldık. 500 bin dolarını İsraillilere karşı eylem yapmak için aldım. Kalanı Irak'taki mücahitlere bıraktık. Yanımda 6 kilo C - 4 vardı. Antalya'da karşılaştığım 50 kişilik gruba karşı kullanabilirdim. Türk siviller zarar görmesin diye vazgeçerek, İsrail gemilerine saldırı yapmayı planladım." 


İşte o ev 


Antalya'nın Liman Mahallesi'nde 3 Ağustos'u 4 Ağustos'a bağlayan gece ikisi İranlı, ikisi Suriyeli 4 kişinin kaldığı evde, bir patlama meydana gelmiş, evin camları kırılmış ve panjuru parçalanmıştı. 

Sakka'nın avukatları bombacıyı savunmuş 

İSTANBUL Milliyet 
Louasi Sakka'nın savunmasını, İstanbul'daki 15 - 20 Kasım 2003 saldırılarına ilişkin El Kaide davasında da görev yapan avukatlar Osman Karahan ve İlhami Sayan üstlendi. 
Sayan'ın, Zeytinburnu'nda hazırladıkları bombanın ellerinde patlaması sonucu Ziayettin Yalvaç'la birlikte ölen Erhan Türk'ün de bir dönem avukatı olduğu ortaya çıktı. 
Sayan, "Müvekkillerim arasında 28 farklı örgütün üyeleri var. Davaları kabul ederken örgütleri dikkate almıyorum. Yıllardır uyuşturucu kullanmaktan, çete ve terör örgütü üyesi olmaktan yargılanan kişilerin davalarına bakıyorum. Bir anlamda uzmanlık alanım bu. Herkesin savunma hakkı vardır. Ve biz onları savunurken, düşüncelerini paylaşıyor değiliz" dedi. 
Sakka'nın polis ve savcılıkta susma hakkını kullanarak ifade vermediğini anlatan Sayan, "Tek kelime konuşmadığı halde, vermediği ifade bazı gazetelerde sayfa sayfa yayımlandı. Polis, müvekkilim hakkında bazı basın kuruluşlarına akıl almaz bilgiler verdi" diye konuştu. 


</TEXT>
</DOC>
