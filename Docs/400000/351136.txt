<DOC>
<DOCNO> 351136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonyas04.html </URL>
<DATE> 2005/06/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kangal köpeği, Japonya'da belgesel oluyor... 
</HEADLINE>
<TEXT>

     Japonya'da yayınlanan bir belgesel programın yönetmeni Yoshinori Miyaoka, Kangal köpekleriyle ilgili yapacağı programın çekimi için ön inceleme yapmak üzere Sivas'a geldi. 
     AA muhabirinin aldığı bilgiye göre, Japonya'da ülke genelinde yayın yapan MBS televizyon kanalında yayınlanan ''Dünyadaki Ev Yaşamları'' adlı belgesel programın yönetmeni Yoshinori Miyaoka 33 , programının bir bölümünü, dünyaca ünlü Kangal köpeklerine ayırdı. 
     Kangal köpeklerinin anavatanı Sivas'a, çekimlerden önce ön inceleme yapmak için gelen Miyaoka, İç Anadolu Seçkin Irk Kangal Köpeği Eğitim ve Üretim Tesisleri Sorumlusu ve Kangal köpeği yetiştiricisi Hüseyin Yıldız'dan bilgi aldı. 
     Çiftlikte yetiştirilen köpeklerle yakından ilgilenen Miyaoka, AA muhabirine, yönetmeni olduğu programda, dünyanın çeşitli ülkelerindeki değerleri, kültürleri ve o yörelere özgü yaşantıları ele aldıklarını söyledi. 
     Dünyanın çok çeşitli ülkelerinde programlar yaptığını ve çekimler için birçok ülke gezdiğini ifade eden Miyaoka, Türkiye'de de daha önce Kapodokya, İstanbul gibi birçok yeri ele alan programların çekimini yaptığını bildirdi. 
     Miyaoka, yapacağı ön incelemenin ardından, ilerleyen günlerde ekibiyle birlikte kente tekrar gelerek çekimlere başlayacaklarını ifade etti. 
     Dünyaca ünlü Kangal köpeklerinin Japonya'da da bilindiğini, ancak kendisinin ilk defa bir Kangal köpeği gördüğünü kaydeden Miyaoka, ''Hayatımda hiç bu kadar büyük köpek görmemiştim. Gerçekten çok büyükler ve çok güzel görünüyorlar, beni çok etkilediler'' diye konuştu. 
     Kangal köpeği yetiştiricisi Hüseyin Yıldız da Kangalların Japonya'da bir programa konu olmasının ve tanıtımının yapılacak olmasının kendilerini mutlu ettiğini söyledi. 
     
</TEXT>
</DOC>
