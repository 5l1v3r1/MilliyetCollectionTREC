<DOC>
<DOCNO> 399152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/siyaset/siy08.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlara Türk hava sahası 
</HEADLINE>
<TEXT>


AB'nin taslağı onaylanırsa Türk hava sahası Rum havayolu şirketlerinin uçaklarına açılacak 

GÜLÇİN ÜSTÜN Ankara 


AB, Türk hava sahasının Rum havayolu şirketlerinin uçaklarına açılması için ilk somut adımı attı ve 'AB ile Türkiye Cumhuriyeti Hükümeti Arasında Havacılık Hizmetlerinin Bazı Veçhelerine İlişkin Anlaşma' taslağını AB Genel Sekreterliği'ne gönderdi. AB Genel Sekreterliği de taslağı Dışişleri Bakanlığı'na gönderdi. Onaylanırsa, Türk hava sahasını ve meydanlarını Rum havayolu şirketlerinin uçaklarına açmasını sağlayacak olan anlaşma, Türkiye'nin bugüne kadar yaptığı ikili hava ulaştırma anlaşmalarının iptal edilmesini, AB ile tüm üye ülkelerle uçuşlarda bağlayıcı olacak tek bir anlaşma yapılmasını öngörüyor. 
Türk hava sahasının kullanılması için üyelik dışında bir şart aranmamasını içeren taslakta, "Türkiye, üye devletlerin hava taşıyıcıları arasında milliyet ayırımı yapamaz" ifadesi yer aldı. 
Dışişleri, AB üyesi ülkelerde kurulmuş havayolu şirketlerinin Türkiye'de şirket kurmalarına olanak tanıyan taslaktaki bazı maddelere çekince koydu. Türk hava sahasının Rumlara açılmasının önüne geçmek için bazı maddeleri değiştirilen taslağa, "Türkiye ile ikili ulaştırma anlaşması imzalamış ülke ve vatandaşlarının anlaşmanın getirdiği haklardan yararlanabileceği" ifadesi eklendi. 



</TEXT>
</DOC>
