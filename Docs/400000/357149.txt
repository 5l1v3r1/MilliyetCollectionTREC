<DOC>
<DOCNO> 357149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonyas09.html </URL>
<DATE> 2005/06/30/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Sıcak çarpmasına dikkat 
</HEADLINE>
<TEXT>

     Avrupa Acil Tıp Derneği Başkanvekili Dr. Ülkümen Rodoplu, Türkiye’de aşırı sıcak nedeniyle 65 yaş üzeri her 1 milyon kişiden 5’inin öldüğünü belirterek, yaşlılar, bebekler, şişmanlar, kalp-damar hastaları, yanık, egzama, sedef, ter bezi bozuklukları olanlar, hareketsiz kalanlar, sporcular, nöbetçi askerler, madenciler ve itfaiyecilerin risk altında olduğunu bildirdi. 
     Rodoplu, yaptığı yazılı açıklamada, sıcak hava ve yüksek nem oranının sağlığı etkilemeye başladığını, aşırı sıcak havalardan, başta yaşlılar, bebekler ve kalp hastaları olmak üzere birçok kişinin olumsuz etkilendiğini belirtti. 
     Türkiye’de aşırı sıcak nedeniyle 65 yaş üzeri her 1 milyon kişiden 5’inin öldüğünü, bu oranın 5-44 yaşları arasında 1 milyon kişide 1’den 
     daha az olduğunu vurgulayan Rodoplu, sıcak çarpmasına karşı vatandaşları uyardı. İshal, kusma gibi sıvı kaybına neden olan rahatsızlıkların bu mevsimde çok daha önemli olduğunu kaydeden Rodoplu, sıvı kayıpları yerine konulamadığında özellikle yaşlılar ve bebeklerde ölüme yol açabileceğini ifade etti. Rodoplu, şişmanlık, kalp ve damar hastalıkları, cilt hastalıkları, yanık, egzama, sedef, ter bezi bozuklukları, hareketsizlik, alkolizm ve uzun süre ısıya maruz kalmanın sıcak çarpması konusunda risk faktörlerini oluşturduğunu anlattı. Ülkümen Rodoplu, sporcular, nöbetçi askerler, madenciler ve itfaiyecilerin de risk altında olan meslek grupları olduğunu belirtti. 
     
     İLKYARDIM 
     Sıcak çarpması tablosunda, gerçek vücut sıcaklığının 41 dereceyi aştığını, bu durumda santral sinir sistemi bozukluğu ve terleyememe görüleceğini anlatan Rodoplu, şöyle devam etti 
     "Dolayısıyla, asıl sorun terleyemediğimizde başlamaktadır. 
     Santral sinir sistemi ile ilgili bozukluk olan olgularda, tuhaf davranışlar, tuhaf konuşma, kasılma, nöbet geçirme, koma görülebilir. 
     Böyle bir durumda, hastayı sıcak ortamdan uzaklaştırın, yatırarak veya oturtarak dinlendirin. 
     Sıcak çarpması olan hasta için derhal serinletici önlemler alın. 
     Öncelikle giysilerin çıkarılıp, hastanın esintili ve serin bir yere alınması çok önemli. 
     Bilinci yerinde değilse, yarı baygın veya nöbet geçiriyorsa kesinlikle ağzından sıvı vermeyin. 
     30 dakika içinde iyileşme görülmezse, bilinci bulanıklaşırsa ve 
     vücut ısısı düşmezse, 112 ambulansı arayarak hastayı en kısa sürede hastaneye ulaştırın." 
     
</TEXT>
</DOC>
