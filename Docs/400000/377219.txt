<DOC>
<DOCNO> 377219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/guncel/gun03.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Opera ve Bale'den yeni sezonda 85 eser 
</HEADLINE>
<TEXT>


Devlet Opera ve Balesi 2005-2006 sezonunda 85 eser sahneleyecek. Genel Müdür Kanan, "Çok sesli müziğin her alanında en güzel eserleri repertuvara aldık" diyor 

ANKARA Milliyet 

Devlet Opera ve Balesi, bu yıl 85 eserle sanatseverlerin karşısına çıkacak. Ankara'da 10, İstanbul'da 8, İzmir'de 4, Mersin'de 2 ve Antalya'da 4 olmak üzere toplam 28 yeni yapıt sahnelenecek. 
Devlet Opera ve Balesi Genel Müdürü Meriç Sümen Kanan, "Yeni bir bakış açısıyla çalışmaya başladık. Seçkin opera, bale ve senfonik konser programları ile çok sesli müziğin her alanında en güzel eserleri repertuvara aldık" diye konuştu. 

Ankara'da 24 eser 
Ankara DOB'un yeni sezon repertuvarını düzenlediği basın toplantısıyla açıklayan Kanan, 2005 - 2006 sanat sezonunda 10'u yeni prodüksiyon olmak üzere 8 opera, 2 operet, 1 müzikal, 8 bale, 3 modern dans ve 2 çocuk oyunu ile toplam 24 eser sahneleneceğini söyledi. 
1 Ekim'de Bilkent Konser Salonu'nda gerçekleştirilecek konserle Semiha Berksoy'un anılacağını belirten Kanan, anma programında Şef Bujor Hoinic yönetiminde Ankara Devlet Opera ve Balesi Orkestrası koro ve solistlerinin G.Puccini'nin "Tosca" operasının konser versiyonunu seslendireceğini belirtti. 
Kanan, Ankara Valiliği İl Özel İdaresi'nce Macunköy'de yaptırılan Gençlik Merkezi kompleksinde bir salonun Ankara DOB tarafından "Leyla Gencer Sahnesi" adıyla 17 Ekim'de açılacağını kaydetti. 
Baş Rejisör Gürçil Çeliktaş da Gazi Üniversitesi'nin "Köroğlu Kongresi" düzenlemek istediğini belirterek, DOB'un da katkı çerçevesinde Kırgızistan, Kazakistan ve Azerbaycan'da Köroğlu'yla ilgili materyalleri ve operalar bestelenip bestelenmediğini araştırdığını kaydetti. Çeliktaş, elde edilen materyallerin kongrede sergileneceğini bildirerek, gelecek sezon bir "Köroğlu" operası sahneye koyabileceklerini söyledi. 

Yeni eserler 
Ankara Devlet Opera ve Balesi'nde bu yıl M. Erdoğan'ın "Pamuk Prenses ve Yedi Cüceler" adlı çocuk oyunu dünya prömiyerini yapacak. J. Bock'un "O Kız Beni Seviyor" müzikali, M. Balkan'ın "Karışık Hisler" balesi ile yine Balkan'ın koreografisi F. Mendelssohn müziğiyle "Bir Yaz Gecesi Rüyası" balesi, R. Nort'un "Değişim" balesi, U. Scholz'un koreografisi L. v. Beethoven'ın müziğiyle "7. Senfoni" balesi ve H. v. Mannen'in "İspanya'da Bahar" balesi Ankara'da ilk kez sahnelenecek. 
G. Puccini'nin "Madam Butterfly" operası ve "Tosca" operası konser versiyonu, Ç. Işıközlü'nün "İnanna" operası, P. I. Çaykovski'nin "Fındıkkıran" balesi, "Aşk ve Şiir" gecesinde Fransız opera ve balelerinden seçmeler de bu sezonun eserleri arasında yer alıyor. 

'Othello' devam edecek 
Ankara Devlet Opera ve Balesi, 2005-2006 sezonunda ayrıca Alman ve İngiliz geceleri de düzenleyecek. 
Geçen sezon sanatseverlerin beğeniyle izlediği G. Verdi'nin "Othello" ve "La Traviata" operaları ile W. A. Mozart'ın "Saraydan Kız Kaçırma" ve G. Donizetti'nin "Don Pasguale" operaları yeni sezonda da devam edecek. 
Geçen sezonun iddialı eserleri arasında yer alan, Merih Çimenciler'in reji ve koreografisini yaptığı, Reşat Nuri Güntekin'in aynı adlı eserinden bale yapıtı olarak sahneye uyarlanan "Çalıkuşu" da izlenebilecek. 
F. Lehar'ın operet tarihinin en sevilen yapıtlarından olan "Şen Dul" ve Ü. Hacıbeyov'un "Arşın Mal Alan" operetleri ile L. Minkuz'un "Don Kişot" balesi, Modern Dans Topluluğu'nun "iki" adlı eseri ve modern dans gösterileri bu sezon da seyirciyle olacak. 

28 yeni prodüksiyon 

Devlet Opera ve Balesi Genel Müdürlüğü ve Genel Sanat Yönetmenliği bu sezon Türkiye'de 28'i yeni prodüksiyon olmak üzere toplam 85 farklı eser sahneleyecek. DOB'un İstanbul, İzmir, Mersin ve Antalya müdürlüklerinin sahneleyeceği eser sayısı şöyle 
İstanbul Devlet Opera ve Balesi Müdürlüğü, 8 yeni ve 15 geçen sezondan devam eden eser olmak üzere toplam 23 farklı eser,İzmir Devlet Opera ve Balesi Müdürlüğü, 4 yeni ve 12 geçen sezondan olmak üzere toplam 16 farklı eser,Mersin Devlet Opera ve Balesi 2 yeni ve 6 geçen sezondan devam eden eser olmak üzere toplam 8 farklı eser, Antalya Devlet Opera ve Balesi Müdürlüğü, 4 yeni ve 10 geçen sezondan devam eden eser olmak üzere toplam 14 farklı eser. 

Sezon açılışı Nemrut'ta 

Ankara Devlet Opera ve Balesi DOB , 18 Eylül'de Adıyaman 13. Uluslararası Nemrut Kommagene Festivali kapsamındaki konserle sanat sezonunu açacak. Nemrut Dağı eteklerinde verilecek konseri Genel Müzik Direktörü ve Şef Bujor Hoinic yönetecek. 

'Kilolu dansçı sahne alamaz' 

Meriç Sümen, Bakan Atilla Koç'un "110 kiloluk balerin var" sözlerini "110 kiloluk insan rahat yürüyebilir mi, nasıl dansçı olabilir Hiçbir dansçı dans edemeyecek kiloya geldiğinde, sahneye çıkamaz. O kilolara erişmiş dansçılar hocalık yapar, idari görevlere girerler" diye değerlendirdi. Çok zayıf dansçılar da olduğunu ifade eden Kanan, "Bazen 3-4 perdelik eser oynayacaklardır, güçlü olmaları gerekir" dedi. 


</TEXT>
</DOC>
