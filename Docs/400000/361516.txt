<DOC>
<DOCNO> 361516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonyas13.html </URL>
<DATE> 2005/07/15/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Paris'te hava kirliliği alarmı... 
</HEADLINE>
<TEXT>

     Fransa’nın başkenti Paris ve bölgesinde, aşırı sıcaklar sonucu hava kirliliğinin önemli ölçüde arttığı bildirildi. 
     Bir metreküp hava içindeki ozon miktarının 180 mikrograma ulaştığını belirten yetkililer, özellikle yaşlılarla birlikte alerji ve solunum sıkıntısı olanların aşırı faaliyetten kaçınmalarını tavsiye ediyor. 
     Trafik Müdürlüğü ise yaptığı açıklamada, hava kirliliği artışına engel olmak için sürücülerden araçlarını düşük hızla kullanmaları çağrısında bulundu. 
     Aşırı sıcak hava dalgasının ülke genelinde hafta sonu da etkili olacağını belirten meteoroloji ise, gelecek hafta pazartesi gününden sonra hava sıcaklığının düşeceğini bildirdi. 
     Bu arada, Fransa’da son haftalarda etkisini gösteren sıcak hava dalgasının, ülkenin iç bölgelerinde kuraklık tehlikesini artırdığı ve çiftçileri ciddi biçimde endişelendirdiği bildirildi. 
     
</TEXT>
</DOC>
