<DOC>
<DOCNO> 381269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/ekonomi/eko04.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF En yüksek yedinci cari açık Türkiye'de 
</HEADLINE>
<TEXT>



IMF'nin tahminlerine göre Türkiye bu yıl 19 milyar 832 milyon dolarlık cari işlemler açığı vererek, 179 ülke arasında cari açığı en yüksek yedinci ülke olacak. Türkiye, gelecek yıl da 19 milyar 745 milyon dolarla en yüksek cari açığa sahip yedinci ülke konumunu sürdürecek. 
Geçen yıl beşinci olan Türkiye'nin diğer ülkelere göre konumunda göreceli bir düzelme öngörülüyor. Ancak bu düzelme Türkiye'nin 2003 yılındaki düzeyini yakalamasını sağlayamayacak. 
IMF'nin tahminlerine göre en yüksek cari işlemler açığına sahip olan ABD, bu yıl 759 milyar 18 milyon dolar cari açık verecek. İkinci sırada yer alan İspanya'nın cari işlemler açığı da 55 milyar 266 milyon dolardan 69 milyar 382 milyon dolara yükselecek. İngiltere'nin 42 milyar dolarlık cari açığını 40 milyar 981 milyon dolara düşürmesi bekleniyor. Buna karşın İngiltere cari işlemler açığı yüksek olan ülke sıralamasında bu yıl da üçüncü konumda yer alıyor. 


</TEXT>
</DOC>
