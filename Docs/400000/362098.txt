<DOC>
<DOCNO> 362098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonsiy03.html </URL>
<DATE> 2005/07/18/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Anayasa Mahkemesi başkanını arıyor 
</HEADLINE>
<TEXT>

     Anayasa Mahkemesi başkanlığı seçimlerine bugün devam edilecek. 
     Mustafa Bumin'in emekliye ayrılmasıyla boşalan Anayasa Mahkemesi başkanlığı seçimlerinin daha önce yapılan 30 turundan sonuç alınamamıştı. 
     Anayasa Mahkemesi Başkan Vekili Haşim Kılıç, asıl üyeler Fulya Kantarcıoğlu, Tülay Tuğcu, Mehmet Erten, Necmi Özler, Serdar Özgüldür, Ahmet Akyalçın, Sacit Adalı ve yedek üyeler Mustafa Yıldırım, Cafer Şat ve Ali Güzel'in oy kullandığı seçimlerde hiçbir aday, salt çoğunluk olan en az altı oya ulaşamamıştı. 
     Daha önceki turlarda, Haşim Kılıç, Tülay Tuğcu, Fulya Kantarcıoğlu, Ahmet Akyalçın ve Mehmet Erten'e oy çıkmıştı. 
     Yüksek Mahkeme'nin yeni başkanı dört yıl için seçiliyor. Ancak başkanlar bu süreyi doldurmadan yaş haddi gelince emekli oluyor. 
     Anayasa Mahkemesi'nin son başkanı Mustafa Bumin 24 haziranda yaş haddinden emekliye ayrılmıştı. 
     
</TEXT>
</DOC>
