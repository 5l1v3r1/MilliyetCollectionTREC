<DOC>
<DOCNO> 379169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yazar/asik.html </URL>
<DATE> 2005/09/17/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Hesaplı siyaset 
</HEADLINE>
<TEXT>


İngiliz The Guardian gazetesinde 15 Eylül tarihinde "Avrupalı aydınlar" imzasıyla yarım sayfalık bir bildiri yayımlanıyor. Bildiride ilk imza Danielle Mitterrand'ın... Diğer isimler kendilerini "Avrupalı aydın, sanatçı ve sivil toplum kuruluşu üyeleri" olarak tanıtıyor. 
Bildiride, Tayyip Erdoğan'ın Türk aydınlarıyla yaptığı toplantı sonrasında Diyarbakır'da Kürt sorununu kabul etmesi ve Türkiye'nin geçmişte hata yaptığını söylemesi övülüyor. 
Aynı şekilde yapıcı bir adımın da Kürt tarafından geldiği, KONGRA - GEL'in tek taraflı ateşkes ilan ettiği bildiriliyor. 
Böylece Kürt sorununa görülebilir bir gelecekte çözüm umudunun doğduğu kaydediliyor. 
Taraflar Türk hükümeti ve KONGRA - GEL kalıcı barış için gerekli adımları atmaya çağırılıyor. 
Avrupa Birliği bu süreci desteklemeye davet ediliyor. 
Tayyip Erdoğan'ın Diyarbakır konuşması üzerine KONGRA - GEL büyük bir açıkgözlük yapmış, ateşkes ilan ederek kendini Türkiye'nin muhatabı gibi göstermişti. 
Yukarıdaki bildiriyi imzalayanlar bu taktiği benimsemiş görünüyor. Türkiye ile KONGRA - GEL'i iki eşit taraf gibi gösterip masaya oturmaya davet ediyorlar. Başbakan Erdoğan'ın bu çağrıya bir cevabı olmalı KONGRA - GEL'le masaya oturmayı düşünüyor mu 

Talabani, "PKK'ya karşı elimizden geleni yapacağız" demiş. 
Kulağı ABD'de olanın elinden ne gelecek bakalım... 
Haldun Ertem 

Ne öğretiyorlar Milliyet'in manşetinde dün yer alan araştırmanın sonuçları ilginçti. Atatürkçüyüm diyenler Anadolu liselerinde yüzde 71.3, düz liselerde yüzde 67.9, özel liselerde yüzde 60.1... İmam hatip liselerinde ise bu oran yüzde 22.4... Ülkemizde öğretim birliği yok mu Öğrenciler aynı kitapları, aynı dersleri okumuyor mu Çocukları neden imam hatiplere doldurmak istiyorsunuz diye sorulduğunda hep bir ağızdan "Dinini öğrensin diye" yanıtı gelmiyor mu Peki yukarıdaki sonuç neyi gösteriyor İmam hatiplerde "din" yerine "dinci siyaset" öğretildiğini mi Yoksa neyi 

Sayaç parası... Ankara'da su saatleri değiştiriliyor... 200 milyon lira yeni sayaç parası... 100 milyon lira sayaç değiştirme bedeli... 10 liralık değiştirmeye neden 100 lira Belli değil. Ankaralı profesör dostumuz yazıyor "Çağdaş belediyecilikte halkın da karar süreçlerine katılımının artması gerekir. Su saatlerini neden değiştirmek gerektiği vatandaşa anlatılır, görüşleri alınır, yaygın bir kabul görürse en makul fiyatlarla uygulamaya gecikir. Oysa uygulanan, yine 'ben yaptım, oldu' anlayışı. " 

Newyork'tan Arkadaşımız Fahrettin Fidan, Tayyip Erdoğan'ın Amerika gezisini yağlıyor. 
Ziyaretimizin sebebi Türkiye'nin BM Güvenlik Konseyi geçici üyeliğine destek aramak. Muhterem Başbakanım dünyanın önde gelen bütün liderleriyle yakın temas halinde. Haliyle ben de kendisiyle... Bush'un, Waldorf Astoria Oteli'nde verdiği resepsiyondayız. Başbakanım Bush'a, sert bir ses tonuyla PKK meselesini soruyor. Tatmin edici yanıt veremeyen Bush eziliyor, büzülüyor. Dünyanın bir numaralı lideri geçinen bu şahsın gerçek bir numara karşısında düştüğü duruma insan haliyle biraz üzülüyor.Sırada Danimarka Basbakanı Fog Rasmussen var. Ona da PKK'nin Roj TV'sini neden engellemediğini soruyor uz. Yok efendim haberi yokmuş da Yok efendim ülkesine gider gitmez sonucu bildirecekmiş de... Geçiniz beyefendi geçiniz, diyorum, sıradakini çağırıyorum.Yunanistan Başbakanı Yorgo, kendisinden öncekilerin başına gelenleri gördüğünden daha biz sormadan Türkiye için neler yaptığını anlatmaya başlıyor. Kulağına eğilip, "Yeter artık koçum, sırada bekleyenler var" demesem sabaha kadar anlatacak kerata...Bekleyen var ama bizim artık ayrılmamız gerek. Fakat ne mümkün Hiç olmazsa birlikte fotoğraf çektirelim diye salya sümük yalvaran yalvarana...Ağlamalara, sızlanmalara aldırmıyoruz, soluğu lobide alıyoruz. Oh my God Başkanlar bizden önce gelmiş. El yüz sürmeler... "I love you Tayyip" şarkıları arasında kendimizi güçlükle arabalarımıza atıyoruz.Daha fazla atmamak için burada kesiyor... Notlarımın benim için hayırlara vesile olmasını diliyor... Bir başka gezide yeniden birlikte olmak temennisiyle cümlenize bol kazançlar niyaz ediyorum 
Fahrettin Fidan, Niyork Nayt Klap, Ulus, Ankara. 



</TEXT>
</DOC>
