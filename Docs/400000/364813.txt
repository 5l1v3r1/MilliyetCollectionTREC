<DOC>
<DOCNO> 364813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur30.html </URL>
<DATE> 2005/07/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kemer'de üç noktada orman yangını 
</HEADLINE>
<TEXT>

     Antalya’nın Kemer İlçesi’nde üç ayrı yerde çıkan orman yangınlarından, tatil bölgesine yakın olanın söndürüldüğü bildirildi. 
     Diğer noktadaki yangının kontrol altına alındığı, üçüncü bölgedeki yangına müdahaleye devam edildiği belirtildi. 
     AA muhabirinin Antalya Orman Bölge Müdürlüğü yetkililerinden aldığı bilgiye göre, Kemer İlçesi’ne bağlı Kiriş bölgesinde ormanlık alanda üç ayrı noktada çıkan yangına, 2 C-130 yangın söndürme uçağı, 1 helikopter, 9 arazöz ile Antalya Büyükşehir Belediyesi, Kemer, Kumluca ve Finike belediyeleri itfaiye ekiplerince müdahale ediliyor. 
     Yetkililer, Denizli ve Fethiye’den de 2 yangın söndürme helikopterinin de bölgeye gönderildiğini belirttiler. 
     Kemer Kaymakamı Adem Yılmaz, AA muhabirine yaptığı açıklamada, Kiriş bölgesinde öğle saatlerinde üç ayrı noktada çıkan yangınlardan, tatil bölgesine yakın olanın söndürüldüğünü, ancak bölgede yoğun duman bulunduğunu söyledi. 
     İkinci noktada çıkan yangının kontrol altına alındığını vurgulayan Yılmaz, üçüncü bölgedeki yangına müdahalenin ise devam ettiğini bildirdi. 
     
</TEXT>
</DOC>
