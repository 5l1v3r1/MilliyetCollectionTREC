<DOC>
<DOCNO> 367052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo04.html </URL>
<DATE> 2005/08/04/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Cimbom'da Ergün sevinci... 
</HEADLINE>
<TEXT>

     Galatasaray, bugün yaptığı çift antrenmanla Konyaspor maçı hazırlıklarını sürdürürken, tecrübeli futbolcu Ergün’ün iyileşerek, takımla birlikte çalışmalara başlaması teknik heyeti sevindirdi. 
     Yurt dışı kampı sırasında belindeki sakatlığı nedeniyle antrenmanlara çıkamayan Ergün, yaklaşık 1 ay sonra bugün takımla birlikte çalışırken, çift kale maçta da yer aldı. Yedek takımda mücadele eden tecrübeli futbolcunun, antrenman eksikliği dikkati çekti. 
     Galatasaraylı futbolcular teknik direktör Eric Gerets yönetiminde Florya Metin Oktay Tesisleri’nde yapılan ve 1 saati aşkın süren antrenmanda koşu ve pas çalışmasının ardından büyük sahada çift kale maç yaptılar. 
     Çift kale maçta Gerets, Hasan Şaş’ı orta sahanın sağında as takımda oynatırken, genelde bu mevkide kullandığı Sabri’ye yedek kadroda yer verdi. 
     Antrenmanı izleyen taraftarlar, yapılan güzel hareketlerde ve atılan gollerde futbolculara alkışlarla destek verirken, yedek takımda oynayan genç oyuncu Cafercan, Song ve Cihan’ın arasından sıyrılıp attığı mükemmel golle dikkati çekti. 
     Antrenmana hasta olan Hakan Şükür’ün yanı sıra sakatlığı süren Ayhan ve Üniversite Milli Takımı’nda bulunan Hasan Kabze katılmadı. 
     Galatasaray, Konyaspor maçı hazırlıklarını yarın yapacağı tek idmanla sürdürecek. 
     Öte yandan, Galatasaray Kulübü eski yöneticisi Abdurrahim Albayrak, bugün Galatasaray muhabirlerine işyerinde bir yemek verdi. 
     Gazetecilerle yemekte sohbet eden Albayrak, kendisine yöneltilen "Gelecek seçimlerde aday olacak mısınız Bir çalışmanız var mı " şeklindeki sorular karşısında henüz erken olduğunu belirtmekle yetinirken, futbol takımının 3 transfere ihtiyacının olduğunu ifade etti. 
     
</TEXT>
</DOC>
