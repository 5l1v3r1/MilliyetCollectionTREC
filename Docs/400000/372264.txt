<DOC>
<DOCNO> 372264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur21.html </URL>
<DATE> 2005/08/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
'Tıraş olup gözlüğünü çıkarınca Alaattin Çakıcı olduğunu fark ettim' 
</HEADLINE>
<TEXT>

     Avusturya'da yakalandıktan sonra Türkiye'ye iade edilen Alaattin Çakıcı'nın yurtdışına kaçışına ilişkin MİT görevlisi Kaşif Kozinoğlu, işadamı Erol Evcil ve Beşiktaş futbol takımı eski menajeri Sinan Engin'in de aralarında bulunduğu 14 sanığın yargılanmasına devam edildi. 
     İstanbul 9. Ağır Ceza Mahkemesi'ndeki duruşmaya, tutuksuz sanıklardan Ali Yüce, Velit Yavuz Günerkan ve Fırat Ardıç katıldı. 
     Duruşmada ifadesi alınan Fırat Ardıç, demir çelik ve tekstil fabrikası olduğunu belirterek, hurdaları toplamak için Irak'ta platform kurduklarını söyledi. Ardıç, ''Burada çalışacak işçiler için 8-10 adet pasaport çıkardım. Pasaportları muhasebeye verdim. Daha sonra başıma bu işler geldi'' dedi. Duruşmada, Alaattin Çakıcı'yı Rodos'a götüren ''Brutus'' adlı teknenin kaptanı Erdal Balkan da tanık olarak dinlenildi. 
     Patronu olan sanıklardan Mehmet Salih Hantal'ın, Rodos'a gidecek 2 yolcu için tekneyi hazırlamasını söylediğini belirten Balkan, ''Tekneyle Antalya Limanı'na yaklaştım. Tayfalarımdan biri zodyak botla sahilden 2 kişiyi alıp getirdi. Pasaportlarını alarak çıkış işlemlerini yaptım. Yorgun olduklarını söyleyerek kamaralarına çekildiler. Daha sonra patronumla eşini de aldım. Rodos'a geçtik. Bir gece teknede yattıktan sonra misafirler ayrıldı'' diye konuştu. 
     Balkan, heyet başkanının okuduğu polisteki ''Tekneye bindiğinde gözlüğü, sakalı, kepi olan ve pasaportundan adının İbrahim Arı olduğunu öğrendiğim kişinin ayrılırken tıraş olup gözlüğünü çıkarınca Alaattin Çakıcı olduğunu fark ettim. Bu konuda patronumla veya tayfalarla hiç konuşmadım'' şeklindeki ifadesinin de doğru olduğunu söyledi. 
     Duruşma, dosyadaki eksikliklerin giderilmesi amacıyla ertelendi. 
     
     İDDİANAMEDEN 
     İstanbul Cumhuriyet Savcılığı'nca hazırlanan iddianamede, Ali Yüce'nin ''çıkar amaçlı suç örgütüne üye olmak'' ve ''12 kez sahte pasaport düzenlemek'' suçlarından 15 ile 42 yıl arasında ağır hapis cezasına çarptırılması isteniyor. 
     Sinan Engin ve Erol Evcil'in ''çıkar amaçlı suç örgütüne yardım ve yataklık etmek'' ile ''sahte pasaport ve evrak düzenlemek'' suçlarından 1,5 ile 4'er yıl arasında ağır hapis cezasına çarptırılmaları öngörülen iddianamede, Kaşif Kozinoğlu'nun da ''çıkar amaçlı suç örgütüne yardım ve yataklık etmek'' suçundan 6 ay ile 1 yıl arasında hapis cezasına çarptırılması talep ediliyor. 
     İddianamede, diğer sanıklar Hakkı Süha Şen, Mehmet Özbulut, Nizamettin Özoğul, Mustafa Kamalak, Aydın Göker, Gençağa Çakıcı, Başar Barış Çakıcı, Velit Yavuz Günerkan, Mehmet Salih Hantal ve Fırat Ardıç'ın da ''çıkar amaçlı suç örgütüne yardım ve yataklık etmek'', ''sahte pasaport ve evrak düzenlemek'' suçlarından 6 ay ile 7 yıl arasında değişen çeşitli ağır hapis cezalarına çarptırılmaları isteniyor. 
     
</TEXT>
</DOC>
