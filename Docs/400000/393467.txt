<DOC>
<DOCNO> 393467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo03.html </URL>
<DATE> 2005/11/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İsmet Arzuman Hakemler daha az konuşulmalı... 
</HEADLINE>
<TEXT>

     FIFA Kokartlı Futbol Hakemi İsmet Arzuman, hakemlerin futbolun "yardımcı unsurları" olduğunu ve daha az konuşulmaları gerektiğini söyledi. 
     Arzuman, İzmir Gücü Spor Vakfı’nın düzenlediği "Ayın Başarılıları" yarışmasının jüri toplantısında yaptığı konuşmada, hakemlerin de futbolcular ve teknik adamlar gibi "futbolun emekçileri" arasında yer aldığını belirtti. 
     Hakemlerin sürekli gündemde tutulmasını sağlıklı bulmadıklarını kaydeden Arzuman, şöyle konuştu 
     "Hakemler futbolun yardımcı unsurları, daha az konuşulmaları gerektiğine inanıyorum. Her meslek grubunda istisnalar olabilir, ancak Türk hakemlerinin başarı sağlamak için ellerinden geleni yaptığından kimsenin şüphesi olmasın. Avrupa’da istenen düzeye henüz ulaşmadığımız doğrudur, ama ilerleyen süreçte bu platformda da Türk hakemlerinin başarılı olacağına inanıyorum." Arzuman, İzmir bölgesi hakemi olarak, Turkcell Süper Ligi’nde bir İzmir takımı bulunmamasına üzüldüğünü belirtti. Toplantıda FIFA kokartlı hakem Bülent Demirlek de yer aldı. 
     
</TEXT>
</DOC>
