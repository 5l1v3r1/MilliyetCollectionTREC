<DOC>
<DOCNO> 393152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur02.html </URL>
<DATE> 2005/11/08/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
İzmir'de otomobil tarandı 2 yaralı 
</HEADLINE>
<TEXT>

     İzmir'in Bornova İlçesi'nde meydana gelen olayda, kimlikleri belirlenemeyen kişi veya kişiler, özel otomobile kalaşnikof silahla ateş açtı. Özel otomobildeki biri genç kız 2 kişi yaralandı. 
     AA muhabirinin aldığı bilgiye göre olay, saat 04.00 sıralarında Ankara Caddesi Ambarlar Kavşağı yakınlarında meydana geldi. Güvenlik güçlerine, özel bir cam şirketinin otoparkındaki 45 UF 895 plakalı özel otomobilde, silahla yaralanmış kişiler bulunduğu ihbarı yapıldı. 
     Otomobilde yaralı olarak bulunan D.Ş. 16 adındaki genç kız ile otomobili kullandığı belirlenen Yılmaz Şahinşakşak 37 112 Acil Servis ekipleri tarafından Ege Üniversitesi Hastanesi'ne kaldırıldı. Genç kızın kasığından, sürücünün ise vücudunun çeşitli yerlerinden silahla yaralandığı belirlendi. Yaralıların hayati tehlikesinin bulunmadığı belirtildi. 
     Yılmaz Şahinşakşak'ın kullandığı 45 UF 895 plakalı otomobilde 5 adet mermi izine rastlanırken, saldırıya uğrayanların bulunduğu bölgeden yaklaşık bir kilometre uzaklıkta, 06 V 6872 plakalı otomobil kaza yapmış ve terk edilmiş olarak bulundu. Aracın yakınlarında 1 adet Kalaşnikof otomatik tüfek ile 1 adet şarjör, içerisinde 2 adet el bombası, 2 adet kar maskesi, 2 kutu kalaşnikof mermisi, altında da 9 mm'lik tabanca bulundu Güvenlik güçleri tarafından yapılan ilk soruşturmada, 2 kişinin yaralanmasına neden olan saldırıyı terk edilmiş olarak bulunan otomobildeki kişi ya da kişilerin yaptığı belirlenirken, saldırganların yakalanması için gerekli çalışmaların yapıldığı ifade edildi. 
     
</TEXT>
</DOC>
