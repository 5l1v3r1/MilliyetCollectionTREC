<DOC>
<DOCNO> 370524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun12.html </URL>
<DATE> 2005/08/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Almanlar, Stoiber'den şüpheli... 
</HEADLINE>
<TEXT>

     Almanya'da yapılan bir araştırma, halkın önemli bir kesiminin Hıristiyan Sosyal Birlik Partisi CSU Genel Başkanı Edmund Stoiber'in Hıristiyan Demokrat Birlik Partisi CDU Genel Başkanı Angela Merkel'i seçim mücadelesinde desteklediğinden şüphe duyduğunu ortaya koydu. 
     Stern dergisi tarafından yapılan araştırmaya göre, halkın yüzde 47'si Stoiber'in Merkel'i fazla istekli olmadan desteklediğine, yüzde 34'ü ise Stoiber'in Merkel'e karşı faaliyet gösterdiğine inanıyor. 
     Araştırmaya katılanların sadece yüzde 13'ü, Stoiber'in Merkel'i tam destek verdiğine inandığını söyledi, yüzde 6'sı görüş belirtmedi. 
     Stern dergisi ile RTL özel televizyonu tarafından her hafta partilerin vatandaşlar tarafından desteklenme oranlarıyla ilgili yapılan araştırmada ise büyük partilerin bu hafta puan kazandığı görüldü. 
     Birlik partileri CDU CSU geçen haftaya göre 1 puan kazanarak yüzde 43'e, Sosyal Demokrat Parti SPD de aynı şekilde 1 puan artarak yüzde 29'a yükseldi. 
     Hür Demokrat Parti FDP ile Birlik 90 Yeşiller Partisi geçen hafta olduğu gibi yüzde 7 seviyesinde kalırken, Sol Parti 2 puan kaybederek yüzde 10'a düştü. 
     
</TEXT>
</DOC>
