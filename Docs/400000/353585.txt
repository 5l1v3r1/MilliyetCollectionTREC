<DOC>
<DOCNO> 353585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/yasam/ayas.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne'de bebekler peş peşe ölüyor 
</HEADLINE>
<TEXT>


Edirne Tıp Fakültesi'nde önceki gün 4 bebeğin ölümünün ardından, dün de 2 bebek bilinmeyen bir nedenle yaşamını yitirdi 3 bebeğin durumu da ağırlaştı 

AYŞEGÜL KÜTÜK Edirne DHA 

Trakya Üniversitesi Edirne Tıp Fakültesi Hastanesi Çocuk Hastalıkları Servisi Yeni Doğan Ünitesi'nde önceki gün 4, dün de 2 bebek, bilinmeyen nedenle öldü. 2 günde 6 bebeğin ölmesi, 3 bebeğin durumunun da ağırlaşması üzerine 'Hastanede enfeksiyon var' söylentisi yayıldı servise dışarıdan hasta kabulü durduruldu. 

Üç bebeğe otopsi yapıldı 
Olayla ilgili Edirne Başsavcılığı, soruşturma başlattı. 3 bebeğe otopsi yapıldı. Kesin ölüm nedeninin saptanması için cesetler Adli Tıp Kurumu'na gönderildi. Enfeksiyon şüphesiyle Yeni Doğan Ünitesi'nden örnekler alındı. Ölümlerin, klimaların bozulmasından kaynaklanmış olabileceği de ileri sürüldü. Klima arızası nedeniyle kuvözlerdeki sıcaklığın normalin üzerine çıktığı iddia edildi. 
Sağlık Bakanı Recap Akdağ'ın talimatıyla, ölümleri araştırmak üzere komisyon oluşturuldu. Edirne Sağlık Müdürlüğü de ölümlerle ilgili inceleme başlattı. Rektör Yardımcısı Prof. Dr. Oğuz Taşkınalp, "hastane enfeksiyonu" şüphesinin ağırlık kazandığını söyledi. 

Babalar Günü'nde evlat acısı 

Hastanede hayatını kaybeden 6 bebekten biri de Doğan ailesinin bebeği oldu. Bebeğini kaybeden Nusret Doğan, "Bu bana Babalar Günü'nde acı bir sürpriz, kötü bir hediye oldu" dedi. Şokta olduklarını söyleyen Doğan, bebeğinin cenazesini dün hastaneden alarak toprağa vermek üzere memleketi Malatya'ya götürdü. Ölen diğer bebeklerin yakınları da otopsi işlemlerinin tamamlanması için morg kapısında bekledi. 

'Sadece klima olamaz' 

Bebeklerin, sıcaklığa bağlı olarak gelişen bakteriler nedeniyle öldüğü iddiaları üzerine Edirne Tıp Fakültesi Hastanesi Başhekim Yardımcısı Doç. Dr. Murat Birtane şunları söyledi "Bunun sebebini bütünüyle klimalara bağlamak doğru olmaz." 


</TEXT>
</DOC>
