<DOC>
<DOCNO> 380398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonyas21.html </URL>
<DATE> 2005/09/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Çarmıha gerilerek öldürülen rahibeye yeniden otopsi 
</HEADLINE>
<TEXT>

     Romanya'da geçen Haziran ayında bir rahip ve dört rahibe tarafından ''içine şeytan girdiği'' gerekçesiyle çarmıha gerilerek öldürülen genç rahibeye yeniden otopsi yapıldı. 
     Mediafax ajansının haberine göre, 23 yaşında öldürülen İrina Cornici'nin ülkenin doğusundaki Perieni kasabası mezarlığından çıkarılan cesedi üzerinde çok sayıda adli tabip ve savcı tarafından otopsi yapılırken, güvenlik güçleri çevrede toplanan meraklı kalabalığı dağıtmada zorlandı. 
     Ülkenin doğusundaki Tanacu manastırında bir haça çivilenen, ağzı tıkanan, günlerce aç ve susuz bırakılan Cornici, 15 Haziran'da hayatını kaybetmiş, yapılan ilk otopside kurbanın ölümüne ''şeytan çıkarma'' ritüelinin neden olduğu belirlenmişti. 
     Birinci dereceden cinayetle suçlanan Peder Daniel Corogeanu ve 4 rahibe otopsi sonucunu reddederek, genç rahibenin bir süredir pençesinde bulunduğu akciğer hastalığı sonucu öldüğünü iddia etmişlerdi. 
     Savcılık ise Eylül başında rahibenin mezarının açılması ve yeniden otopsi yapılmasını istemişti. 
     Haziran sonunda gözaltına alındıktan bir ay sonra serbest bırakılan 5 zanlı, masum olduklarını ve genç kadını ''içindeki kötülükten kurtarmak'' istediklerini söylemişlerdi. 
     
</TEXT>
</DOC>
