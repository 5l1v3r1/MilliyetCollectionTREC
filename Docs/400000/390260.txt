<DOC>
<DOCNO> 390260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur41.html </URL>
<DATE> 2005/10/27/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Eski bakanlara 'Hizmet Ödülü' 
</HEADLINE>
<TEXT>

     Sağlık Yayıncılık, aralarında İmren Aykut, Sümer Oral ve Halil Şıvgın gibi bakanların da bulunduğu eski müsteşarlar, genel müdürler ve daire başkanlarına hizmet ödülü verdi. 
     Sağlık Yayıncılık Genel Yayın Yönetmeni Mustafa Daşcı, Dedeman Oteli'nde katılımcılara verilen iftar yemeğinin ardından yaptığı konuşmada, ''Türkiye Cumhuriyeti yöneticilerinin en büyük yanlışlarının yönetim biçimlerini kişilerin inisiyatiflerine göre belirlemeleri'' olduğunu söyledi. 
     ''Bugüne kadar yapılan yasalar, uymak ve uygulamak için değil, her duruma uydurmakta kullanıldı'' diyen Daşcı, şöyle devam etti 
     ''En son Kamu İhale Kanunu'ndaki değişiklikler ve uygulamadaki değişik sonuçlar bunun güzel bir örneğidir. Bu kanun ve Tıbbi Cihaz Yönetmeliği'ndeki uygulamalar halen kişisel inisiyatiflerin ön planda olduğunun bir ispatıdır. Bütün yetkinin bir kişide toplanması herhangi bir başarı sağlamayacağı gibi bu kişiye de bir avantaj sağlamaz. İyi bir yönetici halkını daima kapısına muhtaç eden değil, kendi kalitesini halkıyla paylaşandır.'' Daşcı'nın konuşmasının ardından ödül törenine geçildi. Daşcı, eski bakanlardan İmren Aykut, Sümer Oral, Halil Şıvgın, Hakan Tartan, Kurtcebe Alptemoçin, Hilmi İşgüzar, Ali Naili Erdem ve Cahit Talas'a görevde bulundukları süre içinde yaptıkları çalışmalardan ötürü ''hizmet ödülü'' verdi. 
     Törende, birçok eski müsteşar, genel müdür, daire başkanına da hizmet ödülü verildi. 
     
</TEXT>
</DOC>
