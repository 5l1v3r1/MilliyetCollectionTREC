<DOC>
<DOCNO> 359154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/dunya/dun04.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Medeniyete karşı saldırı' 
</HEADLINE>
<TEXT>


SEMA EMİROĞLU Sun Valley 


Başbakan Recep Tayyip Erdoğan, Londra'daki terör saldırılarının tüm insanlığa ve medeniyete karşı yöneltilmiş bir saldırı olduğunu belirtti. "Zaten terörün amacı budur, marka olmaktır, kendi propagandasını sürekli olarak yaptırabilmektir" diyen Erdoğan, "Siyasiler olarak bizim buna alet olmamamız gerekir" dedi. ABD'nin Idoha eyaletinde düzenlenen Sun Valley konferansında yaptığı konuşmada küresel teröre karşı dayanışma üzerinde durduğunu hatırlatan Erdoğan, "Acımız çok büyük. Bu hepimizin ortak derdi. Bunun ülkesi, vatanı ve sınırları olmadığını, hepimizin dayanışma içinde olmamız gerektiğini her zaman vurguladık. Terörün bir sebep - sonuç ilişkisi olduğuna, terörün sebeplerini ortadan kaldırmanın önemli olduğuna inanıyorum" dedi. Erdoğan, istihbarat örgütlerinin birbirleriyle dayanışmaları ve elde edilecek bilgilerin belirli bir havuzda toplanması gereğini vurguladı. 
Dışişleri Bakanı Abdullah Gül de, hükümet olarak, Londra'daki saldırıları şiddetle kınadıklarını söyledi. Gül, saldırıların, terörle gerek ikili, gerek uluslararası planda kararlı ve etkin bir işbirliğiyle mücadele edilmesi gereğini bir kez daha gösterdiğini kaydetti. 

İran ve Suriye kınadı 
Londra'daki saldırılara İran ve Suriye'den de kınama geldi. İran Dışişleri Bakanlığı sözcüsü Hamid Rıza Asefi, "İngiliz vatandaşlarının ölmesine ve yaralanmasına yol açan terörist saldırıları ve şiddete başvurulmasını" kınadığını bildirdi. Suriye Devlet Başkanı Beşşar Esad da, Blair'e yolladığı mesajda, Suriye halkı adına bu "iğrenç saldırıları" şiddetle kınayarak, saldırı kurbanlarının ailelerine ve İngiliz halkına başsağlığı diledi. 


</TEXT>
</DOC>
