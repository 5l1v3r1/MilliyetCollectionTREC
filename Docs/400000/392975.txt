<DOC>
<DOCNO> 392975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/yasam/yas01.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne Akel, AKP ile yolunu ayırıyor 
</HEADLINE>
<TEXT>


AKP İzmir İl Yönetim Kurulu Üyesi Nedret Akel, kızı Ebru Akel'e sansür uygulandığı gerekçesiyle partiden ayrılmayı düşünüyor 

ELİF DEMİRCİ İzmir DHA 

Gelinim Olur musun, İkinci Bahar, Size Anne Diyebilir miyim ve Hayaller Gerçek Oluyor adlı programların sunucusu Ebru Akel'in annesi Nedret Akel, kızına sansür uygulandığı gerekçesiyle İzmir İl Yönetim Kurulu Üyesi olduğu AKP'den istifa noktasına geldi. 
AKP'li 40 milletvekili, "Hayaller Gerçek Oluyor" türü programların topluma etkilerinin araştırılması amacıyla 14 Ekim'de önerge verdi. Bunu izleyen günlerde "Hayaller Gerçek Oluyor" yayından kaldırıldı. 36 hafta sürmesi planlanan program 7 hafta yayımlandı. 
AKP'lilerin tavrı, partinin İzmir İl Yönetim Kurulu Üyesi Nedret Akel'i kızdırdı. AKP İzmir İl Yönetim Kurulu Üyesi olan Akel, partiden ayrılma noktasına geldiğini açıkladı. 

Paris'te moral aradı 
Kızının bu duruma çok üzüldüğünü, bayram öncesi birlikte Paris'e giderek kendisine moral vermeye çalıştığını ifade eden Akel, "AKP'li vekillerin sansürcü tavrı doğru değil. Partiden ayrılmayı ciddi ciddi düşünüyorum" dedi. 
Siyasete ANAP'ta başlayan ve Kadın Kolları İzmir İl Başkanlığı yapan Akel, 2 yıl önce AKP'nin İzmir İl Yönetim Kurulu'na girdi. 

İtalyan asıllı eski AKP'li Harcandım 

İzmir'de 2 yıl önceki AKP İl Kongresi'nde yönetime girip 6 ay sonra istifa eden İtalyan asıllı Hıristiyan Policarpo Sergio 51 , bir süre önce "kendisine yapılan haksızlığı ortadan kaldırmak" için il başkanlığına aday olmak istedi. Ancak bu girişiminden de vazgeçen Sergio, "Bu partide ne saygı gördüm, ne vefa. Ben bu partiye ruhumu vermedim ama tam bir profesyonel gibi çalıştım. Beni vitrin olarak kullandılar ve harcadılar" dedi. 


</TEXT>
</DOC>
