<DOC>
<DOCNO> 362171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur30.html </URL>
<DATE> 2005/07/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Hollandalı ekibin Nemrut Dağı'ndaki çalışmaları durduruldu 
</HEADLINE>
<TEXT>

     Kültür Ve Turizm Bakanı Atilla Koç, bazı tereddütler dolayısıyla, Prof. Dr. Herman Brijder başkanlığındaki Hollandalı ekibin Nemrut Dağı Tümülüsü ve Anıtları’ndaki çalışmalarının durdurulduğunu bildirdi. 
     Kültür ve Turizm Bakanı Atilla Koç, bakanlıkta düzenlediği basın toplantısında, Nemrut Dağı Tümülüsü’nün 1987 yılında dünya miras listesine kabul edildiğini, ayrıca Nemrut Dağı’nın milli park ilan edildiğini anımsattı. 
     Bölgede ilk bilimsel çalışmaların 19 yılında yapıldığını, 2001-2002 ve 2003 yıllarında bakanlıkça verilen arkeolojik yüzey 
     araştırması izni kapsamında Hollanda uyruklu Prof. Dr. Herman Brijder başkanlığındaki ekip tarafından belgeleme çalışmalarının gerçekleştirildiğini, ayrıca restorasyon ve konservasyon çalışmalarına başlanıldığını ifade etti. Koç, bazı tereddütler ortaya çıkması üzerine bu çalışmaların durdurulduğunu ifade etti. Prof. Dr. Brijder’in başkanlığındaki ekibin uygulama projelerinin, Adana Kültür ve Tabiat Varlıklarını Koruma Bölge Kurulu ve İstanbul Teknik Üniversitesi Mimarlık Fakültesi Öğretim Üyesi Prof. Dr. Zeynep Ahunbay’ın Koordinatörlüğü’nde bir ekip tarafından incelendiğini dile getirdi. Koç, bu ekibin incelemeleri sonucunda hazırlanan raporda, özetle "Bazı müdahalelerin anıta zarar verdiği ve vereceği, bu ekibin çalışmalarına devam etmesi halinde, gerekli koruma bilimi çalışmalarının yapılamayacağı, anıtta giderilemeyecek önemli zararlar oluşacağı ve bu olumsuzluklardan da dünya mirası statüsündeki bir alanı koruma başarısını gösteremeyen Türkiye’nin sorumlu tutulacağının" ifade edildiğini bildirdi. Adana Kültür ve Tabiat Varlıklarını Koruma Bölge Kurulu’nun da bu rapordaki eleştiri ve taleplerin doğru olduğuna karar verdiğini belirten Koç, bundan sonra bu ekiple çalışmayacaklarını belirtti. Koç, bakanlığının, dünya miras listesine girerek evrensel statüye ulaşmış Nemrut Dağı Tümülüs ve Anıtları’nın önemini göz önünde bulundurarak, devasa heykellerle donanmış iki teras şeklinde düzenlenen mimari sunuluşun korunması, konservasyonu ve gelecek kuşaklara aktarılabilmesi için üzerine düşen sorumluluğu yerine getirme çabası içinde olacağını söyledi. Koç, "Türkiye’nin her şeyini kendi yapacak gücü vardır. Bu, dışarıdan gelen bazı heyetleri kabul etmeyeceğimiz anlamına gelmiyor. Ancak süresiz izin vermeyeceğiz. İzinler 3 yıl ile sınırlandırılacak. Kazılarımızı hızlı, modern ve bilimsel usullere uygun olarak gerçekleştireceğiz" dedi. 
     
     TÜRKSOY BİNASI 
     Atilla Koç, 1993 yılında kurulan Uluslararası TÜRKSOY Teşkilatı’nın Dönem Koordinatörlüğü’ne kendisinin getirildiğini belirterek, bu kuruluşun şimdiye kadar çeşitli etkinliklere imza attığını, ancak teşkilatın bir evinin, bir ocağının, kendisine ait bir yuvasının olmadığını kaydetti. 
     Koç, bu eksiklik nedeniyle Dikmen’deki Uluslararası Kuruluşlar ve Kültür Merkezi içinde TÜRKSOY’a bin metrekare arsa tahsis edildiğini, imar işlemlerinin ve projelerinin yapıldığını, inşaat yapım ruhsatının alındığını kaydetti. 
     Koç, TÜRKSOY Hizmet Evi’nin bitirilmesini kendilerine nasip olacağını belirterek, bunu en kısa zamanda gerçekleştireceklerini ifade etti. 
     
     SORULAR 
     Van Yüzüncü Yıl Üniversitesi Rektörü Yücel Aşkın’ın evinde bulunan tarihi eserlerin bakanlığa kayıtlı olup olmadığının sorulması üzerine Koç, "Tabii siz haber peşindesiniz. Biz bilim ve hukukun peşinde koşuyoruz. Bunun bir zaman farkı var. Şu anda bir şey söyleyecek durumumuz yok. Bundan sonra adalet ile ilgilidir" dedi. 
     Bir başka soru üzerine Koç, üzücü hadiselerin olmaması durumunda şu anki turist hedefinin yıllık 22 milyon civarında olduğunu belirterek, sadece İstanbul’a yıllık 30 milyon turist gelmesinin rüyasını gördüklerini belirtti. 
     Formula-1 ile ilgili olarak özel bir tanıtım düşünüp düşünmediklerinin sorulması üzerine ise Koç, tanıtımların zaten olduğunu, şimdiye kadar olmayan bir uygulamaya imza atarak dün Redbull aracının iki tarafına Türkiye ambleminin konulduğunu belirtti. 
     Koç, "Türk geleneklerinde bir uygulama var Uğurlanan arabaların arkasından bir maşrapa su dökülür. 21 Ağustos’daki yarışta onu yapacağız" diye konuştu. 
     
</TEXT>
</DOC>
