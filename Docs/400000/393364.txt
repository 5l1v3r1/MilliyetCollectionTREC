<DOC>
<DOCNO> 393364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko02.html </URL>
<DATE> 2005/11/09/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
YASED, 25. yılını kutladı 
</HEADLINE>
<TEXT>

     Yabancı Sermaye Derneği YASED 25. kuruluş yıldönümünü kutladı. 
     Yıldız Sarayı'nda basına kapalı gerçekleştirilen kutlama öncesi AA muhabirinin sorularını yanıtlayan YASED Başkanı Şaban Erdikler, derneğin 25. kuruluş yılını üyeleriyle birlikte düzenlenen gecede kutlayacağını söyledi. 
     Erdikler, gecede, YASED'in kurucu üyeleri olan Goodyear Lastikleri, Novartis, Oyak Renault, Roche, Tofaş Türk, Türk Philips ve Türk Pirelli ile yabancı sermaye konusunda düzenlenen makale yarışmasında dereceye girenlere plaket verileceğini kaydetti. 
     YASED'in düzenlediği ve bugün gerçekleştirilen ''Yabancı Yatırımların Yeni Gözdesi Fırsatlar Ülkesi Türkiye'' konulu konferansın son derece başarılı geçtiğini ifade eden Erdikler, ''Konferansta çok güzel ve anlamlı mesajlar verildi. Türkiye'nin yabancı sermaye bakımından nerede olduğu görüldü. Diğer ülke tecrübelerini öğrendik. Dünyada yabancı sermayenin nerelere gittiğini gördük'' dedi. 
     Erdikler, konferansın yarınki bölümünde ise Türkiye'nin yabancı sermaye konusunda nasıl bir strateji geliştirmesi gerektiği konusundaki sunumlarını paylaşacaklarını kaydetti. 
     Gecede, Ferhat Göçer'in bir konser vereceği öğrenildi. 
     
</TEXT>
</DOC>
