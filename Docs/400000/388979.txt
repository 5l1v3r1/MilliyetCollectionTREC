<DOC>
<DOCNO> 388979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun10.html </URL>
<DATE> 2005/10/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
18 dağcı çığ altında... 
</HEADLINE>
<TEXT>

     Nepal'in batısında 4 gün önce çığ altında kalan 11'i Nepalli, 7'si Fransız 18 dağcının kurtarılması için çalışmalar devam ediyor. 
     Himalaya Arama Kurtarma Derneği Başkanı Bikram Naupane, 21 kişilik tırmanma ekibinin 6 bin 981 metre yükseklikteki Kang Guru tepesine kamp kurduğunu, kampa çığ düşmesinden sonra ekiple tüm bağlantıyı kaybettiklerini söyledi. 
     Naupane, çığ düştüğü sırada tüm ekibin kampta olduğunu, bugün Nepalli 3 dağcıyı kurtardıklarını, ancak ekipteki diğer 18 kişinin halen bulunamadığını anlattı. 
     Arama kurtarma çalışmalarını koordine eden Sri Ram K.C. de çığ düşen kampın bulunduğu tepedeki kötü hava koşulları nedeniyle buraya helikopter indirilemediğini, bunun üzerine dağcıları aramak için bölgeye gönderilen tam teçhizatlı 7 kişilik kurtarma ekibinin Manang'a indirildiğini söyledi. 
     Nepal'de, eylül ayında başlayan tırmanma sezonunda bu yıl ilk kez çığ düşüyor. 
     
</TEXT>
</DOC>
