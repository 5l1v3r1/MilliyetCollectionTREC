<DOC>
<DOCNO> 355257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas17.html </URL>
<DATE> 2005/06/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yüz felcine bile neden olabiliyor Klimanın riskleri 
</HEADLINE>
<TEXT>

     Son yıllarda ev, işyeri ve otomobillerde yaygın olarak kullanılmaya başlanan klimaların bilinçsiz kullanımı durumunda, üst solunum yolu hastalıklarının şiddetlenmesine, yüz felci ve burun kanamalarına yol açtığı bildirildi. 
     Erciyes Üniversitesi Tıp Fakültesi Kulak Burun Boğaz Anabilim Dalı Öğretim Üyesi Prof. Dr. Mustafa Erkan, üst solunum yolu hastalıklarının önemli nedenlerinden birinin, organizmanın ani sıcak ve soğuk değişimlerine karşı kendini koruyamaması olduğunu kaydetti. 
     Yaz mevsimiyle birlikte kendilerine gelen şikayetlerin büyük bölümünün, istikrarlı sıcaklık ortamında bulunmamaktan kaynaklandığını belirten Erkan, son yıllarda pek çok ev, işyeri ve otomobilde kullanılmaya başlanan klimaların, üst solunum yolu hastalıklarında önemli rol oynamaya başladığını belirtti. 
     Klimaların bilinçsiz kullanımı durumunda üst solunum yolu hastalıklarının şiddetlenerek daha ciddi rahatsızlıklara yol açtığını ifade eden Erkan, şunları söyledi 
     ''Yaptığımız gözlemlerde, klima kullanımının yeteri kadar bilinmediği ortaya çıkıyor. Sıcaklardan bunalanlar, klimalarını çalıştırarak bir an önce sıcak ortamdan serin ortama geçmek istiyorlar. Klimalar, ortamı belirli zaman aralıklarında yavaş yavaş soğutmak için kullanılmalıdır. Örneğin dışarıda sıcaklık 35-40 dereceyse, klima çalıştırılacak ortamda sıcaklık, aralıklarla 5'er derece düşürülmeli ve 25 derecede sabitlenmelidir. Bu sıcaklığın altına kesinlikle inilmemelidir.'' Özellikle üst solunum yolu enfeksiyonu geçirmiş kişiler ve yaşlıların klima kullanımına dikkat etmesi gerektiğine dikkati çeken Erkan, şunları söyledi 
     ''Klimaların yanlış kullanımı, sinüzit rahatsızlığı olanlarda göz dibi iltihabı, beyin iltihabı ve akciğer problemlerine, orta kulak rahatsızlığı geçirmiş olanlarda, yüz felci, işitme sorunları, bademcik iltihabı riski taşıyanlarda da fırsatçı bakterilerin aktif hale geçip, bademciklerinin iltihaplanmasına yol açar. Klimalar ayrıca başlı başına yüz felci ve burun kanamalarına da neden olabilir.'' 
     
</TEXT>
</DOC>
