<DOC>
<DOCNO> 355500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonyas01.html </URL>
<DATE> 2005/06/25/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Tom Cruise'un Tv röportajında sunucuyla kavga etmesi tepkilere yol açtı 
</HEADLINE>
<TEXT>

     Amerikalı sinema oyuncusu Tom Cruise'un, yeni filmi ''Dünyalar Savaşı''nın gelecek hafta vizyona girmesi öncesinde bir televizyon röportajında sunucuyla kavga etmesi, Amerikan halkının tepkisine yol açtı. 
     NBC televizyonunun Bugün programında sunucu Matt Lauer'in konuğu olan Cruise, söyleşinin bir yerinde Lauer'in, psikiyatrik tedavi için kullanılan anti-depresan ilaçları övmesi üzerine soğukkanlılığını kaybetti. 
     Mensubu olduğu ''Scientology'' tarikatının ilkeleri çerçevesinde psikiyatriye ve ilaçla yapılan tedavilere karşı çıkan Cruise, Lauer'i ''bilgisizlik, dikkatsizlik ve sorumsuzlukla'' suçladı. 
     Cruise, Lauer'a, ''Sen psikiyatrinin tarihini bilmiyorsun, ben biliyorum. Senin övgüyle bahsettiğin psikiyatrik tedavi amaçlı ilaçlar, bugün sokaklarda uyuşturucu olarak satılıyor. Buradaki yayınınla insanlara karşı sorumsuzluk yapıyorsun'' dedi. 
     Lauer'in ise, soğukkanlı tutumunu korumasına karşın Cruise'a tahrik edici sorular sorduğu görüldü. 
     Röportaj, canlı olarak yayımlanmasının ardından ABD'de günün en önemli gündem maddesi haline gelirken, konuyu takip edenlerin büyük çoğunluğunun, Tom Cruise'un hırçın tutumundan rahatsızlık duyduğu belirtildi. 
     CNN televizyonunun hemen telefonla yaptığı ankete katılanların yüzde 61'i, Tom Cruise'u ''artık daha az sevdiklerini'' belirtirken, sadece yüzde 3'lük bir kesim oyuncuyu destekledi. 
     Gelecek çarşamba vizyona girecek olan ''Dünyalar Savaşı'' filminin yapımcılarının, Tom Cruise'un yol açtığı gerginliğin, filmin hasılatını olumsuz etkilemesinden kaygı duyduğu belirtildi. 
     Bilimkurgu dalındaki eserleriyle bilinen yazar H.G. Wells'in romanından Steven Spielberg tarafından günümüzde geçecek şekilde sinemaya uyarlanan ve başrollerini Tom Cruise ile çocuk yıldız Dakota Fanning'in paylaştığı filmde, dünyanın uzaydan gelen istilacıların saldırısına uğraması anlatılıyor. 
     
</TEXT>
</DOC>
