<DOC>
<DOCNO> 379810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/guncel/axgun01.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aldığımız ücretler Mısır'ın gerisinde' 
</HEADLINE>
<TEXT>


Devlet Tiyatrosu sanatçıları, Mine Acar'ın DT Genel Müdür Vekili olarak atanmasıyla ilgili tepkilerinin, "DT'nin yeniden yapılanmaya gereksinim duyduğu bir dönemde bu misyonu taşıyacak bir yöneticiye emanet edilmemesinden kaynaklandığını" ifade ettiler 

Yasemin Bay 

Kültür ve Turizm Bakanı Atilla Koç'un Devlet Tiyatroları'na yönelik açıklamaları ve yaşanan gelişmeler karşısında bir araya gelen DT sanatçıları, dün The Marmara Oteli'nde bir basın toplantısı düzenledi. 
Çok sayıda sivil toplum örgütünün temsilcilerinin de katıldığı toplantıda Yıldız Kenter, Göksel Kortay, Uğur Polat, Özen Yula, Ayla Algan, Nur Sürer, Mustafa Uğurlu, Zafer Ergin, Orhan Alkaya, Suna Selen, Mehmet Ali Erbil gibi sanatçılar da hazır bulundular. 
Toplantıyı yöneten Mahir Günşiray, "100'e yakın sanatçı bir araya geldi ve bir komisyon oluşturuldu. Bu basın toplantısı, komisyonun yapacaklarının bir uzantısı ve ilki" dedi. 
Günşiray, toplantı için bakanlıktan izin alınmadığını ve kendileri hakkında da bir soruşturma açılabileceğini söyledi. 

Üç aday önerisi 
Ahmet Mümtaz Taylan'ın okuduğu basın bildirisinde ise öncelikle Devlet Tiyatrosu sanatçılarının aldıkları ücretlere değinildi ve ücret konusunda Mısır'ın gerisinde olunduğuna dikkat çekildi. 
Sanatçılar, Mine Acar'ın DT Genel Müdür Vekili olarak atanmasıyla ilgili tepkilerinin ise, "DT'nin yeniden yapılanmaya gereksinim duyduğu bir dönemde bu misyonu taşıyacak bir yöneticiye emanet edilmemiş olmasından kaynaklandığını" ifade ettiler. 
Toplantıda, DT çalışanları tarafından, DT'yi geleceğe taşıyacak, özerkliği hedefleyen bir yeniden yapılanmayı misyon edinecek 3 adayın eğilim yoklamasıyla belirlenip Kültür Bakanı'na iletilmesi ve bakanın bu üç kişiden birini genel müdür olarak ataması önerildi. 

Kim ne dedi 

Tamer Levent Çelişkiler sonucu DT'nin kapanması kapanmaması tartışılıyor. Bu çelişkili açıklamalar ve kamuoyunda yaratılan yanlış izlenimler değil midir ki, birtakım insanların DT'nin kapatılması yönündeki radikal kararlarını açıklamalarına olanak verdi. 
Yıldız Kenter Devlet Tiyatroları'nın belediyelere devredileceği dedikodusu dolaşıyor ortalıkta. Bağırmıyoruz, konuşuyoruz, konuşmak istiyoruz. Ama bağırmak gerekirse diyaframımız kuvvetli, bağırmasını da biliriz. 
Göksel Kortay TODER Siyasi erk sanata karışmamalıdır. Sayın Bakanımızın en kısa sürede bu tartışmalara son vereceğine inanıyoruz ve 800'ü aşkın üyemiz adına size sesleniyoruz Sayın Bakanım, lütfen sanat dünyasından özür dileyiniz. 
Mehmet Ali Erbil Sanat kurumları özgün ve özgürdür. Hepsi seçilmiş kişilerdir. Bu seçilmiş kişilerin yüzde 90'ı gibi büyük kısmı hemfikirse, demek ki Sayın Bakanımızın tekrar düşünmesi gerekir. 
Ayla Algan Hayvanı doğa, insanı kültür korur. Muhsin Ertuğrul'un bir sözü vardır "Tiyatro açamayanlar tiyatro kapatır." 


</TEXT>
</DOC>
