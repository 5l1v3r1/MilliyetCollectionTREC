<DOC>
<DOCNO> 373666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/siyaset/siy05.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vatandaşın zararı paylaşılmalı' 
</HEADLINE>
<TEXT>


İçişleri Bakanı Aksu, "Vatandaşlarımızın uğradığı zararların karşılanması devlete olan güveni pekiştirecek, devlet ve vatandaşın kaynaşmasını artıracak, terörle mücadeleye önemli katkılarda bulunacaktır" dedi 


İçişleri Bakanı Abdülkadir Aksu, "Teröre prim ve cesaret verecek her davranış, aydınlık geleceğimize vurulan en büyük darbedir" dedi. Aksu terör zararlarının tüm vatandaşlara paylaştırılması gerektiğini belirtti. 

'Paylaşım ilke gereği' 
Aksu, Mardin Valiliği'nde yapılan "Bölge Valiler Toplantısı"nı açarken, terör nedeniyle ortaya çıkan zararın paylaştırılmasının, fedakarlığın denkleştirilmesinin hakkaniyet ve sosyal hukuk devleti ilkelerinin gereği olduğunu belirtti. Aksu şunları söyledi 

Köye dönüşe yardım 
"Vatandaşlarımızın uğradığı zararların karşılanması devlete olan güveni pekiştirecek, devlet ve vatandaşın kaynaşmasını artıracak, terörle mücadeleye ve toplumsal barışa önemli katkılarda bulunacaktır. Bu kapsamda, çeşitli nedenlerle köylerinden ayrılan ailelerden gönüllü olanların güvenlik içinde geri dönüşlerinin sağlanması amacıyla 1994'de başlatılan Köye Dönüş ve Rehabilitasyon Projesi'nin KDRP uygulandığı 14 ilimizde güvenlik gerekçesiyle göç eden 360 bin vatandaşımızdan 127 bin 50 kişinin geri dönüşü sağlanmıştır." 
Aksu, projeye genel bütçeden sorumluluğundaki iller için 33 milyon, GAP Bölge Kalkınma İdaresi Başkanlığı'nın sorumluluğundaki iller için 11 milyon olmak üzere, toplam 44 milyon YTL tahsis edildiğini bildirdi. Aksu şöyle konuştu "Bu ödenekler, zorunlu olarak göçe maruz kalan vatandaşlarımızın tahrip olan evlerinin onarımı başta olmak üzere, dönüş yapılan köylerin yol, su, elektrik gibi altyapı çalışmalarına, hayvancılık, fidancılık, halıcılık gibi geçimi temin edici faaliyetlere harcanmaktadır" dedi. 





</TEXT>
</DOC>
