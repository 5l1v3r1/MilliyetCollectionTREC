<DOC>
<DOCNO> 377693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun18.html </URL>
<DATE> 2005/09/12/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
'Kudüs Gecesi'ne katılan büyükelçi, bakan yardımcısı oldu 
</HEADLINE>
<TEXT>

     İran'ın eski Ankara büyükelçilerinden dönemi 1989-1997 Muhammed Rıza Bagheri, dışişleri bakan yardımcılığına getirildi. 
     Kendisi de 1986-1989 yılları arasında büyükelçi olarak Ankara'da bulunan Dışişleri Bakanı Manuçehr Mütteki, Suriye'de büyükelçilik yapan Bagheri'yi bakan yardımcısı olarak atadı. 
     Böylece art arda İran'ın Ankara büyükelçiliği görevini yürüten Mütteki ve Bagheri, İran dış politikasını belirleyecek en etkili isimler arasında yer almış oldu. 
     Muhammed Rıza Bagheri, Refah Partili Sincan Belediye Başkanı Bekir Yıldız'ın 1997'nin ocak ayının son günlerinde düzenlediği ''Kudüs Gecesi''ne katılmış ve Türkiye ile İran arasında gerginliğe yol açmıştı. 
     Bagheri, katıldığı gecede yaptığı laiklik karşıtı konuşmadan sonra, 3 Şubat 1997'de Dışişleri Bakanlığı'na çağrılarak, konuşmasında Türkiye'nin içişlerine karıştığı için protesto edilmişti. 
     Türkiye'nin protestosunu kabul etmeyerek, ''Türkiye'de herkes şeraitçıdır'' diyen Bagheri'nin konuşması incelemeye alınmış ve Bagheri, ''istenmeyen adam'' ilan edilmeden Tahran yönetimince ülkesine döndürülmeye çalışılmıştı. 
     Bagheri, iki ülke arasında gerginlik nedeniyle Şubat 1997'de Türkiye'den ayrılmış, İran Büyükelçiliği Bagheri'nin personel ile vedalaşmadığını, geri gelebileceğini belirtmişti. 
     İki ülke arasındaki gerginlik, 22 Eylül'de BM'nin 52. dönem açılışı için New York'ta bulunan dönemin Dışişleri Bakanı İsmail Cem ile İran Dışişleri Bakanı Kemal Harrazi'nin ikili ilişkilerin tekrar büyükelçilik düzeyinde süreceğini açıklamalarıyla sona ermişti. Bagheri'nin Tahran'a dönüşünden sonra ikili ilişkiler maslahatgüzarlık seviyesinde yürütülmüş, daha sonra 21 Ocak 1998'de İran'ın Ankara Büyükelçiliği'ne Muhammed Hüseyin Lavasani atanmıştı. 
     Tahran'a döndükten sonra bir süre İran dışişleri bakanlığında genel müdürlük yapan Bagheri, en son İran'ın Şam büyükelçiliği görevinde bulunuyordu. 
     
</TEXT>
</DOC>
