<DOC>
<DOCNO> 393831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo17.html </URL>
<DATE> 2005/11/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Rizespor Teknik Direktörü Galatasaray maçı kazanılmayacak maç değil 
</HEADLINE>
<TEXT>

     Çaykur Rizespor, gelecek hafta sonunda Galatasaray ile yapacağı maçın hazırlıklarına başladı. 
     Teknik direktör Sakıp Özberk, gazetecilere yaptığı açıklamada, lige verilen arada takımın daha iyi olacağını düşündüğünü belirterek, ''Göreve gelmemizin ardından iyiye giden bir hava yakaladık ve 8 puan topladık. Buna rağmen alt sıralardan tam olarak kurtulduk diyemiyoruz. Kazanmanın devamlılığını sağlamamız gerekiyor'' dedi. 
     Bundan sonra zorlu karşılaşmaları olduğunu ifade eden Özberk, ''Önümüzde Galatasaray ve Trabzonspor maçları var. Bu maçları kazanmamız halinde alacağımız puanlar bizi daha da yukarılara taşıyacak. Ama bizim rakibimiz bunlar değil. Bizim rakibimiz alt sıralarda olan takımlardır. Ligde kalan haftalarda ilk devreyi 20 puanda tamamlayacak şekilde oynamalıyız. O zaman hedefe ulaştığımızı düşünebilirim'' diye konuştu. 
     Galatasaray'ın ligde Fenerbahçe ile birlikte şampiyonluğun en güçlü adaylarından biri olduğunu kaydeden Özberk, ''Galatasaray ligde Fenerbahçe ile birlikte liderlik için atbaşı yarışıyor. İşimizin zorluğunu biliyoruz ama Galatasaray maçı kazanılmayacak bir maç değil. Gençlerbirliği nasıl kazandıysa biz de kazanabiliriz'' dedi. 
     Mehmet Cengiz Tesisleri'nde teknik direktör Özberk yönetiminde yapılan antrenmana, Ümit Milli Takım kampında bulunan Yasin, izinli olan Zdravkov, Ferdi ve Ünal ile sağ kasığında yırtık olan Serkan katılmadı. 
     Yeşil-mavililerin, koşunun ardından kondisyon ağırlıklı çalıştığı idmanda, hafif sakatlığı bulunan Fahri düz koşu yaptı. 
     Öte yandan sakatlığı bulunan Serkan'ın 14 Kasım Pazartesi gününe dek dinlendikten sonra doktor kontrolünde çalışmalara başlayacağı, ancak bu futbolcunun Galatasaray karşısında forma giymesinin zor olduğu bildirildi. 
     
</TEXT>
</DOC>
