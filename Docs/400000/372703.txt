<DOC>
<DOCNO> 372703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yazar/akyol.html </URL>
<DATE> 2005/08/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak'ta dinamitler 
</HEADLINE>
<TEXT>


YENİ Irak Anayasası çoktan hazırlanmış ve 15 Ağustos'ta mecliste kabul edilmiş olacaktı meclise sunulacak ortak bir taslak bile oluşturulamadı. Çünkü Irak'ta bir "kurucu irade" yok Şii ve Sünni Araplarla Kürtler üç ayrı siyasi cephe gibi davranıyor. 
Kürtler Kerkük'ü istiyor, ileride bağımsız devlet olmalarının yolunu açacak, en azından tıkamayacak düzenlemeler için ısrar ediyorlar.Şiiler, pratikte Şii ruhban sınıfının gücü sebebiyle kendi lehlerine işleyecek "İslamın temel yasama kaynağı olması" maddesini kabul ettirdiler. Arap oldukları halde ayrı Şii kimliğine çok önem verdikleri için, güneyde federe bir Şii devleti veya eyaleti oluşmasını savunuyorlar. 
Kürtlerle Şiiler bu bakımdan 'federasyon'da anlaşıyor ama ayrı amaçlarla... 
Sünni Araplar ve 'milliyetçi' diyebileceğimiz Şii Arap Mukteda el Sadr grubu, üniter devlet istiyorlar. Çünkü böyle bir devlet modeli Sünnilerin geleneksel 'merkezi' konumlarının daha fazla sarsılmasını önleyebilir, 'Bağdat'ın güçlü kalmasını sağlayabilir. 

BÖYLESİNE çatışan kimliklerin oluşturduğu cepheler arasından "ortak kurucu irade" çıkması elbette zor. İşte anayasa taslağı bile oluşturulamadı. Son olarak verilen üç günlük süre sonunda meclise bir metin sunulabilir, Şii ve Kürt çoğunluğuna sahip meclisten elbette geçer ama... 
'İdari Yasa'ya göre, en geç 15 Ekim'de yapılması gereken referandumda, üç veya daha fazla ilde üçte ikiden fazla ret oyu çıkarsa, anayasa tümüyle reddedilmiş olacaktır Sünniler 18 ilden en azından üçünde bunu rahatlıkla yapabilirler. 
Öyle bir durumda yeniden seçimlere gitmek, yeniden anayasa hazırlamak falan gerekecek. Süreç uzayacak ve kendilerini daha fazla dışlanmış hissedecek Sünniler arasında terör taban kazanabilecek 
Sünni liderlerden Salih el Mutlak, açıkça "Anayasa bu haliyle meclisten geçerse iç savaş çıkar" diyor 
Kerkük diğer bir kavga sebebidir. Kürtlere ayrılma hakkı tanınmamıştır ama, öyle anlaşılıyor ki, zamanla Kerkük'ü Kürdistan bölgesine katma imk nı verilmektedir. Çünkü eski İdari Yasa'nın, Kerkük ve Bağdat'a özel statü veren ve hiçbir bölgeye dahil edilemeyeceklerini belirten 53 C bendi anayasaya alınmamıştır. Yarın Kürtler bu yolla Kerkük'ü 'ilhak' ettiğinde, Irak'ın diğer vatandaşları 'hayırlı olsun' mu diyecek 

İSLAM konusuna gelince... Yasamanın "kaynaklarından birinin" İslam olması bir uzlaşma formülüydü. Ama Şiilerin bastırmasıyla "İslam, yasamanın temel kaynağıdır" deniliyor. 
Ziya Ül Hak zamanında Pakistan bunu denedi. Pakistan'da "Yasaların İslamileştirilmesi"ni hem ordu hem halk istemişti. Ama uygulamaya geçildiğinde, her mezhep kendi anlayışını "işte İslam budur" diye dayatmış, mezhep kavgaları çıkmıştır. 
Hatta "Yasaların İslamileştirilmesi"nin öncüsü General Ziya, sonunda, laik karakterli "Askeri Kanunlar"ı ülke genelinde uygulamak zorunda kalmıştı. Dr. Mohammad Amin, Islamization of Laws in Pakistan, Lahore 1999 
Irak daha parçalı, daha çatışkan... Irak'ın ufkunda bir yanda etnik kavga, öbür yanda din ve laiklik kavgası ve mezhep kimliklerinin kavgası gözüküyor 
Vahim... İnşallah benimki vehimdir. 
Ve çağın sorusu ABD'nin "büyük Ortadoğu projesi" Irak'ta kanlı bir iç savaşla yere mi serilecek 



</TEXT>
</DOC>
