<DOC>
<DOCNO> 389287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo28.html </URL>
<DATE> 2005/10/24/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
TFF Başkan Vekili Mosturoğlu, ''Cavcav'ın açıklamaları talihsizlik'' dedi 
</HEADLINE>
<TEXT>

     Futbol Federasyonu Başkan Vekili Şekip Mosturoğlu, Turkcell Süper Ligi Kulüpler Birliği Vakfı Başkanı İlhan Cavcav'ın, Tahkim Kurulu'nda yaşanan istifalarla ilgili kendisini de suçlayan açıklamalarına tepki gösterdi. 
     Futbol Federasyonu'nun Levent'teki merkezinden ayrılırken basın mensuplarının sorularını yanıtlayan Mosturoğlu, İlhan Cavcav'ın yaptığı açıklamaları çok talihsiz bulduğunu belirterek, ''Ben, İlhan Cavcav'ın bu açıklamayı Kulüpler Birliği Vakfı Başkanı sıfatıyla değil, Deniz Barış davasının tarafı Gençlerbirliği Kulübü Başkanı sıfatıyla yaptığını düşünüyorum'' dedi. 
     ''Tahkim Kurulu üzerinde etki yaratmaya çalıştıkları'' iddialarına da tepki gösteren Mosturoğlu, ''Benim veya kurumumdan herhangi bir kişinin, Tahkim Kurulu'na baskı yapması söz konusu olamaz. Kurumsal kimlikte her türlü politikayı federasyon başkanı belirler ve yönetim kurulu uygular. Şahsen herhangi bir girişimim olmadığı gibi, İlhan Cavcav'ın da konunun tarafı olması itibariyle duygusal bir durum yaşadığına inanıyorum'' şeklinde konuştu. 
     Tahkim Kurulu'nda yaşanan istifaların son durumunun sorulması üzerine de Mosturoğlu, ''Daha bir hareket yok. Bize gelen iki istifa var. Onun dışındakileri basından takip ediyoruz. Federasyon başkanı Bıçakçı görüşmeleri sürdürüyor'' diye konuştu. 
     
</TEXT>
</DOC>
