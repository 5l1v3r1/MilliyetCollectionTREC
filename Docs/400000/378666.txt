<DOC>
<DOCNO> 378666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko41.html </URL>
<DATE> 2005/09/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Unakıtan vergi konusunda isyan etti Gücünüz bana mı yetiyor 
</HEADLINE>
<TEXT>

     Maliye Bakanı Kemal Unakıtan, akaryakıt ürünlerinden alınan vergilerde indirime gidilmesi taleplerine, '' Bu vergiyi kaldır, bu vergiyi indir, bu vergiyi şöyle yap falan. Gücünüz bana mı yetiyor sizin'' karşılığını verdi. 
     Unakıtan, özelleştirme uygulamaları hakkında düzenlediği basın toplantısının ardından basın mensuplarının sorularını yanıtladı. 
     Akaryakıt ürünlerindeki fiyat artışlarına dikkat çeken ve özel tüketim vergisinde ÖTV indirim düşünülüp düşünülmediğini soran bir gazeteciye Bakan Unakıtan, ''Bütçeye bak anlarsın'' yanıtını verdi. 
     Gazetecinin ''Halka bakınca onlar ne anlar'' demesi üzerine de benzin veya motorinden alınan ÖTV'nin yılbaşından bu yana artmadığını belirten Maliye Bakanı, şöyle devam etti 
     ''Bizim vergimizde bir artış olsaydı, Halkın üzerindeki vergiyi niye arttırıyorsunuz derdiniz bana. Ama ben vergiyi artırmadım. Vergi aynı. 2005 başı ve şimdi maktu ÖTV aynı. Nispet olarak da düşüyor. Çünkü yurtdışında ham petrolün fiyatı artıyor. 
     Şimdi fiyatı artan her bir şey karşısında eğer vergi artmıyorsa, bu vergiyi kaldır, bu vergiyi indir, bu vergiyi şöyle yap falan diye, yani gücünüz bana mı yetiyor sizin. Nedir 
     Yurtdışındaki fiyat artışlarına bakın. 11 dolara ham petrol aldığımızı biliyorum. Şimdi bunlar 70 dolara çıkmışsa, bunun fiyatında tabi bir farklılık olacak. Ama bunu devlet, hükümet, sineye çeksin derseniz, artık hükümetin omuzlarını o kadar fazla zayıflatmışlar ki onu kaldıramıyor. Eğer, bütün petrolün fiyat artışlarını hükümet karşılasın, devlet karşılasın derseniz, buna gücü olmaz.'' 
     
     GÖKTEN PARA YAĞMIYOR 
     Ellerindeki gelir imkanları nispetinde yapılabilecek bir şey varsa, onu zaten her zaman yaptıklarını da anlatan Unakıtan, bu konuda yine çalışma içinde bulunduklarını ifade etti. 
     Mali disiplini bozacak bir değişiklik yapılmasının söz konusu olmadığını vurgulayan Maliye Bakanı, ''Eldeki imkan elverirse bunu seve seve yaparız. Ama bir de bunun imkanı var. Sen imkanına bakma, yap indirimleri. Ücretlere zammı yap, vergileri indir. Nereden gelecek bu suyun kaynağı. Bize gökten para yağmıyor. Popülist yaklaşımlarda bulunmayalım'' diye konuştu. 
     
     TEDAŞ'IN ALACAKLARI 
     Unakıtan, bir başka soru üzerine de TEDAŞ'ın alacakları konusunda Hazineden sorumlu Devlet Bakanı, Enerji ve Tabii Kaynaklar Bakanı ve kendisinin toplantılar yaptığını söyledi. 
     Bu konuya bir çözüm getirileceğini bildiren Unakıtan, ancak bunun özelleştirme programını etkilemeyeceğini de ifade etti. 
     
     TEKEL'DE DURUM 
     Bakan Unakıtan Tekel'in sigara bölümünün satışına ilişkin bir soruyu yanıtlarken de özelleştirmede eldeki malın iyi bilinmesi gerektiğinin altını çizdi. 
     İyi hale getirilen bir malın iyi fiyata satılabildiğini vurgulayan Unakıtan, aksi halde malın haraç mezat satılabileceğini belirtti. 
     Maliye Bakanı, bu nedenle Tekel'in teknolojik altyapısı ile maliyet ve kalite altyapısının düzeltilmesi gerektiğini kaydetti. 
     Unakıtan, ancak bu süreçte güzel bir teklifle gelinmesi halinde, bunun da değerlendirilebileceğini sözlerine ekledi. 
     
</TEXT>
</DOC>
