<DOC>
<DOCNO> 352419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/siyaset/siy06.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a Koç şik yeti 
</HEADLINE>
<TEXT>


ABDULLAH KARAKUŞ Ankara 


Uyuması ve gaflarıyla sürekli gündemde olan Kültür ve Turizm Bakanı Atilla Koç, şimdi de Denizli'deki bazı halıcıların turistleri kazıkladığına ilişkin sözlerinden dolayı AKP'de krize neden oldu. 
Şehirlerindeki esnafın itham edildiğini ve turizme darbe vurulduğunu savunan AKP Denizli milletvekilleri, Koç'a "Bu gafı düzeltin" talebinde bulundu. Koç ise, milletvekillerinin aktardığına göre, "Ben efeyim, sözümden dönmem" dedi. Koç, milletvekillerinin ısrarı üzerine de "S.....n aşağı yolu var" sözleriyle karşılık verdi. 

Yemekte anlattılar 
Konu, Erdoğan'a önceki gün bir grup milletvekili ile TBMM'de yediği öğle yemeğinde aktarıldı. Denizli Milletvekili Mehmet Yüksektepe, Koç'un açıklamalarının seçim bölgesinde infiale yol açtığını ve büyük tepki doğurduğunu söyledi. Yurtdışındaki gazetelere de yansıyan bu açıklamaların turizme zarar verdiğini belirten Yüksektepe, "Sayın Bakan, bu açıklamasını düzeltmeye yanaşmıyor. 'S.....n aşağı yolu var' diye cevap veriyor" dedi. Yüksektepe'nin Bakan'ın cevabını aktardığı argo sinkaf sözlerin, yemeğin yendiği salonda soğuk duş etkisi yaptığı, Erdoğan'ın da yüzünün asılmasına neden olduğu öğrenildi. 


</TEXT>
</DOC>
