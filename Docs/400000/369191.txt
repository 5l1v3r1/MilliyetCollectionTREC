<DOC>
<DOCNO> 369191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yazar/zbirand.html </URL>
<DATE> 2005/08/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Gelin, yeni bir sayfa açalım 
</HEADLINE>
<TEXT>


Bugün Başbakan, uzunca bir aradan sonra, Diyarbakır'a gidecek ve beklenen konuşmasını yapacak. Aslında, sıradan bir ziyaret. Erdoğan'ın diğer gezilerinden pek farklı olmaması gerekiyordu. Ancak gelin görün ki, son aylardaki gelişmeler bu geziye ayrı bir anlam yükledi. 
Herşeyin başında, PKK terörünün yaygınlaşmasının yarattığı kaygılar var. Buna karşı nasıl önlemler alınacağı sorgulanıyor. Öte yandan Askerin ve demokratik kesimlerin de beklentileri ortada. Konuşmanın böylesine güncelleşmesinde, Başbakan ve çevresinin de katkısı büyük. Aydınlar grubuyla görüşmeler, konuşmanın içeriği ile ilgili çalışmalar Başbakan'ın önemli bir mesaj vereceği izlenimini yaygınlaştırdı. 
Tayyip Erdoğan'ın Diyarbakır'da çok ayrıntıya girebileceğini ve büyük politika değişiklikleri açıklayabileceğini sanmıyorum. Başbakan böyle süprizleri sever, ancak şimdiye kadar böyle bir hazırlık izlenimi edinemedik. Yine de Başbakan'ın PKK ile Kürt sorununu birbirinden ayıracak ve yeni vizyon getirecek bir konuşma yapacağının işaretlerini, Aydınlar toplantısı sırasındaki sözlerinden anladık. Yerinde bir yaklaşım sergiledi. 
Artık yeni bir sayfa açmak ve uzun vadeli bir yaklaşım saptama zamanıdır. Bakalım Erdoğan, Diyarbakır konuşmasını bu şekilde kullanacak mı 



AĞAR'IN DOĞRU SAPTAMASI... DYP lideri Mehmet Ağar Yeni Aktüel'e son derece ilginç bir demeç vermiş. Türkiye'nin Öcalan'dan yeterince yararlanamadığını söylemiş. Bu yaklaşımın Ağar gibi bir liderden kaynaklanması çok önemlidir. Hem Ağar'ın yaklaşımını göstermesi, hem de Türkiye'nin nasıl bir politika izlemesine dikkat çekmesi yönünden çok boyutlu bir açılıma işaret ediyordu. 
Öcalan bir terör örgütü lideridir. Eline kan bulaşmıştır ve ağır şekilde cezalandırılmalıdır. Ancak öte yandan, Öcalan hala PKK ve geniş bir kürt kesim üstünde etkili bir isimdir. 1999'daki tutuklanmasından sonra Öcalan'ın tutumu çok şeyi değiştirmişti. Bu durum, kamuoyuna yansımadı ancak resmi yetkililer farkındalar. 
Mehmet Ağar işte bu noktaya dikkat çekiyor ve Öcalan'dan yararlanılmasını istiyor. 
Tekrar düşünmekte yarar var. 



ABD İLİŞKİLERİNDE GEÇİŞ DÖNEMİ... Ankara ilk defa farklı bir ABD maslahatgüzarı ile tanışıyor. Şimdiye kadar maslahatgüzar'lar genelde gölgede kalırlar ve Büyükelçiler ön planda görünürlerdi. Ancak bu defaki maslahatgüzar, başka bir maslahatgüzar. Zaten farkını da hemen gösterdi. Başbakan ile görüşmesinden çıktıktan sonraki basın görüşmesi son derece etkileyiciydi. 
Nancy Mc Eldowney Bakü'den geliyor. Orada da maslahatgüzardı. Türkiyeyi iyi anlayan ve konuşması da başarılı bir diplomat. 
Amerika'nın Ankara'ya yeni bir Büyükelçi ataması daha birkaç ay alacaktır. Ancak kim atanırsa atansın, Mc Eldowney arkada bulundukça hata yapma şansı çok azalacaktır. Mc Eldowney'nin şöhreti, Washington'dayken sık sık kulağıma çalınmıştı. Basın ile ilk karşılaşmasını izleyince, söylenenlerin boş olmadığını anladım. 
Mc Eldowney, Türk-ABD ilişkilerinin en tehlikeli döneminde Ankara'ya geldi. Söylemi, Türkiye'nin duyarlıklarını gayet iyi anladığını gösteriyor. Tabii önemli olan, Ankara'daki Amerikan Büyükelçiliğinin değil, Washington'daki karar vericilerin anlamalarıdır. Zira bu ilişkiler, artık daha fazla yanlış anlama kaldıramayacak kadar ince bir süreçten geçiyor. Yeni yol kazalarına hiç kimsenin tahammülü kalmadı. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
