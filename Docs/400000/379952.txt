<DOC>
<DOCNO> 379952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko29.html </URL>
<DATE> 2005/09/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Konut kredisinde en düşük faiz yarışı sürüyor... 
</HEADLINE>
<TEXT>

     Garanti Bankası, YTL cinsinden verdiği konut kredisi faizini yüzde 1.24'e indirdi. 
     Garanti Bankası'ndan yapılan yazılı açıklamada, Garanti'nin, yeni düzenlemeyle konut finansmanında en düşük faizle kredi kullandıran banka olduğu bildirildi. 
     Garanti Bankası Genel Müdür Yardımcısı Fuat Erbil, ekonomideki istikrarlı büyümenin ülkedeki finansman araçlarının Avrupa'da yıllardır uygulanan uzun vadeli ve esnek yapıya kavuşmasını sağladığını belirterek, ''İstikrarlı ortamın devam edeceğine güveniyor, banka kredilerinin konut alımındaki payının artacağına inanıyoruz. Garanti olarak müşterilerimize daha da uygun şartlar sunabilmek için çalışmalarımıza devam edeceğiz'' dedi. 
     Garanti'nin, konut kredilerinde 3 aydan 20 yıla kadar vadeyle kişiye özel ödeme planı yapabilme olanağı sunduğu kaydedildi. 
     
</TEXT>
</DOC>
