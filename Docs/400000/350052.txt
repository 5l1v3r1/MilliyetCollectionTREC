<DOC>
<DOCNO> 350052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo15.html </URL>
<DATE> 2005/06/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çalımbay Genç Milli Takım'dan Nuri'yi istiyoruz... 
</HEADLINE>
<TEXT>

     Beşiktaş Teknik Direktörü Rıza Çalımbay, Gençlerbirliği'nden transfer ettikleri Youla'ya övgüler yağdırarak, ''Avrupa'da Youla gibi oyuncu bulmak zor'' dedi. 
     Türkiye'de kendileri gibi futbolcu izleyen bir ekibin bulunmadığını belirten Rıza Çalımbay, Avrupa'da çok sayıda maç ve oyuncu izlediklerini, ancak Youla gibi oyuncu bulmakta zorlandıklarını söyledi. 
     Genç teknik adam, Youla'nın kontraatak oyuncusu olduğu fikrine katılmadığını belirterek, ''Youla, fuleleri olan bir futbolcu değil. Dar alanda yapılan paslaşmalarla başarılı olan bir oyuncu. Nasıl oynayacağını herkes görecek. Kendisi gerçekten değişik bir forvet oyuncusu'' diye konuştu. 
     Adem Dursun'u, 4'lü savunma oynadıkları zaman sol tarafta kullanacaklarını anlatan Çalımbay, ''İbrahim Üzülmez'i tam olarak hazır olduğunda oynatmayı düşünüyoruz. Adem Dursun, solbek, stoper, libero ve orta alanda oynayabilecek düzeyde çok yönlü bir oyuncu. Oynadığı zaman herşeyini verebilecek bir oyuncu. Çünkü çalıştım biliyorum'' ifadesini kullandı. 
     
     ''NURİ'Yİ ÇOK İSTİYORUZ'' 

     Çalımbay, Avrupa Şampiyonu olan 17 Yaşaltı B Genç Milli Takımı'ndan oyuncu transfer etmek için çaba harcadıklarını vurguladı. 
     Çalımbay, Beşiktaş'tan bu takımda futbolcu olmaması nedeniyle üzgün olduğunu belirterek, ''Keşke bizim de orada oyuncumuz bulunsaydı. Uzun süredir bu takımın santrforu Nuri'nin peşindeyiz. Onu ve diğer bazı oyuncuları transfer etmek istiyoruz'' dedi. 
     Gelecek sezon taraftarların gurur duyacakları Beşiktaş izleyeceklerini belirterek, savunma yönü fazla olan bir futbol oynamayı düşünmediklerini söyledi. 
     Taraftarlara mesaj veren Çalımbay, ''Taraftarlarımızın içi rahat etsin. Gelecek sezon her şey iyi gidecek. Sezona da iyi başlayacağız. Beklentilerin farkındayız. 3-4 senedir şampiyon olamadık. Sağlam bir Beşiktaş oluşturmak için elimizden geleni yapıyoruz'' diye konuştu. 

     
</TEXT>
</DOC>
