<DOC>
<DOCNO> 354533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonyas01.html </URL>
<DATE> 2005/06/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Arap kadınlarının cinselliği 'Badem'de 
</HEADLINE>
<TEXT>

     Tehditlerden çekindiği için 'yıldız' anlamına gelen Nedjma takma adını kullanan Faslı bir yazarın cinselliği kaleme aldığı 'Badem' adlı roman Batı'da büyük ilgi görüyor. Zorla evlendirilip ilk gecesini 'kabus' gibi geçiren Arap bir kadının cinselliği ve kadınlığını keşfetmesini anlatan kitap Fransa'da 50 bin sattı, sekiz dile çevrildikten sonra ABD'de de piyasaya çıktı. 
     'Badem', Batı dünyasında büyük değişim yaratan Marguerite Duras'nın 'The Lover' ve Catherine Millet'nin 'Catherine M'in Cinsel Hayatı' adlı kitaplarıyla eş tutuluyor. 
     
     11 Eylül'e tepki 

     Adının açıklanmasını istemeyen yazar, New York Times gazetesine verdiği demeçte, kitabını 11 Eylül saldırılarına tepki olarak yazdığını söyledi. İkiz Kuleler'e yapılan saldırıya ve ABD'nin yanıtına öfkelenen yazar, yaşananları 'iki köktendinciliğin çarpışması' olarak değerlendirdi. Herkesin ölümden ve kandan bahsettiğini belirten Nedjma, bunun üzerine 'insan bedenini kutsayacak bir roman' yazmaya karar verdiğini söyledi. 
     
     Gerçek aşka yer yok 

     Yazara göre, erkekler eşlerini malları olarak görmeye devam ettiği, kadınlar ise kocaları tarafından tecavüze maruz kaldıkları sürece Arap dünyasında gerçek aşkın doğmasına imkan yok. Arap kadınlarının yaşadıkları acıların İslamiyet'ten değil de toplumdan kaynaklandığını savunan Nedjma, din adamlarının özgür düşünceyi engellediğini söyledi. 
     Bunun Arap ülkelerinde erkeklerin kadınlar üzerinde baskı kurmasına yardımcı olduğunu ifade eden yazar 'Arap dünyası, cehaletin, yoksulluğun, diktatörlüğün ve köktendinciliğin altında kangrene yakalanmış yaşlı bir adam gibi' yorumunu yaptı. 
     
</TEXT>
</DOC>
