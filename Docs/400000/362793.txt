<DOC>
<DOCNO> 362793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo19.html </URL>
<DATE> 2005/07/20/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İstanbul, 2009 Avrupa Salon Şampiyonası için görücüye çıkıyor... 
</HEADLINE>
<TEXT>

     2009 Avrupa Salon Atletizm Şampiyonası'na aday olan İstanbul, görücüye çıkıyor. 
     Avrupa Atletizm Birliği EAA Değerlendirme Komisyonu üyeleri yarın Sinan Erdem Spor Salonu'nda incelemelerde bulunacak. 
     Başkanlığını EAA Konsey Üyesi John Lister'in yaptığı Değerlendirme Komisyonu'nda teknik konuları denetlemek üzere bir başka konsey üyesi Jose Luis de Carlos, televizyon yayını hakkında bilgi almak üzere aynı zamanda Avrupa Yayın Birliği'ni temsil eden Markku Vainikka ve EAA Yarışma Menajeri Ivan Khodabakhsh yer alıyor. 
     Dört kişilik heyetin bu akşam Olimpiyatevi'nde önce TRT yetkilileri ile toplantı yapacağı, daha sonra ''İstanbul 2009''un ikamet ve ulaşım planlarını dinleyeceği bildirildi. Heyet, yarın sabah 08.30'dan itibaren Sinan Erdem Spor Salonu'nu ziyaret edip, teknik ve finansal konularda da bilgi alacak. 
     Heyetin yarışma alanını incelemesinde Gençlik ve Spor Genel Müdürü Mehmet Atalay, Türkiye Milli Olimpiyat Komitesi Başkanı Togay Bayatlı, Atletizm Federasyonu Başkanı Mehmet Terzi, İstanbul Büyükşehir Belediyesi temsilcileri ve diğer ilgililerin de hazır bulunacakları kaydedildi. 
     
</TEXT>
</DOC>
