<DOC>
<DOCNO> 373213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur63.html </URL>
<DATE> 2005/08/26/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Karadeniz'e yağış uyarısı... 
</HEADLINE>
<TEXT>

     Trabzon Meteoroloji Bölge Müdürü Numan Çam, Orta ve Doğu Karadeniz’de yarın ve pazar günü etkili olacak yağış konusunda vatandaşları uyardı. 
     Çam, yaptığı yazılı açıklamada, son aylarda birkaç defa bölgeyi etkisi altına alarak önemli ölçüde can ve mal kaybına neden olan etkili yağışların, yarın ve pazar günü etkili olacağının tahmin edildiğini belirtti. 
     Kısa süreli ve gök gürültülü sağanak şeklinde görülecek yağışların yarın Orta ve Doğu Karadeniz ile Doğu Anadolu’nun kuzeydoğusunda, 28 Ağustos Pazar günü ise Doğu Karadeniz’in doğusu ile Kars ve Ardahan çevrelerinde etkili olmasının beklendiğini ifade eden Çam, açıklamasında şunları kaydetti 
     "Bölgemizin topoğrafik yapısının dik vadiler içermesi, ani yağışlarda suyun toprak tarafından emilmeden akışa geçmesine neden olmaktadır. Bu nedenle özellikle dere yataklarında ve yamaçlarda bulunan vatandaşlarımızın sel, taşkın, heyelan ve su baskınlarına karşı tedbirli olmaları gerekmektedir. Ayrıca fındık üreticilerimizin zarara uğramamaları için harmanlara serdikleri fındıklarını koruma altına almaları gerekmektedir." 
     
</TEXT>
</DOC>
