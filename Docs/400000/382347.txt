<DOC>
<DOCNO> 382347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur08.html </URL>
<DATE> 2005/09/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
TÜYAP kitap fuarı'nda Ermeni sergisi düzenlenecek 
</HEADLINE>
<TEXT>

     TÜYAP ve Türkiye Yayıncılar Birliği işbirliği ile gerçekleştirilen "24’üncü Uluslararası İstanbul Kitap Fuarı"nda Ermeni kartpostal sergisi düzenlenecek. 
     8-16 Ekim tarihleri arasında Tüyap Beylikdüzü’nde 
     düzenlenecek olan fuara Yaklaşık 400 yayınevi ve sivil toplum kuruluşu katılacak. İstanbul Kitap Fuarı’nın bu yılki ana teması "Avrupa’daki Türkiye, Türkiye’deki Avrupa" olarak belirlendi. Fuar boyunca düzenlenecek 210 etkinlikte 750 yazar, sanatçı, bilim adamı, gazeteci ve politikacı konuşmacı olarak yer alacak. Fuarın bu yılki "Onur Yazarı" yakın zamanda yaşamını yitiren Vüs’at O. Bener olacak. Bener’in anısına Yapı Kredi Yayınları ve TÜYAP işbirliği ile bir sergi düzenleniyor. Ayrıca Türkiye Filateli Dernekleri Federasyonu, Posta Telgraf Teşkilatı, Türkiye Milli Olimpiyat Komitesi ve TÜYAP işbirliği ile 600 metrekarelik bir alanda pul koleksiyonu sergisi yer alacak. NAZIM HİKMET’TEN CHE GUEVARA’YA VE TÜRKİYE’DE ERMENİLER Fuarda Türkiye Yazarlar Sendikası tarafından, "Nazım Hikmet’ten Bugüne El Yazısı Şiirler" başlıklı bir sergi düzenlenecek. Tarihçi Osman Köker ise "Sireli Yeğpayris Sevgili Kardeşim 100 yıl Önce Türkiye’de Ermeniler" kartpostal sergisini açacak. Fuarın en ilgi çekici sergilerinden biri ise, aralarında Che Guevera’nın fotoğraflarının da olduğu "Küba’daki Politik Hayat" başlıklı yaklaşık 25 fotoğraftan oluşan "Küba Fotoğrafları" sergisi. Atlas Dergisi sanatçılarının 40’a yakın seçme fotoğrafından oluşan "Atlas’ın Gözüyle Dünya" sergisinin yanı sıra, fotoğrafçı Banu Alagöz ve Mustafa Önder’in gözüyle Thailand’ın Kho Phi Phi adasından tsunami felaketi öncesi ve sonrası izlenimlerin yer aldığı "Dalga .. Öncesi ve Sonrası" başlıklı fotoğraf sergisi de ziyaretçilere açık olacak. Fuarda bu yıl Kuzey Kıbrıs Türk Cumhuriyeti, Makedonya, Avusturya, Amerika Birleşik Devletleri, Ermenistan, Almanya, Yunanistan ve Küba’dan gelen yayınevleri ve yayıncılar birliği temsilcileri yer alacak. 
     
</TEXT>
</DOC>
