<DOC>
<DOCNO> 371214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy18.html </URL>
<DATE> 2005/08/19/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gazeteciler, camilerde Başbakan Erdoğan'ı aradı... 
</HEADLINE>
<TEXT>

     Güç Gönel bildiriyor Başbakan Recep Tayyip Erdoğan, Antalya'nın Kemer İlçesi'ne bağlı Çamyuva Beldesi'nde cuma namazı kıldı. 
     Başbakan Erdoğan, Kemer'in Tekirova Beldesi'ndeki Rixos Otel'deki tatilinin dördüncü gününde, cuma namazı için otelden ayrıldı. Çamyuva'daki Böğürtlenözü Sarıören Camii'nde cuma namazı kılan Erdoğan, namazdan sonra kısa süre camide kalarak, cemaatle sohbet etti. 
     Camiden çıkışında gazetecilere açıklama yapan Erdoğan, 3-4 gündür dinlendiğini belirterek, ''Nasip olursa yarın tekrar sizlerin arasında olacağım. Burada da zaten sürekli olarak arkadaşlarla diyalog halindeydik. Hayatın, yaşamın dışında değilim'' dedi. 
     
     'BÖYLE BASINA, BÖYLE BAŞBAKAN...' 
     Başbakan Erdoğan, bir gazetecinin, ''Nerelerdeydiniz, basından neden saklanıyorsunuz'' sorusu üzerine de ''Böyle basına, böyle Başbakan'' cevabını verdi. 
     Daha sonra caminin hemen karşısında evi bulunan Havva Yılmaz'ın davetini kabul eden Erdoğan, eve giderek, bir süre dinlendi. Erdoğan'ın ziyaretinden sonra Havva Yılmaz, gazetecilere 4 yıldır Başbakan Erdoğan'ı rüyasında, evini ziyaret ederken gördüğünü belirterek, ''Rüyalarım gerçek oldu'' dedi. 
     
     KASIMPAŞA'DAN ARKADAŞIYLA KARŞILAŞTI 
     Erdoğan, ayrıca camide karşılaştığı ve Kasımpaşa'dan arkadaşı olduğu öğrenilen Hüsnü Gündoğmuş'un Sarıören'deki evine de konuk oldu. Burada vatandaşlarla sohbet eden Erdoğan, çocuklara da korumaları aracılığıyla, aracındaki kek ve gofretlerden ikram etti. 
     Başbakan Erdoğan, daha sonra Güney Antalya Turizmi Geliştirme ve Altyapı İşletme Birliği'nin GATAB Kuzdere'deki Katı Atık Kompost Tesisi'ne giderek incelemelerde bulundu. 
     Erdoğan'a, cuma namazı ve ziyaretleri sırasında, AK Parti İl Başkanı Hamza Taş eşlik etti. 
     
     GAZETECİLER, CAMİLERDE BAŞBAKANI ARADI 
     Başbakan'ın bölgeye geldiği Salı gününden beri kaldığı otelden ilk kez çıkacağı duyulduktan sonra, 4 gündür otelin önünde bekleyen gazetecilere, Erdoğan'ın hangi camiye gideceği konusunda bilgi verilmedi. Erdoğan'ın hangi camiye gideceğini bilemeyen yetkililer de Kemer, Çamyuva ve Tekirova'daki tüm camilerde güvenlik önlemi aldılar. 
     Gazeteciler de Başbakan Erdoğan'ın Tekirova'daki bir camiye gideceğini duyunca, bu camiye yöneldiler. Cami önündeki bekleyiş sırasında, sivil plakalı, camları siyah filtreyle kaplı bir otomobil Tekirova Camii önünden hızla geçerek, Muğla-Antalya Karayolu'na çıktı. Gazeteciler, yol genişletme çalışmaları yüzünden daralan karayolundan geçiş sırasında, bu otomobilin izini kaybettiler. Başbakan'ın, yol üzerindeki küçük camilere girmiş olabileceği ihtimali üzerine Çamyuva Beldesi'ndeki Böğürtlenözü Camii'ne giden gazeteciler, Başbakan Erdoğan'ı burada şans eseri buldular. 
     
     CAMİ İMAMI HEYECANLANDI 
     Camide, Başbakan Recep Tayyip Erdoğan'ın da aralarında bulunduğu cemaate namaz kıldıran Böğürtlenözü Camii İmamı Osman Yüceer, gazetecilere yaptığı açıklamada, Başbakan'ı gördüğünde çok heyecanlandığını söyledi. 
     İmam Osman Yüceer, daha önce de başbakan olduğu dönemde Turgut Özal'a imamlık yaptığını kaydetti. 
     
</TEXT>
</DOC>
