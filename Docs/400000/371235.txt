<DOC>
<DOCNO> 371235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo17.html </URL>
<DATE> 2005/08/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Çaykur Rizespor, Fenerbahçe'yi devirmenin hesabını yapıyor 
</HEADLINE>
<TEXT>

     Çaykur Rizespor Kaptanı Ünal, Fenerbahçe'yi Rize'den eli boş gönderip, 3 puanı almak istediklerini söyledi. 
     Ünal, AA muhabirine yaptığı açıklamada, Fenerbahçe maçını kazanmaktan başka çareleri olmadığını ifade ederek, 'İlk 2 maçı da kaybettik. Bu maçın önemi daha da arttı. Seyircimiz önünde yapacağımız maçta seyirci avantajını çok iyi kullanmak istiyoruz. Fenerbahçe'yi buradan eli boş gönderip 3 puanı biz almak istiyoruz'' dedi. 
     Orta alan oyuncusu Serkan Özdemir ise lige kötü bir başlangıç yaptıklarını vurgulayarak, ''İlk 2 haftada istediğimiz puanları almayı başaramadık. İyi oynamamıza ve gol pozisyonlarına girmemize rağmen sonuca gidemedik. Onun için Fenerbahçe maçı daha da önem kazandı. Pazar günü seyircimizin desteğiyle 3 puanı alacağız'' diye konuştu. 
     Gökhan Kaba da, 2 haftadır birçok gol pozisyonuna girmelerine karşın bunları değerlendiremediklerini vurgulayarak, Fenerbahçe'yi yeneceklerini inandığını kaydetti. 
     Okan ise Fenerbahçe maçıyla bir çıkış yakalamak istediklerini ifade ederek, Fenerbahçe maçını kazanıp ligde 3 puanla tanışmak istediklerini bildirdi. 
     Yeşil-mavili takımın futbolcusu Fahri de 2 haftadır çok iyi futbol oynadıklarını savunarak, şanssızlıklarını bir türlü kıramadıklarını anlattı. 
     
     BİLET FİYATLARI BELİRLENDİ 
     Öte yandan karşılaşmanın bilet fiyatları da belirlendi. 
     Rize Atatürk Stadı'ndaki maçın biletleri tek fiyat olarak 10 YTL'den bugün satışa çıktı. 
     Öte yandan Fenerbahçe taraftarları için ise dağ darafındaki kale arkası tribününde 900 kişilik yer ayrıldı. 
     
</TEXT>
</DOC>
