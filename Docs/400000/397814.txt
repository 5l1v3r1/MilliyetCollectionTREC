<DOC>
<DOCNO> 397814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/siyaset/axsiy02.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçreli vekilden 'soykırım' özrü 
</HEADLINE>
<TEXT>


"Avrupa Türkiye'den korkuyor ve parçalamak istiyor" diyen İsviçreli vekil Houriet, "Türkiye'nin 90 yıl önceki olaylarda suçu yoktur" dedi 

ANKARA Milliyet 


İsviçreli parlamenter Gaullaume Albert Houriet, mensubu bulunduğu parlamentonun Ermeni soykırımını tanıma kararından dolayı Türkiye'den özür diledi. Houiriet, "Avrupa genç Kemalist Türkiye'den korkuyor ve parçalamak istiyor" dedi. 
Houriet, Gazi Üniversitesi'nce düzenlenen ve Ermeni soykırım iddialarının ele alındığı sempozyumda, "İsviçre Milli Meclisi'nin Nationaliat Ermeni Katliamını Tanıma Kararı ve Irkçılık Üzerine" başlıklı bir konuşma yaptı. 

Alkışlandı 
"Ülkem adına özür dilerim" sözleriyle salondakiler tarafından alkışlanan Houriet, soykırım tasarısının ülkesinde kabul edilmesi nedeniyle üzgün olduğunu ifade etti. 
Kendi ülkesinde İstanbul ve Ankara'da gördüğünden daha çok başörtülü Türk gördüğünü dile getiren Houriet, "İsviçre'deki Türklere bakıldığında ya çok milliyetçi ya radikal İslamcı ya da PKK'lı. Yani, sizin hakkınızda İsviçre'de böyle bir izlenim yaratıyorlar" dedi. Houriet, şunları söyledi 

'Korkuyorlar' 
"30 senedir ülkenize gelip gidiyorum. 90 yıl önce yaşanmış olaylar yeniden gündeme getiriliyor. Bu konuda Ermeniler suçludur. Kemalist Türkiye'nin soykırım konusunda hiçbir suçu yoktur. Ben, aslında Avrupa'dan çekiniyorum. Bugün Ermeni soykırımını kabul ederseniz, yarın Avrupa kim bilir neler ister. Soykırımı kabul etmeniz durumunda yarın size Kürt soykırımını tanıyın diyeceklerdir. Avrupa'nın kabul etmenizi istediği her türlü iddia Atatürk ideallerinden biraz daha uzaklaşmanıza neden olacaktır. Avrupa genç Kemalist Türkiye'den korkuyor. Avrupa sizi parçalamak istiyor. Biliyor ki birliğe girerseniz, Türkiye Avrupa'nın en büyük ülkesi olacak." 


</TEXT>
</DOC>
