<DOC>
<DOCNO> 359339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko42.html </URL>
<DATE> 2005/07/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Garanti Bankası'na 600 milyon avroluk dış kaynak... 
</HEADLINE>
<TEXT>

     Garanti Bankası, ihracatın finansmanında kullanmak üzere uluslararası piyasalardan 1 yıl vadeli 600 milyon avro kredi aldı. 
     Garanti Bankası'ndan yapılan yazılı açıklamaya göre, Garanti Bankası'nın 2005 yılında aldığı ilk sendikasyon kredisinin imzası Paris'te düzenlenen törende atıldı. 
     Garanti Bankası Genel Müdürü Ergun Özen, törende yaptığı konuşmada, Euribor artı yüzde 0.85 maliyetle temin edilen kredinin, geçen yılki 450 milyon avroluk krediden 55 baz puan daha az maliyetle sağlandığını kaydetti. 
     Kredinin maliyetindeki düşüşün, Garanti Bankası'na duyulan güvenin uluslararası boyutta teyidi niteliğinde olduğunu dile getiren Özen, geçen sendikasyon işleminde olduğu gibi bu sefer de, bir Türk bankasının bugüne kadar talep ettiği en yüksek miktar olan 600 milyon avro için piyasaya çıktıklarını ifade etti. 
     Uluslararası bankalardan gelen talebin 940 milyon avro düzeyine ulaştığını, kendilerinin sadece hedefleri olan 600 milyon avroyu aldıklarını belirten Özen, işlemin, piyasada bırakılıp alınmayan miktarın büyüklüğü açısından da dikkat çekici olduğunu anlattı. 
     Mayıs ayında yurt dışı sermaye piyasalarından seküritizasyon varlığa dayalı menkul kıymet ihracı yoluyla 8 yıl vadeli 300 milyon dolar tutarında kredi alarak, kurumsal ve ticari müşterilerinin yatırım ve proje finansmanı ihtiyaçları için kullandıklarını kaydeden Özen, ''Türk ekonomisine katkı sağlamaya ve Türkiye'nin büyümesini finanse etmeye devam ediyoruz'' dedi. 
     
</TEXT>
</DOC>
