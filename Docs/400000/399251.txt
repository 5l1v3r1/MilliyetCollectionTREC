<DOC>
<DOCNO> 399251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun52.html </URL>
<DATE> 2005/11/30/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
ABD, İran'a aba altından sopa gösterdi 
</HEADLINE>
<TEXT>

     ABD Dışişleri Bakan Yardımcısı Nicholas Burns, ''nükleer kapasitesini geliştirmekte ısrar eden ve terörizme desteğini sürdüren İran'a karşı 'bütün seçeneklerin masada' olduğunu'' söyledi. 
     ABD'nin İran politikasına ilişkin Johns Hopkins Üniversitesi'nde düzenlenen bir toplantıda konuşan Burns, daha önce ABD Başkanı George W. Bush tarafından da dile getirilen Amerikan politikasını yineledi ve ''bütün seçenekler masada'' dedi. 
     İran'ı nükleer kapasitesini geliştirme çabalarından vazgeçirme yönünde Küba, Suriye ve Venezüella gibi ülkeler dışında bütün dünyanın seferber olduğunu belirten Burns, ABD'nin de diplomatik çabalara destek vermeyi sürdüreceğini kaydetti. 
     Bir katılımcının, diplomatik seçenek işlemediği takdirde ABD'nin askeri seçeneği kullanıp kullanmayacağı yönündeki sorusuna karşılık Burns, ''ABD hiçbir seçeneği masadan kaldırmış değil. Biz, diplomatik seçeneği izliyoruz ve bunun sonunda başarıya ulaşmasını diliyoruz. Şu anda Amerikan hükümetinin politikası budur'' dedi. 
     
     ''İRAN DAHA İYİ BİR HÜKÜMETİ HAK EDİYOR'' 
     Burns, İran'da rejim değişikliğinin ABD tarafından desteklenmesi konusundaki bir başka soruya karşılık, İran halkının, şu andaki İran hükümetinden daha iyi bir hükümeti hak ettiğini belirtti ve ''bir gün Ortadoğu'ya, demokrasisiyle liderlik edebilecek bir İran'ın ortaya çıkmasını istediklerini'' söyledi. Burns, ''Ancak bu İran halkına bağlı bir şey'' dedi. 
     İran'ın politikalarını değiştirmesi durumunda ABD'nin de buna uygun şekilde karşılık vermeye hazır olduğunu vurgulayan Burns, ''Ancak İran'ın değişeceği yönünde hiçbir işaret görmüyoruz'' diye konuştu. İran'ı, ''dünyadaki en aktif terörizm sponsoru ülke'' olarak niteleyen ABD Dışişleri Bakanlığı'nın üç numaralı yetkilisi Burns, İran'ın politikalarının, Irak'taki demokratikleşme ve istikrar çabalarına da zarar verdiğini söyledi. 
     ABD'nin İran ile ilişkilerinin ''benzersiz, karmaşık ve zor'' olduğunu belirten Burns, 1979'da İran'daki Amerikan büyükelçiliğindeki rehine krizinden bu yana iki ülkenin uzaklaşmasının ardından İran'ın hiçbir zaman resmen Amerikan hükümetinden özür dilemediğini hatırlattı. Burns, İran'ın demokrasiden uzaklaştığını, insan haklarına saygı göstermediğini, terörizme karşı mücadelede uluslararası toplumun yanında yer almadığını ve nükleer kapasite elde etmeye çalıştığını söyledi. 
     
     ''İDEOLOJİK VE KAVGACI BİR POLİTİKA İZLİYOR'' 
     İran'ın yeni Cumhurbaşkanı Mahmud Ahmedinejad'ı da eleştiren Burns, Ahmedinejad'ın göreve geldiği günden bu yana İran'ın yüksek derecede ''ideolojik ve kavgacı'' bir politika izlemeye başladığını savundu. Nicholas Burns, Ahmedinejad'ın özellikle İsrail'i haritan silme yönündeki sözlerini hatırlattı ve ''Bu tamamen kabul edilemez, hoş görülemez bir açıklama'' dedi. 
     Burns, İran'ın nükleer enerji kapasitesine ihtiyacı olmadığı halde milyarlarca dolarını bu projeye yatırdığını söyledi ve İran'ın nükleer kapasiteyi nükleer silah elde etmeye dönüştürme amacının bulunmadığına ilişkin bir kanıt olmadığını kaydetti. Nicholas Burns, İran'ı ''iflas etmiş bir adama'' benzetirken, artık uluslararası toplumun, geçmiş uygulamaları yüzünden İran'a güvenini kaybettiğini ve bu durumu düzeltmenin de İran'a bağlı olduğunu söyledi. 
     
</TEXT>
</DOC>
