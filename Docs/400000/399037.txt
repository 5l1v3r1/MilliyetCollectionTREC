<DOC>
<DOCNO> 399037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonspo29.html </URL>
<DATE> 2005/11/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Alpay FIFA'ya ifade verdi Elenmenin şoku ile kendimi kaybettim 
</HEADLINE>
<TEXT>

     Mehmet Özdemir bildiriyor 

Milli futbolcu Alpay Özalan, İsviçre maçında yaşanan olaylarla ilgili olarak, ''Elenmenin şokuyla bir an kendimi kaybettim. Herhangi bir art niyetim yoktu'' dedi. 
     Alpay Özalan, AA muhabirine yaptığı açıklamada, Türkiye-İsviçre milli maçının bitiminde, finallerden elenmenin etkisiyle şoka girdiğini belirterek, ''Maç bitiminde bir an gözüm karardı. Önüme bakınca İsviçreli futbolcular tünele doğru koşuyordu. Ben de tam anlamadan arkalarından koşmaya başladım. Kavgayı sevmeyen bir insanım. Ama bazen kendime hakim olamıyorum'' diye konuştu. 
     Milli maçın ardından yaşanan olayların etkisinden hala kurtulamadığını ifade eden milli futbolcu, şöyle konuştu 
     ''İki haftadır kendime gelemedim. Moralim çok bozuk, olayları düşündükçe uykum kaçıyor. Umarım bana, milli takıma ve diğer arkadaşlarıma ağır cezalar gelmez. Çıkan kavgalarda sadece bizi suçlu görmemek gerekir, onların da suçu var.'' 
     
     ''UZAKDOĞU'YA GERİ DÖNMEK İSTİYORUM'' 

     Alpay Özalan, Japonya'da futbol oynadığı dönemde çok mutlu olduğunu ve tekrar bu ülkeye dönmeyi istediğini söyledi. 
     Türkiye ile Uzakdoğu ülkelerinin arasındaki masefenin çok uzun olduğunu dile getiren deneyimli futbolcu, ''13 saat yolculuk yapıyordum. Ayrıca ailemden uzak kalmam zor geliyordu. Ama döndüğüme pişmanım. Kariyerimde Japonya kadar rahat bir ülkede futbol oynamadım. Bana ve aileme herkes çok iyi davranıyordu. Hatta ailem Türkiye'ye gelirken kulüpten bir kişi de refakat ediyordu. Sponsorum her hafta bana yeni bir araba veriyordu'' diye konuştu. 
     Basında çıktığı gibi kulübünden kovulmadığını vurgulayan Alpay, bu tür haberlere çok kızdığını kaydederek, ''Beni her yerde sever ve sayarlar. Hatta fair play ödülü almış bir futbolcuyum'' dedi. 
     
</TEXT>
</DOC>
