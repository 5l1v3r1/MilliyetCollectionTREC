<DOC>
<DOCNO> 390169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy07.html </URL>
<DATE> 2005/10/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
DYP'den Talih Kuşu önerisi Büyük ikramiye Pakistan'a gönderilsin 
</HEADLINE>
<TEXT>

     DYP’den, vatandaşların hayallerini süsleyen 20 trilyonluk yılbaşı ikramiyesi ile ilgili sürpriz bir teklif geldi. 
     DYP Genel Başkan Yardımcısı Mahmut Nedim Bilgiç, ANKA’ya yaptığı açıklamada Milli Piyango İdaresi yılbaşı çekilişi için büyük ikramiye tutarını 20 trilyon Türk Lirası olarak açıklandığına işaret etti. 
     "Süper ikramiyenin" yoksulluk, fakirlik, işsizlik içinde boğulan halkın "hayallerini süslemeye başladığını" vurgulayan Bilgiç, "Ancak bizden daha zor durumda olanları da düşünmeliyiz" diyerek, konuyu depremin vurduğu Pakistan’a getirdi. 
     Bilgiç, depremin taş üstünde taş bırakmadığı Pakistan’da binlerce kişinin acımasız kış şartları altında yardıma daha muhtaç bir halde olduğunu bildirdi. 
     Pakistanlı kadınların 1’inciDünya Savaşı’nda, gerekse Kurtuluş Savaşı’nda nikah yüzüklerini bile Türkiye’ye gönderdiklerini söyleyen Bilgiç, şöyle devam etti 
     "Bugün ahde vefa günüdür. Çeşitli kamu kuruluşları ile sivil toplum örgütlerinin yardım kampanyaları tüm hızıyla sürüyor. DYP olarak Milli Piyango’nun yılbaşı büyük ikramiyesinin de Pakistan’lı kardeşlerimize gönderilmesini öneriyoruz. 
     Unutmayalım ki 20 trilyonu kazanacak bir veya birkaç kişi hayallerine kavuşabilir. Ancak, aynı para ölümün eşiğinde olan binlerce Pakistanlı çocuğa su, ekmek, süt kısacası hayat olabilir." Bilgiç, böyle bir özveriyi fedakar Türk halkının anlayışla karşılayacağını söylerken, "Diğer ikramiyeler zorluklar içindeki halkımızın hayallerini gerçekleştirmeye yine yetecektir" dedi. 
     
</TEXT>
</DOC>
