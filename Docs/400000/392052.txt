<DOC>
<DOCNO> 392052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/dunya/axdun01.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, terörle mücadele tasarısını geri çekti 
</HEADLINE>
<TEXT>


Toplumdan ve siyaset saflarından gelen yoğun tepkiler üzerine polise zanlıları 90 gün gözaltında tutma yetkisi veren yasa tasarısı rafa kaldırıldı 

LONDRA Milliyet 


İngiliz hükümeti, hem iktidar partisinin, hem de muhalefetin büyük tepkisini çeken terörle mücadele yasa tasarısını geri çekti. 
İngiltere İçişleri Bakanı Charles Clarke, parlamentoda yapılan tartışmalardan sonra terörle mücadele yasa tasarısının reddedilmesi olasılığının belirmesi üzerine, partiler arasında uzlaşma sağlanması için yeni görüşmeler yapacağını söyleyerek tasarıyı geri çekti. 
İktidardaki İşçi Partisi'den bazı milletvekilleri ve muhalefetteki Muhafazak r Parti milletvekilleri, zanlılara hiçbir suçlama getirmeden polise 90 güne kadar gözaltında tutma süresi vermeyi öngören tasarıya ret oyu vereceklerini söylemişlerdi. 
Başbakan Blair ise terörün doğası gereği zanlının gözaltında uzun süre tutulması gerekebileceğini belirterek, yeni yasa sayesinde polisin zanlıların yargıya sevk edilmesini sağlayacak delilleri toplamak için zaman kazanacağını vurguladı. İngiltere'de halen yürürlükte olan yasa, polise, zanlıları mahkemeye sevk etmeden en fazla 14 gün gözaltında tutma yetkisi veriyor. 


</TEXT>
</DOC>
