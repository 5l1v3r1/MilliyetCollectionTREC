<DOC>
<DOCNO> 390324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/spor/axspo06.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yıldız kayıyor 
</HEADLINE>
<TEXT>


K.İrlandalı efsane yıldız George Best, kaldırıldığı hastanede yaşam savaşı veriyor. Alkol nedeniyle hayatı mahvolan Best için Pele, "Gördüğüm en iyi futbolcu" demişti 

MURAT AĞCA 


Dünya futbolunun unutulmaz yıldızı George Best, ölüm - kalım savaşı veriyor. 1960'larda Manchester United'daki futbolu kadar renkli kişiliği, alkol ve kumarla özdeşleşen özel yaşantısıyla da dikkatleri çeken Best'in, böbrek enfeksiyonu teşhisiyle kaldırıldığı hastaneden sevenlerine veda mesajları yolladığı ortaya çıktı. 

Üç şampiyonluk yaşadı 
466 kez formasını giydiği ve 178 gole imzasını attığı Manchester United ile birlikte 1965 ve 67'de lig, 1968'de de Avrupa Şampiyon Kulüpler şampiyonluğunu kazanan Best için Pele, "izlediğim en iyi futbolcu" ifadesini kulanmıştı. Ancak çok sevdiği ve sevildiği kulübünden kovulmasına dahi neden olan alkol düşkünlüğü, Best'in sonunda hayatına da kast etmeye başladı. 59 yaşındaki İrlandalı futbolcu, içki bağımlılığı nedeniyle geçirdiği hastalıklar yüzünden daha önce de ölümün soğuk nefesini birkaç kez ensesinde hissetti. 

Karaciğeri değişti 
2000 yılında karaciğer yetmezliği teşhisi konulan Best, siroz tedavisi gördü. Karnına anti - alkol paletleri yerleştirildi. 2004'te iflas eden karaciğeri değiştirilen Best, geçen hafta rahatsızlanarak yeniden hastaneye kaldırıldı. İç kanama teşhisi konulan ve yaşam ünitesine bağlanan ünlü futbolcunun durumunun fazla umut verici olmadığı öğrenildi. 

Beatles'ın beşinci üyesi 

Uzun saçları ve sıradışı yaşamıyla ünlü bir aktör ya da müzisyen kadar ilgi çeken Best, o dönemlerde ortalığı kasıp kavuran dünyaca ünlü müzik topluluğu Beatles'ın "beşinci üyesi" olarak gösterilmişti. Alkollü araba kullandığı için hapse bile giren Best, karaciğer nakli sonrası hayatına çeki düzen vermeye başlamıştı. Efsane futbolcu, 11 yıl oynadığı Manchester United'tan sonra 37 yaşına kadar Fulham, Stockport County, Dunstable, Hibernian, LA Aztecs, San Jose Earthquakes ve Bournemouth formalarını giydi. Best, geçen yıl da Portsmouth genç takımına antrenör olarak yeniden futbola dönmüştü. 



</TEXT>
</DOC>
