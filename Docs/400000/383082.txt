<DOC>
<DOCNO> 383082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun18.html </URL>
<DATE> 2005/10/01/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İran'dan ultimatom 
</HEADLINE>
<TEXT>

     İran, nükleer dosyasının BM Güvenlik Konseyi'ne gönderilmesi halinde petrol satışlarını kısma tehdidinde bulundu. 
     Cumhurbaşkanı Mahmud Ahmedinecad, Birleşik Arap Emirlikleri'nde yayınlanan Khaleej Times gazetesine verdiği demeçte, "İran'ın nükleer dosyası BM Güvenlik Konseyi'ne gönderilirse bunu birçok yolla yanıtlayabiliriz, örneğin petrol satışlarımızı kısarak" dedi. 
     Ahmedinecad, İran'ın nükleer programı konusunda işbirliği yaptığını, nükleer tesislerde günlük denetimler için 1200'den fazla kişi ve izleme kameraları bulunduğunu söyledi. 
     Uluslararası Atom Enerjisi Kurumu UAEK , geçen hafta cumartesi günü muhtemel yaptırımlar için gelecekte İran'ın dosyasının BM Güvenlik Konseyi'ne gönderilmesini tavsiye eden bir kararı kabul etmişti. 
     Gözlemciler, İran'ın petrolünü, Tahran'ın dosyasını BM'ye götürmeye çalışan ülkelere karşı kullanabileceğini söylüyorlar. 
     İran yönetimi, dosyasının Güvenlik Konseyi'ne gönderilmesi halinde nükleer tesislerindeki BM denetimlerine izin vermeyeceğini ve uranyum zenginleştirme çalışmalarına başlayacağını, dosyanın gönderilmesine olumlu oy veren ülkeleri cezalandırmak için bu ülkelere karşı ticaret kartını oynayacağını açıklamıştı. 
     Tahran yönetimi, nükleer programının elektrik enerjisi elde etmeyi amaçladığında ısrar ederken, ABD ve AB, İran'ın nükleer silah geliştirmeye çalıştığından şüpheleniyor. 
     
</TEXT>
</DOC>
