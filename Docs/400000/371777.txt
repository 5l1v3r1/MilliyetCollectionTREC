<DOC>
<DOCNO> 371777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/yasam/ayas.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
800 bin genç, cennet için Papa'ya koştu 
</HEADLINE>
<TEXT>


Almanya'da kendisini dinlemeye gelecek Katoliklerin günahlarının bağışlanacağını duyuran bir 'endüljans' kararnamesi çıkaran Papa 16. Benediktus, amacına ulaştı 

FRANKFURT Milliyet 

Papa 16. Benediktus'un Köln'de düzenlenen Dünya Gençlik Günü etkinlikleri nedeniyle memleketi Almanya'ya yaptığı ilk dış gezisi, Katolik Kilisesi açısından büyük bir başarı olarak tarihe geçti. 
Katılanların günahlarının affedileceğini duyuran 'Endüljans' kararnamesi nedeniyle ayinleri izleyenlerin sayısı 800 bini aştı. Sempatik tavırları, barış ve sevgi içeren mesajlarıyla gençlerin sevgisini kazanan Papa, kürtaj, prezervatif kullanımı, eşcinsellik gibi konulardaki katı tavrına rağmen, perşembe günü geldiği Almanya'da yaptığı konuşmalarla kendisinden önceki Papa 2. Paul'un izinde olduğunu gösterdi. 
Her 3 yılda bir yapılan ve dünya Katolik gençliğini buluşturan etkinlikler, önceki gün ve dün sabah Köln'e 20 kilometre uzakta olan Marienfeld'deki toplu ayinlerle zirveye ulaştı. 
Kimi gözlemcilere göre 1 milyon kişinin katıldığı ayinleri, çeşitli dillerden konuşma ve dualarıyla yöneten Papa, sadece tanrıya inancın dünyayı iyileştirebileceğini söyledi. Papa, ayinden sonra Köln'de düzenlenen toplantının ardından Vatikan'a döndü. 

Bir sonraki Sydney'de 
Dünya Gençlik Günü etkinliklerine katılımın tahminlerin üstünde olması, dine olan ilginin artması olarak değerlendirildi. 16. Benediktus'un kendisini dinlemeye gelecek tüm katoliklerin günahlarının bağışlanacağını duyuran bir endüljans kararnamesi çıkarması, bunda oldukça önemli bir rol oynadı. 
7 bin gazetecinin izlediği etkinlikler sırasında sıcaklar nedeniyle fenalaşma dışında olay yaşanmadı. 
Bir sonraki Katolik Dünya Gençlik Günü Sydney'de gerçekleştirilecek. 


</TEXT>
</DOC>
