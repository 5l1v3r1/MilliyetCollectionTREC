<DOC>
<DOCNO> 391114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonsiy16.html </URL>
<DATE> 2005/10/31/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
McEldowney'dan Türkiye-Irak arasında güçlü ilişkiler kurulmasına vurgu 
</HEADLINE>
<TEXT>

     ABD’nin Ankara Büyükelçiliği Maslahatgüzarı Nancy McEldowney, Türkiye ile Irak arasında güçlü ilişkiler geliştirmenin önemini vurgulayarak, terör örgütü PKK da dahil olmak üzere tüm sorunların ancak bu şekilde üstesinden gelinebileceğini söyledi. 
     Anadolu Çağdaş Eğitim Vakfı ANAÇEV Yıldız Eğitim Evi’ni ziyaret eden McEldowney, ziyaretin ardından gazetecilerin sorularını yanıtladı. 
     McEldowney, bir soru üzerine, ABD Başkanı George Bush ile Irak Kürdistan Demokratik Partisi IKDP lideri Mesud Barzani arasındaki görüşmeyi hatırlatarak, Amerikan hükümetinin, bu görüşmeyi fırsat bilip, Barzani ve heyetindeki kişilere, terör örgütü PKK’ya karşı eyleme geçilmesi yönündeki görüşünü tekrarladığını belirtti. 
     Amerikalı maslahatgüzar, Bush’un görüşmede Barzani’ye, Irak’ın bütün, demokratik ve federal bir varlık olarak korunması gerektiği görüşlerini aktardığını ve Türkiye ile Irak arasındaki güçlü ve olumlu ilişkilere verdiği önemi yinelediğini kaydetti. 
     McEldowney, şunları söyledi "Çok önemli bir hususa değinmek istiyorum, burada bizim gerçekleştirmek istediğimiz şey, bütün bölgede demokrasi ve istikrarın tesisidir ve bunu gerçekleştirebilmenin yolu da Irak ve Türkiye arasında güçlü ilişkiler geliştirmekten geçer. 
     Ancak böylelikle bütün sorunların, buna PKK sorunu da dahil, üstesinden gelinebilir. Gerçekleştirmeye çalıştığımız bu amaç doğrultusunda çaba gösteriyoruz" 
     
     "KIBRIS TÜRKLERİNE İZOLASYONUN KALDIRILMASINA ÇALIŞIYORUZ" 
     McEldowney ayrıca, Kıbrıs Türkleri üzerindeki izolasyonun kaldırılmasına ve soruna adil ve kalıcı bir çözüm bulunmasına çalıştıklarını belirtti. 
     KKTC Cumhurbaşkanı Mehmet Ali Talat’ın geçen hafta Washington’da son derece samimi toplantılar yaptığına işaret eden McEldowney, "Sayın Talat’ın da ifade ettiği gibi, ABD’nin taahhüt ettiği husus şudur ’Biz Kıbrıs Türkleri üzerindeki izolasyonun kaldırılmasını ve soruna adil ve kalıcı bir çözüm bulunmasına çalışıyoruz" dedi. 
     
     ROSS WILSON 
     McEldowney, ABD Başkanı Bush’un ABD’nin Ankara Büyükelçiliği’ne aday gösterdiği Ross Wilson’ın, ülkesinin önde gelen, çok deneyimli, yetenekli ve üst düzey diplomatlarından biri olduğunu, onun Bush tarafından bu göreve aday gösterilmesinin, ABD’nin Türkiye’ye verdiği önemin göstergesini oluşturduğunu kaydetti. 
     Amerikan Kongresi’nin öncelikle kendisiyle bir oturum yapması ve tayini onaylaması gerektiğini belirten McEldowney, bu nedenle yeni büyükelçinin Türkiye’ye geliş tarihiyle ilgili bir öngörüde bulunamayacağını söyledi. 
     McEldowney, Halil İbrahim Gümrük Kapısı’na Kürt bayraklarının asılması konusunda Habur Sınır Kapısı’nda önceki gün düzenlenen toplantıya ilişkin bir soru üzerine de bu toplantıya ilişkin haberleri okuduğunu, ancak şu ana kadar herhangi bir teyit almadığını kaydetti. 
     
     MCELDOWNEY’NİN ANAÇEV’İ ZİYARETİ 
     McEldowney, Anaçev’i ziyaretinde, vakfın eğitim verdiği kadınlarla sohbet etti, çocuklarla oyunlar oynadı, karşılıklı hediyeler verildi. 
     ANAÇEV kurucusu ve başkanı Ayla Hatırlı, McEldowney ile birlikte düzenlenen ortak basın açıklamasında, vakıfın kuruluşu, amaçları ve merkezleri hakkında bilgiler verdi. Hatırlı, dünya barışını yeni neslin sağlayacağına ve çocukların tüm dünyanın geleceği olduğuna işaret ederek, "güzel bir dünya yaratmak için ele ele verip çalışacaklarını" kaydetti. 
     McEldowney de vakfın yaptığı çalışmaları övdü ve ülkesinin bu konuya büyük önem atfettiğini söyledi. 
     
</TEXT>
</DOC>
