<DOC>
<DOCNO> 364565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/siyaset/axsiy02.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de 'terör birimi' çelişkisi 
</HEADLINE>
<TEXT>


Orgeneral Başbuğ'un 'Başbakanlık'a bağlı terörle mücadele birimi kurulması' önerisine Başbakan Erdoğan önce 'olumlu' yaklaştı. Hükümet Sözcüsü Çiçek ise "Gerek yok" dedi 

BARKIN ŞIK Ankara 


Genelkurmay İkinci Başkanı Orgeneral İlker Başbuğ'un önerisiyle gündeme gelen Başbakanlık bünyesinde "terörle mücadele birimi" kurulmasına Başbakan Recep Tayyip Erdoğan "olumlu" yaklaşırken, bazı kabine üyeleri ve Bakanlar Kurulu toplantısından sonra hükümet sözcüsü Cemil Çiçek, "gerek yok" diyerek karşı çıktı. Genelkurmay'ın açıkça böyle bir talepte bulunmasının perde arkasında da, 2003'te Milli Güvenlik Kurulu MGK Genel Sekreterliği'nin bazı görev ve yetkilerinin ortadan kaldırılması yatıyor. 

Erdoğan Çalışma yapıyoruz 
Orgeneral Başbuğ'un verdiği terörle mücadele brifinginde gündeme gelen 'terörle mücadele birimi' kurulması önerisine, Rusya - Moğolistan gezisi dönüşü 20 Temmuz'da Erdoğan, "olumlu baktıkları ve bu yönde çalışma yaptıkları" yanıtını verdi. 
Ancak Başbakan Yardımcısı Mehmet Ali Şahin, Erdoğan'ın açıklamasının üzerinden 24 saat geçmeden şu açıklamayı yaptı 

Şahin Sıcak bakmıyorum 
"Terörün en ağır olduğu dönemlerde bile böyle bir ihtiyaç hissedilmedi. Bu şekilde bir teşkilatlanmaya gitmek, dış dünyada antidemokratik bir yaklaşım olarak değerlendirilebilir. 'Türkiye ağır terör tehdidi altında' izlenimi verebilir. Prensip olarak şahsen sıcak bakmıyorum. Terörle mücadele eden mekanizmalar bugüne kadar başarılı oldu." 

Çiçek Gerek görmüyoruz 
"Yeni bir birim kurulmasına gerek yok" değerlendirmesi yapan Çiçek de şunları söyledi "Ayrı bir bütçesi ve tüzelkişiliği olan yapı yerine şu anki yapıyla bunun yürütülmesinde fayda var. Geçmişte OHAL Valiliği ihdas edildi, ne kadar faydalı oldu Bu konuda ihtiyaç, koordinasyonun daha hızlı yapılmasıdır. Yeni bir teşkilatlanmaya ve model ihdasına gerek görmüyoruz. İçişleri Bakanlığı başkanlığında yapılan koordinasyon Başbakan başkanlığında sürdürülebilir. Benim kanaatim, Türkiye'de makam ve kurul yokluğundan değil, belki bazı konularda çokluğundan dolayı yetkiler birbirine karışıyor. Ama zaman içinde buna ihtiyaç varsa, tabiatıyla bu husus yeni baştan gözden geçirilir. Koordinasyon yolunun şimdilik sorunun çözümünde önemli faktör olacağını düşünüyoruz." 

Başbuğ ne demişti 

Başbuğ, 19 Temmuz'daki brifingde şu saptamalarda bulunmuştu "Terörle mücadelenin bütün yönleriyle ilgili olarak Başbakanlık'a bağlı, makro planlama yapacak yeni bir kuruluştan söz ediyorum. Güvenlik, istihbarat, psikolojik harek t, ekonomi, eğitim, sosyal sorunlar gibi birçok yönde makro düzeyde inceleme yapacak, doğrudan başbakana bağlı olacak. ABD'deki ulusal güvenlik danışmanlığı gibi görülebilir." 

Baykal'ın zirve isteği kabul gördü 

Başbakan Erdoğan, CHP lideri Baykal'ın Milliyet aracılığıyla verdiği terör zirvesi çağrısını yanıtladı. Erdoğan, Londra'ya hareketinden önce düzenlediği basın toplantısında, "Biz, gerek siyasi partileri, gerekse ilgili kurum ve kuruluşları bir araya getirmeyi şüphesiz ki arzu ederiz" dedi. 


</TEXT>
</DOC>
