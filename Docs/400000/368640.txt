<DOC>
<DOCNO> 368640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko35.html </URL>
<DATE> 2005/08/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Memurlar pazarlık masasına oturacak 
</HEADLINE>
<TEXT>

     Memurlar, 15 ağustosta toplu görüşme masasına pazarlık amacıyla oturacak. Memur sendikaları, hükümetin toplu pazarlık masasındaki talepleri dikkate almaması durumunda, eylül ayından itibaren ciddi eylem ve etkinliklere imza atacak. 
     Hükümet ve memurlar arasındaki toplu görüşmelere bir haftadan az zaman kaldı. Memur sendikaları görüşme öncesi son hazırlıklarını yapıyor. 
     Bu süreçte memurların yanında olduğunu açıklayan CHP de sendikalara destek ziyaretlerinde bulundu. CHP Grup Başkan Vekili Haluk Koç, "en düşük memur ücreti 950 YTL olmalıdır... 
     "Bu rakamın altının açlık sınırı olduğu unutulmamalı. AKP'nin toplumu kuşatma gayretlerine Türkiye, örgütlü toplum yapısı ile ulusal değerlerini koruyarak gereken cevabı verecektir" dedi. 
     
     Ciddi eylem hazırlıkları 
     KESK'i ziyaret eden Koç, kamu çalışanlarının bu yıl masaya toplu görüşme değil, toplu sözleşme için oturacaklarını belirtti, sürecin göz boyamaktan öteye geçmediğini savundu. 
     KESK Başkanı Dr. İsmail Hakkı Tombul da, öncelikli taleplerinin grev ve toplu sözleşme hakkının kullanılabilir hale gelmesi olduğunu açıkladı. 
     Masada toplu pazarlık için oturacaklarını söyleyen Tombul, "taleplerimiz kabul edilmezse, Türkiye sonbaharda ciddi eylem ve etkinliklere sahne olacak" dedi. 
     CHP heyetinin ikinci durağı Kamu-Sen oldu. Kamu-Sen Başkanı Bican Akyıldız da memurların masaya toplu pazarlık için oturacağını tekrar etti. 
     
</TEXT>
</DOC>
