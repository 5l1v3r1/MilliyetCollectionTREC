<DOC>
<DOCNO> 351308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonspo15.html </URL>
<DATE> 2005/06/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Eşref Apak'ın antrenörü Artun Talay'a büyük onur... 
</HEADLINE>
<TEXT>

     Atina Olimpiyat Oyunları'nda çekiç atmada bronz madalya kazanan Eşref Apak'ın antrenörü Artun Talay, davranış dalında Dünya Fair Play Ödülü Şeret Diploması'na layık görüldü. 
     Dünya Fair Play Konseyi'nin CIFP Macaristan'ın başkenti Budapeşte'de yaptığı ve 2004 Dünya Fair Play Ödülleri'ne aday olan spor yıldızlarının değerlendirildiği toplantıda, davranış dalındaki adaylar arasında bulunan Artun Talay, 2004 Atina Olimpiyat Oyunları'nda antrenörlüğünü yaptığı Eşref Apak için ''Artık o beni aştı, onu daha ileriye götürecek bir antrenöre gerek var. Ben çekiliyorum'' diyerek yaptığı onurlu davranıştan dolayı 24 adayın arasından 2004 Dünya Fair Play Ödülü Şeref Diploması'na oybirliğiyle layık görüldü. 
     CIFP'de 20 üyesi içinde bulunan Türkiye Fair Play Konseyi Başkanı Erdoğan Arıpınar ile Türkiye Milli Olimpiyat Komitesi TMOK Başkanı Togay Bayatlı, Talay'ın layık görüldüğü ödülle ilgili A.A muhabirine yaptıkları açıklamada, şunları kaydettiler 
     ''Bu ödül ülkemiz için gurur vericidir. Hem davranış dalında hem kalkınmakta olan Türk atletizmiyle ilgili olması daha da sevindirici. Türkiye, dünya ülkeleri içinde fair play çalışmalarında çok özel bir yere sahip, bununla da gurur duyuyoruz.'' Talay, ödülünü bu yılın aralık ayında Polonya'nın başkenti Varşova'da düzenlenecek törenle alacak. 
     
</TEXT>
</DOC>
