<DOC>
<DOCNO> 373567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/soneko08.html </URL>
<DATE> 2005/08/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Marmaray projesine adım adım... 
</HEADLINE>
<TEXT>

     İstanbul Demiryolu Tüp Geçişi ve Banliyö Hatları Marmaray Projesi kapsamında Gebze-Haydarpaşa, Sirkeci-Halkalı banliyö hatları ihalesinin 7 Kasım'da yapılması kararlaştırıldı. 
     Edinilen bilgiye göre, ulaştırma sektörünün en büyük yatırımları arasında gösterilen Gebze-Haydarpaşa, Sirkeci-Halkalı Banliyö hatları yapım projesi ile ilgili ihale çalışmaları devam ediyor. 
     Demiryolları Limanlar ve Havameydanları İnşaatı Genel Müdürlüğü, Marmaray projesinin 2. etabını oluşturan Gebze-Haydarpaşa, Sirkeci-Halkalı banliyö hatlarının ''anahtar teslim'' yapımına yönelik ihalede teklif alma tarihini daha önce 4 Ekim olarak açıklamıştı. 
     DLH Genel Müdürlüğü'nün ihaleyi 7 Kasım'a erteleme kararında firmalardan gelen istekleri dikkate aldığı öğrenildi. Kasım ayında tekliflerin alınmasının ardından banliyö hatlarının yapımına önümüzdeki yılın ilk yarısından önce başlanması planlanıyor. 
     Avrupa Yatırım Bankası finansmanı ile gerçekleştirilmesi öngörülen Gebze-Haydarpaşa, Sirkeci-Halkalı banliyö hatları yapım projesi kapsamında mevcut banliyö hatlarının iyileştirilmesi, sinyalizasyon, elektrifikasyon ve telekomünikasyon tesislerin yapımı da yeralıyor. Toplam 70 kilometre uzunluğundaki güzergahtaki söz konusu çalışmaların tüp geçit projesi ile birlikte eşzamanlı olarak tamamlanması öngörülüyor. 
     Tamamlandığında saatte 70 bin yolcu kapasitesine sahip olacak olan Marmaray sisteminin tüm üniteleri ile birlikte 2008 yılında hizmete alınması öngörülüyor. Sistemin 1.3 kilometre uzunlğudaki bölümünün yapımını Japon JBIC finansa ederken banliyo hatları için gerekli olan finansmanın ise Avrupa Yatırım Bankası kaynaklarından karşılanması öngörülüyor. 
     
</TEXT>
</DOC>
