<DOC>
<DOCNO> 360974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun16.html </URL>
<DATE> 2005/07/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Kıbrıs'ta faşist Yunan darbesinin yıldönümü 
</HEADLINE>
<TEXT>

     KKTC'de hükümet ortağı Demokrat Parti DP , Kıbrıs'ta iki halk arasında karşılıklı gönüllülük olmadığı sürece çözümün mümkün olmadığını belirtti. 
     DP, faşist Yunan cuntasının Kıbrıs'ı Yunanistan'a bağlamak amacıyla 15 Temmuz 1974'te Makarios'a karşı yaptığı darbenin 31. yıldönümü öncesinde yayımladığı mesajda, darbeyi yapan Rum-Yunan faşistlerini kınadı. 
     Mesajda, Kıbrıs Türkünün özgürlük ve mücadele tarihi boyunca şehit düşenlere Tanrı'dan rahmet dilendi, mücahitler ve Türk Barış Kuvvetleri'ne şükran sunuldu. 
     ''Enosis'i gerçekleştiremeyen Rum-Yunan ikilisinin 15 Temmuz 1974'te Türk halkını yok etmek için adanın dört yanında büyük bir hareket başlattığı'' belirtilen mesajda, ''gerçeğin 19 Temmuz 1974'de Başpiskopos Makarios'un BM Güvenlik Konseyi'nde yaptığı konuşmada doğrulandığı'' ifade edildi. 
     Mesajda, ''1960 Cumhuriyeti'nin ilanından sonra 1963 Aralık ayında ilk darbeyi gerçekleştiren Rum-Yunan ikilisinin, 11 yıl sonra 15 Temmuz darbesiyle adayı Yunanistan'a bağlamayı planladığı'' ve 20 Temmuz 1974 sabahı Türk askerlerinin adaya gelmesiyle Enosis'in engellendiği vurgulandı. 
     ''Adada 24 Nisan referandumundan sonra yeni bir konjonktür oluştuğuna, Kıbrıs Türkünün çözüm arzularını sürdürdüğüne, aynı isteğin Rum toplumunda da oluşması halinde adil bir çözüme ulaşılabileceğine'' dikkat çekilen mesajda, ''iki halk arasında karşılıklı gönüllülük olmadığı sürece çözümün mümkün olmadığının'' altı çizildi. 
     ''AB'nin, Rumların referandumda verdiği 'hayır' cevabına karşın Güney Kıbrıs'ı AB'ye kabul etmesinin Rumları çözümsüzlüğe teşvik ettiği'' ifade edilen mesajda, ''Kıbrıs Türk toplumunun egemenlik ve refahı için daha ileri adımların atılmasına devam edileceği'' kaydedildi. 
     
</TEXT>
</DOC>
