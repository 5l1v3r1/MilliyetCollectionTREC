<DOC>
<DOCNO> 390170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy08.html </URL>
<DATE> 2005/10/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
ANAP'tan Başbakan Erdoğan ve Topbaş'a ağır eleştiri 
</HEADLINE>
<TEXT>

     ANAP İstanbul Milletvekilleri Emin Şirin ve Göksal Küçükali, kendilerinin Dubaililer’e ayrılan İstanbul’daki araziyi yüzde 20 değil, en az yüzde 35’lerle pazarlayabileceklerini üstelik komisyon bile almayacaklarını söyledi. Küçükali’nin "pazarlamayı iyi bilmemekle" suçlmadığı Başbakan Recep Tayyip Erdoğan için Şirin ise Şayh Makdum’a "Karşındaki adam devlet adamı değil" uyarısında bulundu. 
     TBMM’de basın toplantısı düzenleyen Şirin ve Küçükali, Dubai Towers için ayrılan arazinin çok daha değerli olduğunu söyledi. Bunun için İstanbul Büyükşehir Belediye Başkanı Kadir Topbaş’a resmen başvuran iki ANAP milletvekili, Şeyh Maktum’a tahsis edilen Levent’teki İETT Garajının niçin ihalesiz verildiğini, ihaleye çıkılması durumunda buna katılacaklarını ve bu araziyi hiçbir kişisel menfaat gözetmeksizin kat karşılığı birinci sınıf şirketlere en az yüzde 35’le pazarlayacaklarını, daha iyi bir teklif çıkarsa farkını da belediyeye vereceklerini" taahhüt etti. 
     Yarın bu başvurularının belediyenin kayıtlarına geçeceğini ve ileride kamunun zarara uğratılması dolayısıyla Topbaş hakkında hukuki sorumluluk olacağını ve mahkeme kapılarında olacağına dikkat çeken Şirin, Başbakan Erdoğan’ın, Ofer ile görüşme konusunda açıkça halka yalan söylediğini belirtti. "AKP’deki entrikaları ve politbüro yönetimini çok iyi bildiğini" anlatan Şirin şöyle konuştu 
     "Ben Ofer’e de Şeyh Makdum’a da acıyorum. Tayyip Erdoğan’a uyup Türkiye’de yatırım yapmaya kalkan bütün herkese acıyorum. Yarın Erdoğan gittiğinde, gitmeden de hukuk hesap soracak. Ortak dostlarımız var, buradan Şeyh Maktum’a da sesleniyorum Tayyip Erdoğan’a kanmayın. Kanunları okuyun gelin diyorum, dünyanın en yüksek binasını İstanbul’a yapın, ama uygun yere. Kartal’a, Pendik’e, Beylikdüzü’ne. Şeyh Maktum, karşındaki adam devlet adamı falan değil pazarlamacı. 
     Tabii Erdoğan da Topbaş da bu imkanları sunarsa adam kanabilir buna. Bu arada Erdemir ihalesinden birkaç gün önce Yarımca Limanı da Şeyh Maktum’a ihale yapılmadan 82 milyon dolara satıldı. Buraya da 3 misli fiyat bulmayı da taahhüt ediyorum. 
     Biz pazarlama yapmayız, komisyon almayız." 
     
     BOĞAZ ARAP MALİKANELERİYLE DOLACAK 
     Göksal Küçükali de geçmişte Başbakan Erdoğan’ın ABD’lileri, Avrupalıları çekmeye çalıştığını, şimdi Araplara döndüğünü belirtirken, "Korkarım Boğazın o güzel kıyıları da, Times Nehri gibi Arap malikaneleriyle dolup taşacak" dedi. 
     
     DUBAİ DEĞİL "FATİH TOWERS" 
     Dubai Towers "İkiz Kuleleri" konusunda, tamamen fakir fukara, garip gurebanın ödediği vergileri kullanan belediyenin, İstanbul’un en fazla rant getiren, en kıymetli yerlerini değerinin çok altında verdiğini belirten Küçükali, "Fatih’in ninnileriyle büyüyen Başbakan’a sesleniyorum Biz buranın ismini de Fatih Towers koyacağız" dedi. Kulelerin yapılmasının çevredeki altyapıyı da "havaya uçaracağını" söyleyen Küçükali, "O arazinin yüzde 40-50 eğilimi var. 
     Tatlıcılar’ın iki binası da yıllardır bu yüzden halen faaliyete geçirilemedi. 100 katlı binada bin büro olacaktır, bunların da ortalama 6 bin aracı olacak. Trafik pik saatlerde zaten tıkalı. Millet nasıl işine gidip gelecek, helikopterle mi, jetle mi getireceksiniz " diye konuştu. 
     
</TEXT>
</DOC>
