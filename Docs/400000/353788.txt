<DOC>
<DOCNO> 353788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur47.html </URL>
<DATE> 2005/06/20/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Su depolarını 6 ayda bir temizletin 
</HEADLINE>
<TEXT>

     İstanbul Büyükşehir Belediyesi iştiraklerinden Hamidiye Kaynak Suları Sanayi Turizm ve Ticaret A.Ş, su depolarının en az 6 ayda bir periyodik olarak temizlenip dezenfekte edilmesi gerektiği konusunda vatandaşları uyardı. 
     Hamidiye A.Ş'den yapılan yazılı açıklamada, yıllardır temizliği ihmal edilen su depolarının, kullanıcılarını şok ettiği belirtilerek, ''Rahatlıkla su içilebilir durumda olması gereken depolarda çamur, hayvan ölüleri, çeşitli atıklar ve pislikler çıkıyor. Depo dezenfekte ekiplerinin çok sık karşılaştığı bu manzara, depoyu kullanan vatandaşlarımızı hayretler içinde bırakıyor'' denildi. 
     Özellikle hastane, okul ve fabrika gibi toplu kullanıma açık depolarda gizli tehlikenin daha da büyüdüğü ifade edilen açıklamada, depoların iç yüzeylerinin paslandığı, çamurla kaplandığı ve içlerinin sağlığa zararlı maddelerle dolduğu bildirildi. 
     Suyun tahlillerinin uzman ekiplerce yapılması, temizlik ve dezenfekte işleminden geçirilerek kullanıma sunulması gerektiği kaydedilen açıklamada, ''Su depolarının en az 6 ayda bir periyodik olarak temizlenip dezenfekte edilmesi şarttır. Tüm bunlar yapılmadığı takdirde depolarda biriken sular, sağlığımızı tehdit eden mikroplar için üreme merkezi haline gelmeye devam edecektir'' denildi. 
     
</TEXT>
</DOC>
