<DOC>
<DOCNO> 380286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko58.html </URL>
<DATE> 2005/09/21/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Ankara'daki temaslarını tamamlayan IMF heyeti, Türkiye'den ayrıldı 
</HEADLINE>
<TEXT>

     Ankara'daki temaslarını tamamlayan IMF heyeti, Türkiye'den ayrıldı. 
     Görüşmelere, IMF-Dünya Bankası yıllık toplantıları esnasında devam edilecek. 
     Hazine Müsteşarlığı'ndan yapılan yazılı açıklamada, Uluslararası Para Fonu IMF heyetinin, stand-by düzenlemesine ilişkin değerlendirme çalışmaları kapsamında, 8 Eylül 2005 tarihinden itibaren İstanbul ve Ankara'daki temaslarının ardından bugün Türkiye'den ayrıldığı bildirildi. 
     Açıklamada, IMF Heyeti ile yapılan görüşmelerde, daha evvel öngörüldüğü üzere, makro ekonomik durum ve yapısal reformlar konusundaki gelişmelerin ele alındığı vurgulandı. Açıklamada şöyle denildi 
     ''Bu kapsamda 2006 yılına ilişkin makro ekonomik çerçeve, vergi, sosyal güvenlik ve bankacılık reformu, sosyal güvenlik primleri tahsilatının etkinleştirilmesi ve mevcut prim alacaklarına sürdürülebilir bir çözüm getirilmesi ile enflasyon hedeflemesine geçiş hazırlıkları konuları, ayrıntılı olarak değerlendirilmiştir. 
     Görüşmeler, IMF-Dünya Bankası Yıllık Toplantıları esnasında devam edecektir.'' 
     
     GÖZDEN GEÇİRMELERİN TAMAMLANMASI... 
     Açıklamada, gözden geçirme çalışmalarının ''2006 yılı makro ekonomik çerçevesi ve bütçesi ile program kapsamında daha evvel kamuoyuna açıklanan yapısal reform alanlarındaki adımların tamamlanmasıyla sona ereceği ifade edilirken, ''değerlendirme ve gözden geçirme çalışmalarımızın, 2006 yılı makro ekonomik çerçevesi ve bütçesi ile program kapsamında daha evvel kamuoyuna açıklanan yapısal reform alanlarındaki adımların tamamlanmasıyla birlikte sonuçlandırılması beklenmektedir'' ifadesine yer verildi. 
     
</TEXT>
</DOC>
