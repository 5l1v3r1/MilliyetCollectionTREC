<DOC>
<DOCNO> 366639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun10.html </URL>
<DATE> 2005/08/03/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Rumsfeld Londra'daki saldırıların, Irak ile ilgisi yok... 
</HEADLINE>
<TEXT>

     ABD Savunma Bakanı Donald Rumsfeld, ''Londra'daki saldırıların, Irak'taki savaş ve ABD'nin Afganistan'daki varlığına misilleme olarak düzenlendiği düşüncesinin saçma olduğunu'' söyledi. 
     ABD'nin Dallas kentinde bir grup işadamına konuşan Rumsfeld, ''ABD güçlerinin Afganistan ve Irak'tan çekilmesinin, gelecekteki terör saldırılarını engelleyeceği düşüncesinin de saçma olduğunu'' belirtti. 
     Rumsfeld, ''Teröristler, Batı ile ya da ılımlı Müslümanlarla görüşerek çözüme ulaşmayı istemiyor. Bu ABD ile Müslümanlık arasındaki ya da Batı ile Müslümanlık arasındaki bir savaş değildir. Bu Müslümanlık dini içindeki bir çatışmadır'' dedi. 
     Düşmanlarının sadece El Kaide olmadığını belirten Rumsfeld, ''aşırılık yanlısı ideolojileri benimseyen ve silah olarak terörü seçen bağnazların oluşturduğu bir hareketle mücadele ettiklerini'' ifade etti. 
     
</TEXT>
</DOC>
