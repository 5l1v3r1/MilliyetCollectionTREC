<DOC>
<DOCNO> 373233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonyas13.html </URL>
<DATE> 2005/08/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Yerküre iç çekirdeğinin dünya yüzeyinden daha hızlı döndüğü ispatlandı 
</HEADLINE>
<TEXT>

     Bilimadamları yaptıkları bir araştırma sonucunda, ilk kez 1996 yılında dile getirilen Yerküre iç çekirdeğinin Dünya'nın yüzeyinden daha hızlı döndüğü tezini ispatladı. 
     Jeofizikçilerden oluşan bir araştırma ekibi tarafından Science dergisinde yayımlanan verilere göre, Ay'dan daha büyük olan ve sert demirden oluşan Yerküre'nin top biçimindeki iç çekirdeği, gezegenin geri kalan kısmından daha hızlı dönüyor. 
     İç çekirdeğin 700 ila 1200 yılda bir Yerküre yüzeyine göre fazladan tam bir tur attığı belirtilirken, bilimadamları bu fazladan turun Dünya'nın bir manyetik alanı nasıl yarattığına dair bilgiler verdiğini ifade ediyorlar. 
     Gezegenin göbeğinde yer alan iç çekirdeğin sıcak sıvı metallerin yer aldığı dış çekirdek içinde bulunduğu biliniyor. Hiçbir yerle bağlantısı bulunmayan iç çekirdek, bu sıcak sıvı metal içinde bağımsızca dönebiliyor. 
     Söz konusu gerçeğin ilk kez 1996 yılında Columbia Üniversitesi Lamont-Doherty Dünya Rasathanesi'nden Paul G. Richards ve Xiaodong Song isimli iki bilimadamı tarafından dile getirilmiş, ancak diğer bilimadamları bu teze şüpheyle yaklaşmıştı. 
     Bilimadamlarının ulaştığı verilere göre, Dünya'nın yüzeyi ve geri kalan kısmı günde 360 derecelik tam bir tur atarken, iç çekirdek yılda fazladan 0,3-0,5 derecelik bir dönüş yapıyor. Bu dönme sıvı durumundaki dış çekirdek içinde yükselen ve alçalan demir kitlesinin ürettiği elektrik ve manyetik alanın iç çekirdeği itmesi sonucu gerçekleşiyor. Söz konusu mekanizmanın devasa bir elektrik motoru içindeki dev bir rotor gibi işlediği belirtiliyor. 
     
</TEXT>
</DOC>
