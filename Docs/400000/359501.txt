<DOC>
<DOCNO> 359501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/ekonomi/eko01.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi 'yumuşak iniş'te 
</HEADLINE>
<TEXT>


Geçen mayısta yüzde 17 artan sanayi üretimi bu mayısta yüzde 2.1' le sınırlı bir artış gösterdi. Bu, yüksek büyümeden sonraki 'yumuşak iniş' olarak yorumlandı. Yıl sonu hedefinin riske girebileceğine dikkat çekildi 

EKONOMİ SERVİSİ 

Sanayi üretiminde geçen yılın mayıs ayında yüzde 17 olan üretim artışı bu yıl mayıs ayında yüzde 2.1'de kaldı. Ancak üretim hacmini gösteren sanayi üretim endeksi 132.4'e kadar yükselerek geçen yıl temmuz ayındaki üretim hacmi rekoru egale edildi. 
Devlet İstatistik Enstitüsü DİE mayıs ayı sanayi üretim endeksi verilerini açıkladı. Buna göre yılın ilk beş aylık döneminde ortalama sanayi üretim artışı yüzde 5 olarak gerçekleşti. Geçen yılın eş döneminde bu oran yüzde 13 olmuştu. 

'Son çeyrekte canlanır' 
Sanayi üretiminde geçen yılki yüksek oranlardan sonra mayıs verilerinin neredeyse yerinde sayması uzmanlarca "doğal" karşılandı. Ekonomik faaliyetlerde geçen yılki rekor büyüme sonrası bu yıl etkili olan "yumuşak inişin" sürdüğünü belirten ekonomistler, sanayi üretimi rakamlarının yılın son çeyreğine kadar bu düzeylerde seyredeceğini öngördüler. Ekonomistler, yılın son çeyreğinde başlaması beklenen AB sürecinin de etkisiyle yatırım ve tüketim eğiliminde canlanma olabileceğini kaydettiler. 

Baz yılı etkisi 
Ertelenmiş talebin düşük faiz ve enflasyon ortamında patlamasıyla geçen yıl ekonominin yüzde 10'a yakın büyüdüğü görüşünü dile getiren uzmanlar, bu yılın özellikle ilk yarısında geçen yılki güçlü baz yılının etkili olduğunu anlattılar. Uzmanlar, ekonomik faaliyetlerin geçen yıla kıyasla hız keserek devam ettiğinin ve rakamların baz yılı etkisiyle sınırlı yükseldiğinin altını çizdiler. 
Sanayi üretimi bu yıl ocakta yüzde 5, şubatta yüzde 10.7, martta yüzde 3.4 ve nisanda da yüzde 5 oranında artmıştı. Mayıs artışının da yüzde 2.1'de kalması yılın ikinci üç aylık döneminde GSYİH büyümesinin yine yüzde 5'in altında kalabileceğinin sinyalini de verdi. 

Tekstildeki kayıp büyüyor Mayıs ayında üretim artışı, madencilik sektöründe yüzde 19.7, imalatta yüzde 1.1, elektrik, gaz ve su sektöründe ise yüzde 7.3 olarak gerçekleşti. Sanayi içinde yüzde 86.92 ile en yüksek ağırlığı bulunan imalat sanayinin sadece yüzde 1.1 artması, mayısta üretimin hız kesmesinin ana nedeni oldu. Geçen yıl mayısta üretimi yüzde 6.1 azalan tekstildeki gerileme, bu yıl yüzde 7.4'e çıktı. Geçen mayısta yüzde 3.8 artan giyim ve yüzde 13.1 artan petrol ürünleri üretimi bu yıl sırasıyla yüzde 21.2 ve yüzde 8.9 azaldı. En çarpıcı hareket ise taşıt araçlarında gözlendi. 2004 mayısında yüzde 83.3 gibi büyük bir oranda artan taşıt araçları üretimi yüzde 4.2'ye geriledi. beş aylık ortalamalara göre 22 alt sektörün 6'sında üretim düşüşü oldu. 

Otomotiv frene bastı Otomotiv Sanayii Derneği'nin OSD verilerine göre, taşıt araçları sektörünün haziran ayındaki üretimi 87 bin 51 adet olarak gerçekleşti. Sektörün üretimi, geçen yılın aynı ayındaki 85 bin 515'lik düzeyine göre sadece yüzde 2 arttı. Sektörde en önemli ağırlığa sahip olan otomobil üretimi ise haziranda yüzde 1 azalarak 45 bin 421'den 45 bin 150'ye indi. 
Taşıt araçları sektörünün üretiminde ilk altı aydaki artış ise yüzde 7 düzeyinde kaldı. Sektörün 2004 yılının ilk yarısında 430 bin 515 adet olan toplam üretimi, bu yıl 460 bin 170 adet düzeyinde gerçekleşti. Otomobil üretimi sözkonusu dönemde yalnızca yüzde 2 artarak 226 bin 954'ten 232 bin 336'ya yükseldi. Ticari araç üretimi ise yüzde 16 büyüyerek 181 bin 395'ten 210 bin 555'e ulaştı. 

Pazar daraldı 
Otomotiv pazarı yılın ilk altı ayında yüzde 13.3 daraldı. Geçen yıl ocak - haziran döneminde otomobil ve hafif ticari araç olarak 132 bin 577'si yerli, 215 bin 851'i ithal toplam 348 bin 428 araç satılırken, bu yılın aynı döneminde 122 bin 619'u yerli, 179 bin 599'u ithal olmak üzere toplam satışlar 302 bin 218'e geriledi. 
En büyük gerilemenin yüzde 21'lik düşüşle binek araç kategorisinde yaşandığı kaydedilirken, hafif ticari araç satışları aynı dönemler itibariyle 112 bin 756'dan 115 bin 930'a yükselerek yüzde 2.8 arttı. 

Büyüme beklentisi 0.2 puan azaldı Merkez Bankası'nın haziran ayının son anketinde yüzde 5.6 olan yıl sonu GSMH büyüme beklentisi temmuzun ilk anketinde yüzde 5.4'e geriledi. Cari açık beklentisi yıl sonu itibari ile 17 milyar 255.8 milyon dolara yükseldi. Haziranın ikinci anketine bu rakam 16 milyar 481.6 milyon dolardı. 

Yeni beklenti 
Haziran ayının ikinci anketinde TÜFE bazında yıl sonu beklentisi yüzde 7.44'e geriledi. Aylık bileşik faiz oranı beklentisi de yüzde 14.8'den yüzde 14.67'ye geriledi. 
Yıl sonu bileşik faiz oranı beklentisi de ortalamada yüzde 13.5'den yüzde 13.45'e geriledi. Temmuzun ilk anketinde, yıl sonu dolar kuru beklentisi 1.4423 YTL'den 1.4365 YTL'ye indi. 
Ankette yıl sonu enflasyon beklentisi ise tüketici fiyatları endeksi TÜFE bazında, haziran ayının ikinci anketine göre, 0.06 puan azalarak yüzde 7.5'den yüzde 7.44 geriledi. 




</TEXT>
</DOC>
