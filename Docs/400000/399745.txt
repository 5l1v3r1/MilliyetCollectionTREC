<DOC>
<DOCNO> 399745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur19.html </URL>
<DATE> 2005/12/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İngiltere’den tedaviye geldi, yanlış kandan öldü 
</HEADLINE>
<TEXT>

     CNNTÜRK 

Zeynep- Rahim Coşkun çiftinin omurgasındaki eğrilik nedeniyle yürüme engelli dünyaya gelen 16 yaşındaki oğulları Cihan'ın, Tarsus'ta üçüncü ameliyatını olduğu hastanede yanlış kan verilmesi sonucu öldüğü ileri sürüldü. 
     Coşkun çiftinin 3 çocuğundan Cihan, Londra'da doğdu. Burada doktorlar riskli gördüğü için onu ameliyat etmedi. Ailesi Cihan'ı, 3 yıl önce ortopedik ameliyatları ile tanınan Tarsus Ömer Sayar Hastanesi’ne getirildi, başarılı bir ameliyatla yürümesi sağlandı. Ancak, Cihan beline takılan platinler kırılınca geçen yıl bir ameliyat daha geçirdi, bu platinler de sonradan kırılınca geçen ay aynı yerde 3’ncü ameliyatını oldu. İddiaya göre, Cihan'a son ameliyat sırasında 0 RH olan kanının yerine bir hata sonucu başka grup kan verildi. 
     Genel durumu bozulunca Mersin Üniversitesi Tıp Fakültesi Hastanesi’ne sevk edilen Cihan Coşkun, 10 gün komada kaldıktan sonra 24 Kasım’da öldü. Coşkun Ailesi, hastane sahibi ve Başhekimi Dr. Ömer Sayar hakkında Cumhuriyet Savcılığı’na suç duyurusunda bulundu. 
     Savcılık şikayet üzerine soruşturma başlattı. Oğlunun ölümünden sonra yıkılan anne Zeynep Coşkun, Ömer Sayar bu güne kadar bizden 150 milyar lira aldı. Yanlış kan vermesi sonucu oğlumun ölümüne neden oldu'' derken, Tıp Fakültesi’nden Doç. Dr. Zeliha Özer Altunkan savcılıkta verdiği ifadede, hatalı kan verilmesi nedeniyle Cihan’ın iç organlarında önemli derecede hasar oluştuğunu ve bu nedenle öldüğünü belirtti. 
     Hastane sahibi Dr. Sayar, konu yargıda olduğu için konuşmayacağını söylemekle yetindi. 
     
</TEXT>
</DOC>
