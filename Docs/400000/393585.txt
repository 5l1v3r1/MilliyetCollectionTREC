<DOC>
<DOCNO> 393585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/ekonomi/eko05.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmaj çalışması başladı' 
</HEADLINE>
<TEXT>


Koç Finansal CEO'su Kaya, Koçbank-Yapı Kredi birleşmesinden ortaya çıkacak banka için imaj çalışmalarının yabancı bir kuruluş tarafından yürütüldüğünü söyledi 

Kadife Şahin 

Eylül ayında Yapı Kredi Bankası'nın yönetimini Çukurova Grubu'ndan devralan Koç Grubu, Koçbank ile birlikte iki bankanın sahibi oldu. 
Koçbank ile Yapı Kredi Bankası'nı ortak bir yapı altında toplayarak birleştireceğini açıklayan grupta yeni dönemde iki bankanın yönetimini bir tek genel müdür yürütüyor. 

İmaj çalışması yabancıda 
Koç Finansal Hizmetler A.Ş CEO'su Kemal Kaya, devir tarihinin gerçekleştiği 28 Eylül tarihinden bu yana her iki bankayı birden yönetiyor. Mesaiye sabah 07 00'de başlayan Kaya, gece 23 00'e kadar devam eden ve haftasonu cumartesi gününe de programlanan yoğun çalışma temposu ile hem YKB'nin hem de Koçbank'ın günlük operasyonlarını idare ediyor. 
Yapı Kredi Bankası'nın Çukurova Grubu'ndan satın alınması sürecinde Ankara ve İstanbul'da resmi ve özel kesimden ilgili tüm taraflar arasındaki ilişkileri yürüten KFS CEO'su Kaya, şimdi de iki bankanın yönetimlerini birleşmeye hazırlıyor. Şube çalışanları ile yapılan toplantılarda personeli ortak bünyeye motive etmeye çalışan Kaya, günde 16 saat çalışarak işlerin aksamadan yürütülmesini sağlıyor. 
Bankacılık sektöründe önemli ve büyük bir birleşmenin mimarı olmaktan mutlu olduğunu belirten Kaya, Yapı Kredi ve Koçbank birleşmesinden yaratılacak banka için imaj çalışmalarının bir yabancı kuruluş tarafından yürütüldüğünü bildirdi. Kaya, bu kuruluşun adını vermekten kaçındı. 


</TEXT>
</DOC>
