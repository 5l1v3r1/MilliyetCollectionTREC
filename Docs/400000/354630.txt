<DOC>
<DOCNO> 354630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/spo10.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'e Sambacı 
</HEADLINE>
<TEXT>


Gençlerbirliği, Brezilyalı oyuncu Oliviera ile 4 yıllık imza attı. Sambacı, Türkiye hakkındaki bilgileri Fenerbahçe'de oynayan eski takım arkadaşı Alex de Souza'dan aldığını açıkladı 


Yeni sezonda üst sıralara tırmanmanın hesaplarını yapan Gençlerbirliği, Brezilya'nın Cruzeiro takımında oynayan Oliviera ile 4 senelik sözleşme imzaladı. İlhan Cavcav Tesisleri'nde düzenlenen imza törenine Oliviera'nın yanı sıra Basın Sözcüsü Muammer Akyüz ve futbolcunun menajeri Mehmet Torgun ile Brezilyalı menajeri Ademar Magon katıldı. 
Türkiye'de bulunmaktan çok mutlu olduğunu dile getiren 21 yaşındaki orta saha oyuncusu, transferinde Fenerbahçeli Alex'in görüşlerinin önemli rol oynadığını açıkladı. Oliviera, "İlk olarak Alex'i aradım. O da bana 'hiç düşünmeden teklifi kabul et. Gençlerbirliği çok kaliteli bir takım' dedi. Alex benim takım arkadaşım. Kendisiyle aynı odayı paylaştım. Cruzeiro takımında beraber oynadığımızda lig ve kupa şampiyonluğu kazandık" diye konuştu. 
Oliviera'nın imza töreni sonrasında basın toplantısına katılan yeni transferlerden İsveçli Christian Jardler de dün geldiği kulüp tesislerinde ön sözleşmeye imza attı. 

İvanov Dönmem 

Karadeniz ekibi Samsun'da sıkıntılı günler artarak devam ediyor. Başkan İsmail Uyanık'ın istifasıyla sarsılan camia şimdi de İvanov şoku yaşıyor. Tunuslu yıldız, alacakları için FIFA'ya başvururken, ödemenin yapılmaması durumunda geri dönmeyeceğini bildirdi. 
İvanov'un yöneticilerle yaptığı telefon görüşmesinde, "Benimle tekrar görüşebilmek için öncelikle ödemeleri yapın" dediği ve 88 bin dolar yatırılmaması durumunda sözleşmesini uzatmayacağı iddia edildi. 

Cavcav'dan uyarı geldi 

Kulüpler Birliği Vakfı Başkanı İlhan Cavcav, Futbol Federasyonu'nun Genel Kurul'da naklen yayınla ilgili alınan kararı uygulamaması halinde büyük sıkıntı yaşanacağını söyledi. Genel Kurul'da alınmış bir kararın "oldu-bitti" olarak nitelenmesinin saygısızlık olduğunu kaydeden Cavcav, "Futbol Federasyonu sadece Fenerbahçe, Beşiktaş, Galatasaray, Trabzonspor'un değil, tüm kulüplerin federasyonudur" dedi. Hiç kimsenin cebinden zorla para almaya çalışmadıklarını kaydeden Cavcav, "Biz hakkımızı arıyoruz. Adalet istiyoruz, dayatma ve zorla birşey yapmamaz söz konusu değil" diye konuştu. 

KONYASPOR 

Karrazi imzaladı 
Transferin hızlı takımlarından Konyaspor, yabancı transferini de bitiriyor. Geçtiğimiz sezon ortaya koyduğu başarılı futbolla herkesin alkışını alan Yeşil - Beyazlılar, Faslı orta saha oyuncusu Karrazi'yi renklerine kattı. Konyaspor Basın Sözcüsü Sefa Ortaç, 23 yaşındaki yıldız adayıyla bir yılı opsiyonlu olmak üzere üç senelik anlaşma imzaladıklarını açıkladı. 

SİVASSPOR 

Petkoviç tamam 
Süper Lig'in yeni ekibi Sivasspor'un Trabzonsporlu file bekçisi Petkoviç ile iki yıllık prensip anlaşmasına vardığı öğrenildi. Ülkesi Avustralya'da tatilde bulunan tecrübeli kaleci ile her konuda anlaşma sağlandığı, bonservisini almak için yönetimin Trabzonspor'la görüşmeleri sürdürdüğü bildirildi. Bu arada Brezilyalı Santos dün İstanbul'a gelerek sağlık kontrolünden geçti. Sambacının bir kaç gün içinde Kırmızı - Beyazlılar'la sözleşme imzalayacağı belirtildi. 

Ç.RİZESPOR 

Atağa geçtiler 
Çaykur Rizespor, Cezayir Milli Takımı'nda forma giyen 2 oyuncuyu Türkiye'ye getirdi. Yeşil - Mavili ekip, Fransa'nın Troyes takımında görev yapan orta alan oyuncusu Karim Ziani ve Gueugnon takımında forma giyen Madgid Bougherra ile imza için pazarlık masasına oturdu. Yönetici Orhan İstif, "İlk görüşmeler olumlu sonuçlandı en geç yarın bugün bu transferleri bitireceğiz" yorumunu yaptı. 


</TEXT>
</DOC>
