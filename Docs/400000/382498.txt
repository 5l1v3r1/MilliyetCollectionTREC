<DOC>
<DOCNO> 382498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun02.html </URL>
<DATE> 2005/09/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Times Türkiye'ye verilen sözlerden dönmek şerefsizlik olur 
</HEADLINE>
<TEXT>

     BBC Türkçe 

3 Ekim için artık sayılı günler kaldı, Avrupa basını Türkiye-AB ilişkilerini tüm detaylarıyla sayfalarına taşıyor. İngiltere'nin en prestijli gazetesi The Times, "İmtiyazlı ortaklık formülü Türkiye'ye verilen sözlerden şerefsizce geri çekilmek anlamına gelir" diye yazdı... 
     

      The Guardian gazetesinde yer alan bir haberde, İngiltere'de hükümetteki İşçi Partisi'nin devam eden kongresinde dış politika hedeflerini açıklayan Dışişler Bakanı Straw'un, konuşmasında en büyük vurguyu Türkiye'nin Avrupa Birliği'ne alınmasına yaptığı kaydediliyor ve Straw'un şu sözleri aktarılıyor. 
     
     Times 

     "Türkiye'yi batıya sağlam bir şekilde bağlamakla, bulunduğu bölgede, tüm komşuları arasında demokrasi ve modernizmin meşalesi olarak parlayacak bir ülkeyi kazanmış olacağız. Avrupa Birliği'nin olumsuz bir yanıtı Türkiye için kayıp olur. Ama Avrupa ve Avrupa halklarının kaybı çok daha büyük olacaktır". 
     Times gazetesi, bugünkü başyazısını Türkiye'nin Avrupa Birliği üyelik müzakerelerine ayırdı. Yazının başlığı "Doğuya verilen söz... Türkiye ile tam üyelik için müzakerenin hiç bir alternatifi olmamalıdır". 
     "İmtiyazlı ortaklık formülü Türkiye'ye verilen sözlerden şerefsizce geri çekilmek anlamına gelir. Strasburg, Paris ve Berlin'deki politikacıların umudu aslında, Türkiye'nin iyice usanıp, görüşmeleri terketmesi. Çünkü aslında yüreklerinin derinliklerindeki korku, Türkiye'nin üyeliğinin tarım fonlarına etkisi, ülkenin insan hakları sicili ya da Kıbrıs sorunu değil. 
     En ilkel düzeyde kültürlerin çatışması sorunu bu. Bu itirazların ardında Hristiyan değerleri ve kültürüne dayalı bir Avrupa'da müslüman bir ülkeye yer olmadığı inancı yatıyor". 
     Müzakerelerin başlama tarihi yaklaştıkça AB üyesi ülkelerin hükümetleri ve kamuoylarının Türkiye'nin üyeliği konusunda daha çok bölünüp, daha çok karşıtlık sergilemeye başladıkları belirtilen yazıda, dün Avrupa Parlamentosu'nda yaşanan gelişmelere de dikkat çekildi. Yazıda, AP'nin öne sürdüğü şartların provokatif olduğu kadar iki yüzlü ve maksatlı olduğu, ortaya konulan yeni şartların Ankara'yı kızdırmak üzere hesaplanmış adımlar gibi göründüğü kaydedildi. 
     Fransa, Avusturya ve Almanya'nın daha fazla Müslümanın ülkelerine gelmesinden endişe ettikleri kaydedilen başyazıda, "Türkiye'yi sırf Müslüman olduğu için reddetmek sadece şerefsizlik değil, aynı zamanda büyük bir hatadır" görüşü vurgulandı. 
     Gazetenin başyazısında, Pazartesi günü başlaması planlanan müzakerelerin "büyük bir önem" taşıdığı, Türkiye'nin üyeliğinin AB'nin kimliğinde son 50 yılda hiçbir ülkenin üyeliğinde yaşanmamış esaslı bir değişikliğe yol açacağı belirtildi. 
     Bunun sadece Atatürk'ün bütün mirasını görmezden gelmekle kalmayıp, laik bir ülke olarak demokrasiye doğru yaptığı gelişimi de görmezden gelmek olacağını belirten Times gazetesi, "iş gücünün serbest dolaşımı gibi teknik güçlüklerin müzakere süreci boyunca çözüme kavuşturulabileceğini, ancak tam üyelik müzakerelerine bir an önce başlamanın dışındaki bir alternatifin yaratacağı zararın hiçbir şekilde giderilemeyeceğini" belirtti. 
     Gazeteye göre, birlik üyeliği süreci Türkiye'de bir çok demokratik reformun gerçekleşmesini sağladı. Eğer bu sözden dönülürse, Avrupa Türkiye siyaseti üzerindeki tüm etkisini kaybetmiş olacak. 
     Frankfurter Rundschau 

     Alman gazetesi Frankfurter Rundschau, Türkiye'nin tam üyeliğinin, destekleyicileri arasında bile rahatsızlık yarattığını savunuyor.. 
     Gazete, Avrupa Parlamentosunun öne sürdüğü koşulların bunun işaretleri olduğunu, Türkiye'nin Kıbrıs'ı tanımayı reddetmesinin de bu rahatsızlıkları artırdığını yazıyor ve şu sonuca varıyor. 
     "Pazartesi günü muhtemelen başlıyacak olan müzakereler, bu rahatsızlıklar nedeniyle daha başlayamadan, başarısızlığın eşiğine gelmiş durumda." 
     
     Financial Times 

     Financial Times, Avusturya Başbakanı Wolfgang Schüssel ile bir mülakat yapmış. Gazete Schüssel'in Türkiye'nin Avrupa Birliği ile müzakere sürecine ilişkin uzlaşmaz tonuna dikkat çekerek şu yorumu yapıyor 
     "Bu durumda Türkiye ile müzakerelerin başlıyabilmesi, giderek artan bir şekilde, Avrupa Birliği'nin Hırvatistan ile de müzakerelere başlamayı kabul etmesine bağlı görünüyor." 
     
     Der Standard 

     Türkiye ile tam üyelik amaçlı müzakerelere en büyük direnişi gösteren Avusturya'dan Der Standard gazetesine bakalım. Gazete, Viyana hükümetinin tutumunu şöyle yorumlamış. 
     "Görünen o ki, Başbakan Schüssel Türkiye ile müzakareleri geciktirme taktiğini izleyerek, Hırvatistan ile müzakerelerin biran önce başlatılmasını sağlamaya çalışıyor." Avusturya gazetesi Der Standaard, bu taktiği hem onaylayan hem de eleştiren iki ayrı yoruma yer vermiş. Bir yorumda Türkiye ve Hırvatistan'ın ayrı ayrı ele alınması gerektiği, bu taktiğin Ankara'ya haksızlık olduğu savunuluyor. 
     Diğerinde ise "siyaset, çıkarlar arasında denge sağlama sanatıdır. Zaman zaman bu tür pazarlıklar kaçınılmazdır" deniyor. Peki Avusturya bu taktiğiyle nereye gidebilir Der Standaard yazarının tahmini şöyle. 
     "Avusturya Türkiye ile müzakerelerin başlamasını geciktiremiyecek ama en azından engelleme taktikleri sayesinde, bir çok birlik üyesi hükümetin Hırvatistan konusundaki itirazlarını yumuşatmayı başardı." 
     
     Le Temps 

     İsviçre'de yayımlanan Le Temps ise, "Fransa, Kıbrıs ve Avusturya, Türkiye konusunda dönem başkanı İngiltere'nin işini zorlaştırıyor" diye yazmış. 
     Gazeteye göre, birliğe üye ülkeler arasında konuyla ilgili görüş ayrılıkları yüzünden müthiş bir gerginlik yaşanıyor. Le Temps'ın sürece ilişkin tespiti şu. 
     "Avrupa, müzakerelerin başlaması öncesi azami bir güvensizlik içinde ama yine de süreci kesintiye uğratmaya cesaret edemiyorlar." 
     
</TEXT>
</DOC>
