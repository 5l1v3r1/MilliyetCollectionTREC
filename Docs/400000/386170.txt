<DOC>
<DOCNO> 386170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur32.html </URL>
<DATE> 2005/10/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Şehit olan er Tuncer, annesine "Şehit olacağım, sakın ağlama" demiş... 
</HEADLINE>
<TEXT>

     Tunceli’de bir grup teröristle girdikleri çatışmada 4 arkadaşıyla birlikte şehit olan Jandarma Komando Er Melih Tuncer’in cenazesi, yarın Bursa’nın İnegöl İlçesi’nde toprağa verilecek. 
     Çıralı Köyü kırsalında bir grup teröristle güvenlik güçleri arasında çıkan çatışmada şehit olan Melih Tuncer’in ölüm haberi, İnegöl’deki ailesini yasa boğdu. 
     İlçeye bağlı Osmaniye Köyü’nde yaşayan annesi Gülten Tuncer, ağabeyi Mahir Tuncer, kız kardeşleri Merih ve Eda Tuncer, Melih Tuncer’in şehit edildiğini duyunca fenalık geçirdi. 
     Oğlunun ardından ağıtlar yakan Gülten Tuncer, dağıtımda Tunceli 4. 
     Komando Tugay Komutanlığı emrine verilen ve 13 Ağustos’ta Tunceli’ye giden oğlunun, kendisiyle vedalaşırken, "Anneciğim içime doğuyor, ben burada şehit olacağım, sakın ağlama" dediğini anlatırken, gözyaşlarına boğuldu. 
     Şehit erin cenazesinin, yarın Osmaniye Köyü’nde düzenlenecek törenle toprağa verileceği bildirildi. 
     
</TEXT>
</DOC>
