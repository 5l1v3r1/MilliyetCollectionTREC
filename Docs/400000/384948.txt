<DOC>
<DOCNO> 384948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/ekonomi/eko06.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılar, faizde düşüş batıklarda artış bekliyor 
</HEADLINE>
<TEXT>


BDDK'nın anketine göre bankacıların yüzde 54'ü sektördeki en önemli riskin krediler olduğunu belirtiyor. Bankacıların yüzde 81'i takipteki kredilerin artacağını düşünüyor 


Bankacılık Düzenleme ve Denetleme Kurumu'nun BDDK bankacılık sektörüne yönelik yaptığı beklenti anketi, bankacıların, konut başta olmak üzere tüketici kredilerinin ve batık kredilerin artacağı beklentisinde olduklarını ortaya koydu. 
BDDK'nın banka genel müdürü, riskten sorumlu yönetim kurulu üyesi ve genel müdür yardımcılarından oluşan 93 üst düzey yöneticiye uyguladığı 'Bankacılık Sektörü Yönetici Kesimi Beklenti Anketi'nin ilkinin sonuçlarına göre bankacılar Merkez Bankası'nın kısa vadeli faizlerde indirim yapmasını bekliyor. Bankacılar faiz oranları ve bütçe açığı konusunda iyimser beklentiye sahip. 
Ankete katılanların yüzde 76'sı ulusal gelirin bu yıl geçen yıla göre artacağını, yüzde 12'si azalacağını düşünüyor. Cari işlemler açığının gayrisafi yurtiçi hasılaya oranının artacağını düşünenlerin oranı yüzde 77, önemli ölçüde artacağını düşünenlerin oranı ise yüzde 17. 
Yılın son çeyreğinde yıllık enflasyonun TÜFE azalacağını bekleyenlerin oranı yüzde 49, aynı düzeyde kalacağını bekleyenlerin oranı yüzde 33 olurken, katılımcıların yüzde 15'i enflasyonun artacağı yönünde görüş bildirdi. 

Kur 4. çeyrekte artar 
Yılın son çeyreğinde 1 yıl ya da 1 yıla yakın vadeli iç borçlanma senetleri için basit faiz oranında bankacıların yüzde 71'i azalış bekliyor.Yüzde 74'ü Merkez Bankası'nın kısa vadeli faiz oranlarının düşeceği, yüzde 25'i ise aynı kalacağı beklentisinde.Bankacıların yüzde 46'sı yılın son çeyreğinde kur düzeyinin artacağını, yüzde 46'sı da aynı seviyede kalacağını düşünüyor.Yüzde 88'i nakit kredi hacminin artmasını bekliyor. Bankacıların yüzde 81'i takipteki tüketici kredilerinin artacağını düşünüyor. 

Yabancı payı artacak Bankacıların yüzde 83'ü sektördeki yabancı payının artacağını, yüzde 12'si önemli ölçüde artacağını, yalnızca yüzde 5'i aynı kalacağını bekliyor. 
Bankacıların yüzde 45'i sektörü etkileyecek birinci derece öneme sahip konuyu makroekonomik gelişmeler olarak belirlerken, ikinci sırada yüzde 28 oranıyla yasal düzenlemeler ve kamusal yükümlülükler, üçüncü sırada yüzde 17 ile siyasi gelişmeler, dördüncü sırada da yüzde 8 ile yabancı sermaye girişi yer aldı. 
Kamu bankalarının özelleştirilmesine birinci deredece önem verenlerin oranı ise yüzde 2'de kaldı. 






</TEXT>
</DOC>
