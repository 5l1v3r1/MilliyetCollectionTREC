<DOC>
<DOCNO> 350325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko30.html </URL>
<DATE> 2005/06/09/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Unakıtan Sıcak paraya vergi mergi koymayacağız 
</HEADLINE>
<TEXT>

     Maliye Bakanı Kemal Unakıtan, sıcak paraya vergi koymayı düşünmediklerini, dalgalı kurun da bu haliyle devam edeceğini bildirdi. 
     Unakıtan, makro ekonomik göstergelerdeki değişmeler ve Ocak-Mayıs dönemi bütçe uygulama sonuçları hakkında bilgi vermek üzere düzenlediği basın toplantısında, son dönemlerde ''sıcak-soğuk para'' tartışması yapıldığını ve bazı kesimlerin sıcak paraya vergi istediğini hatırlattı. 
     Burada faiz oranlarına bakılması gerektiğini belirten Unakıtan, faizlerin yüzde 16'ya inmesine karşılık, reel faizin hala yüksek olduğuna dikkati çekti. 
     Belçika ve Yunanistan gibi ülkelerde borç stokunun GSMH'ye oranının Türkiye'den daha yüksek olduğunu vurgulayan Unakıtan, ''ama onlarda faizler daha düşük, çünkü ülke riskleri düşük. Bizde 17 ay olan vade, onlarda 17 yıl'' dedi. 
     Ülke riskinin düşürülmesine paralel, Türkiye'de de faiz oranlarının aşağı çekileceğini kaydeden Unakıtan, şöyle devam etti 
     ''Ne sıcak ne soğuk paradan korkun. Gelişmiş ülkelerde Eyvah bize şu kadar sıcak para girdi diye hayıflanan var mı Neden korkmuyorlar, ekonomileri sağlam da ondan korkmuyorlar. Sıcak paraya vergi mergi koymayacağız. Herkes bilsin ne dalgalı kurdan vazgeçeceğiz ne de gelen paradan vergi alacağız. Senin ekonomin kötü ise vergiyi koyduğunda gelmeyecek mi o para Senin faizlerin yüksekse, mama dağıtıyorsan, gelecek onlar da gagalayacak. Ekonomin sağlamsa, para hareketlerinden korkmana gerek yok. Bizde reel faizler hala yüksek. Bunu en az yüzde 7'lere indirmemiz lazım.'' 
     
     AKARYAKIT VE SİGARA KAÇAKÇILIĞI 

     Maliye Bakanı Unakıtan, akaryakıt pompalarına yazarkasa takılması konusunda kararlı olduklarını belirtirken, ''Kim ne toplantı kim ne açıklama yaparsın, bu uygulama yapılacak'' dedi. 
     Bu konuda eksiklikler varsa giderileceğini ifade eden Unakıtan, sektörde ne söylenirse söylensin, konunun sıkı takipçisi olacaklarını bildirdi. 
     Dağıtım şirketlerine de ölçüm aletleri koyacaklarını kaydeden Unakıtan, söz konusu cihazlarla dağıtım şirketlerinin Ankara'ya bağlanacağını, düğmeye basıldığında da onların ne kadar akaryakıt ithal ettiğini, kağıtta ne gözüktüğünü, tankere ne yüklendiğini göreceklerini belirtti. 
     Akaryakıt kaçakçılığı ile etkin şekilde mücadele edeceklerini ifade eden Maliye Bakanı, aynı şekilde sigara kaçakçılığı ile mücadele için de her türlü tedbiri alacaklarını söyledi. Unakıtan, ''Yeni vergi getirmeyeceğiz, vergi oranlarını artırmayı hiç düşünmüyoruz ama kaçakçılığın önlenmesi konusunda kararlıyız'' diye konuştu. 
     ''Kuzey Irak'ta kaçak Marlboro fabrikası kurulduğunu ve burada üretilen sigaraların takır takır Türkiye'ye sokulduğunu'' anlatan Unakıtan, konuyla ilgili ABD ve Iraklı yetkililerle de görüşmeler yaptıklarını kaydetti. 
     
     EN FAZLA KAYITDIŞILIK TARIMDA 

     Unakıtan, kayıt dışı ekonomi ile mücadele konusunda açıklamalarda da bulundu ve ülkede en fazla kayıtdışılığın tarım sektöründe olduğunu belirtti. 
     Tarımda kayıtdışılık ile mücadelede prim sisteminin etkili rol oynayacağına işaret eden Maliye Bakanı, ''Müstahsil makbuzunu göreceğiz. O makbuzu kesenler, aktif vergi mükellefi mi onu da kontrol edip, hak edenlere prim vereceğiz'' dedi. 
     2006'dan itibaren devlet tahvillerin den de vergi alınacağını hatırlatan Unakıtan, bu şekilde geliri yüksek olanların da vergi altına alınacağını, eşit ve adil bir vergilemeye gidileceğini belirtti. 
     
     ''KAPANIRSA KAPANSINLAR'' 

     Maliye Bakanı Unakıtan, vergi teşkilatının yeni yapılanmalarla mal ve para hareketlerini takip eder hale geldiğine dikkati çekerek, bunun kayıt dışı ekonomi ile mücadele açısından önemini vurguladı. 
     Kayıtdışı hareketlerin en fazla başkasının üzerine açılan hesaplarla gerçekleştiğini anlatan Unakıtan, şöyle konuştu 
     ''Çaycısının, çorbacısının üzerine hesap açılıyor. Köyde 80 yaşını aşmış dayısının üzerine hesap açılıyor. Artık senin üzerinde şu kadar para var, gel bakalım deyip, bunları elimizle koymuş gibi buluyoruz. Beni arıyorlar, Sayın Bakanım, gel, hesap uzmanlarını üzerimizden çek, bizi duman ediyorlar valla diyorlar. Yanlış yapılan bir şey var mı Yok, ama bunlar böyle yaparlarsa işyerleri kapanır deniyor. Kapanırsa kapansın... 
     Enflasyon muhasebesi çıktı. Enflasyon düştü, ekonomi istikrara girdi. Bundan sonra ne kaldı ki ... Herkes üzerine düşen vergiyi vermek mecburiyetindedir. Efendim kayıtdışının üzerine gidin ... Tamam, ben oların da üzerine gidiyorum ama vergiyi verenler de vermesi gerektiği kadar mı veriyor yoksa takdir ettiği kadar mı '' 

     
</TEXT>
</DOC>
