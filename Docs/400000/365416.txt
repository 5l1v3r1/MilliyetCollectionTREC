<DOC>
<DOCNO> 365416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy14.html </URL>
<DATE> 2005/07/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Deklarasyonu da TBMM onaylayacak 
</HEADLINE>
<TEXT>

     Türkiye’nin Ankara Antlaşması’nı Rum Kesimi’ne de genişleten Ek Protokol’ü imzalarken yapacağı deklarasyonun hazır olduğu belirtiliyor. Ankara, Protokol’ü imzalamak için AB Dönem Başkanı İngiltere’nin AB devletleri arasında konsensüs bulmak üzere yaptığı "dengeleme" çabalarının sonucunu bekleniyor. 
     Ankara, Ek Protokol’ü imzalarken bunun Rum Kesimi’ni tanımak anlamına gelmediği yolunda bir deklarasyon yapacak. 
     AB devletlerinin "Türkiye’nin hakkı" dedikleri ancak içeriği konusunda Ankara’ya "telkinler"de bulundukları yazılı deklarasyonun bir süreden beri hazır olduğu belirtiliyor. 
     
     DEKLARASYON MÜZAKER EDİLMEDİ, EDİLMEYECEK 
     Türkiye’nin bu deklarasyonu hazırlarken AB’nin görüşlerine dikkate almakla birlikte metni AB ile müzakere etmediği belirtiliyor. Ankara’nın, AB’ye sadece deklarasyonun ana hatlarını ilettiği, Birliğin nihai şeklini göstermediği ifade ediliyor. 
     Nitekim, bir Türk yetkilisi, "Deklarasyonu müzakere etmemizi istiyorlardı ancak biz müzakere etmeyiz dedik. 
     Etmedik, etmemeye devam ediyoruz, etmeyeceğiz. Deklarasyon göstermeyeceğiz. Biz, ana unsurlarını anlattık o kadar" dedi. 
     Türkiye, İngiltere’ye iki hafta kadar önce Protokol’ü imzalamaya hazır olduğunu resmen bildirdi. 
     
     İNGİLTERE’NİN ÇABALARI 
     AB devletlerinin görmedikleri deklarasyon konusundaki rahatsızlıkları sürerken AB Dönem Başkanı İngiltere, AB ülkeleri nezdinde "dengeleme" çalışmalarını sürdüyor. AB ülkelerinin bazılarının, deklarasyon konusunda tepkili oldukları için bir konsensüse ihtiyaç bulunuyor. 
     İngiltere’nin deklarasyonun ana unsurlarından hareket ederek konsensüsü oluşturmaya çalıştığı belirtiliyor. 
     Ankara’da İngiltere’nin çabalarının olumlu bir biçimde sonuçlanacağı umuluyor. İngiltere, hazır olduğunda Brüksel’deki İngiliz Daimi Temsilcisi, ekinde Protokolü olan mektubu Türkiye’ye gönderecek. Türkiye de, Protokole imza attıktan sonra buna deklarasyonu ilave ederek mektubu İngiltere’ye geri gönderecek. 
     Protokol’ün onay sürece ve deklarasyon konusunun Başbakan Recep Tayyip Erdoğan’ın Londra ziyareti sırasında ele alındı. 
     
     DEKLARASYON DA TBMM’DE ONAYLANACAK 
     Öte yandan, içeriği kamuoyundan gizli tutulan deklarasyonun, Protokol ile birlikte TBMM tarafından imzalanması öngörülüyor. Deklarasyonun Protokol’ün "ayrılmaz bir parçası" ve Türkiye açısından "hukuki bir belge" olacağı ifade ediliyor. 
     Hükümet, TBMM’ye Protokol ile birlikte deklarasyonu da gönderecek. Milletvekilleri, ikisine onay verecekler. 
     Öte yandan, AB tarafından bir karşı deklarasyon yapılması olasılığının karşısında Ankara "Yaparlarsa, onların bileceği iştir" yaklaşımını sergiliyor. 
     
     LİMANLAR KONUSUNDA GERİ ADIM YOK 
     Bu arada, AB’nin tepki gösterdiği konulardan biri, Türkiye’nin liman ve havaalanlarını Rumlara açmama kararını sürdürmesini oluşturuyor. Ankara, AB ile müzakere edilen ve üzerinde mutabık kalınan Protokol’de bu yönde bir tek madde bulunmadığının altını çiziyor. Bu konuda bir tutum değişikliğin söz konusu olmadığı da kaydediliyor. 
     AB’nin son genişlediği 1 Mayıs 2004’den bu yana Rumlar’ı fiilen gümrük birliğinin kapsamına alındığına, Protokol’ün bunun hukuki tescili olacağına dikkat çekiliyor. 
     Bu süre içerisinde Rumlar’ın bir sorun yaratmadıkları anımsatılıyor. Bir Türk yetkilisi "Bizim istemediğimiz sürece liman ve havaalanlarını kullanamazlar" dedi. 
     
</TEXT>
</DOC>
