<DOC>
<DOCNO> 391690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun32.html </URL>
<DATE> 2005/11/02/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Makedonya'da bir yıl Atatürk konuşulacak 
</HEADLINE>
<TEXT>

     Makedonya Meclisi Kültür Komisyonu'nun son toplantısında, 2006 yılında kutlanması gereken önemli tarihi olaylar ile insanlığa olağanüstü hizmetleri geçmiş kişilerin belirlenmesi hususunda kararlar alındı. 
     Makedonya Meclisi Kültür Komisyonu üyeleri, 2006 yılında Türkiye Cumhuriyeti'nin kurucusu, Makedonya kökenli Mustafa Kemal Atatürk'ün 125. doğum yılının kutlanması gerektiğini belirterek, bu yönde sunulan öneriyi oybirliğiyle destekledi. 
     Komisyon üyeleri, Mustafa Kemal Atatürk'ün 20. yüzyılın en büyük devlet adamı olduğunu ve dünyada barışın sağlanması yönünde yürüttüğü politikayla insanlığa özel hizmetlerde bulunduğunu dikkate alarak, 2006'da yıl boyunca Makedonya'da Atatürk'ün kişiliği hakkında özel kutlamalar yapılması gerektiğini belirtti. 
     Üyeler, Mustafa Kemal Atatürk'ün 125. doğum yıldönümü dolayısıyla Makedonya ve Türkiye kültür bakanlıklarının konuyu görüşmesi ve bu kutlamaların en üst düzeyde yapılması gerektiğini de ifade etti. 
     
</TEXT>
</DOC>
