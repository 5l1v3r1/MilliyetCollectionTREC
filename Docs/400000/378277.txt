<DOC>
<DOCNO> 378277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/yazar/bila.html </URL>
<DATE> 2005/09/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiçek'in Roj TV girişimi 
</HEADLINE>
<TEXT>


Adalet Bakanı Cemil Çiçek, Avrupa Birliği Adalet ve İçişleri bakanları gayri resmi toplantısına katılmak üzere İngiltere'ye, "PKK ve Avrupa'da teröre destek veren faaliyet"leri içeren bir dosyayla gitmişti. 
Çiçek, meslektaşlarıyla yaptığı görüşmelerde, bu dosyayı gündemde tuttu. 
Adalet Bakanı Çiçek'in üzerinde durduğu konuların başında, daha önce Kara Kuvvetleri Komutanı Org. Yaşar Büyükanıt'ın da dikkat çektiği "Roj TV" yayını geliyordu. Org. Büyükanıt, "PKK'nın televizyonu" dediği Roj TV'nin Danimarka'dan yayın yaptığını, Danimarka gibi "dost ve müttefik" bir ülkenin buna nasıl izin verdiğini anlayamadığını vurgulamıştı. 

Bayan Espersen Yetkim yok 
Adalet Bakanı Çiçek, toplantıda Danimarka Adalet Bakanı Bayan Lene Espersen'i buldu ve "Roj TV"yle ilgili bilgi ve belgelere dayanarak 
- Danimarka'dan bu televizyonun yayınını durdurmasını istiyoruz, dedi. 
Bayan Lene Espersen'in yanıtı ise 
- Benim bu konuda yetkim yok. Yetkili bakan arkadaşıma iletirim, oldu. 
Çiçek, bu yanıtı alınca şu karşılığı verdi 
- Sayın Bakan, hangi bakanlığın yetkili olduğu Danimarka'nın iç hukukuyla ilgili bir durum. Bizimle ilgili bir sorun değil. Benim dikkatinize getirmeye çalıştığım, bu televizyonun terörü destekleyen bir televizyon olduğu. Madem terörle ve terör destekleyicileriyle mücadele konusunda işbirliğinden söz ediyoruz, Türkiye'nin Danimarka'dan talebi budur. Bu hükümetten hükümete bir taleptir. 
Danimarka Adalet Bakanı Bayan Lene Espersen, Çiçek'in bu açıklaması üzerine, 
- Söylediğim gibi benim yetki alanımda bir konu değil, ama Kültür Bakanımıza ileteceğim, yanıtını verdi. 
Bu konuda Çiçek'e sunulan bir bilgi de Dışişleri Bakanlığı'nın yaptığı girişimler. Dışişleri Bakanlığı'nın Danimarka nezdinde yaptığı başvurular, sonuç olarak Danimarka polisine gelmiş ve orada kalmış... 

Al-Manar TV durduruldu 
Danimarkalı yetkililere iletilen bir bilgi de, Fransa ve Hollanda'nın, "Eutelsat" uydusu aracılığıyla yayın yapan Lübnan merkezli "Al-Manar" televizyonunun yayınını durdurması. Gerekçe olarak da söz konusu televizyonun "Hizbullah örgütüyle yakın ilişki içinde olması, insanları Yahudi düşmanlığına ve şiddete teşvik" etmesi... 
Yayını durdurma kararını veren de Fransa danıştayı... 
Kanalın kapatılmasını gündeme getirenler ise ABD ve İsrail. 
Fransa, kapatılma talepleri üzerine Temmuz 2004'te Al-Manar gibi lisanssız televizyon kanallarının yayınlarının daha kolay yasaklanması için mevzuat değişikliğine gidiyor ve Fransa Televizyon Yayınlarını Düzenleme Kurulu Görsel İşitsel Yüksek Konsey Al-Manar'ı uyarıyor. Fransa mevzuatına uygun yayın yapmasını talep ediyor. Al-Manar'ın bu ihtira uymaması üzerine de konsey, Fransa danıştayına başvurarak yayının kaldırılmasını istiyor. Fransa danıştayı da 13 Aralık 2004'te yayının kaldırılmasına hükmediyor. 

Bakan Çiçek anımsattı 
Adalet Bakanı Çiçek, "Fransa'nın kapatma" örneğiyle ilgili bu bilgileri de Avrupalı meslektaşlarına iletmiş durumda. Çiçek, Danimarka'nın iç hukuku hangi mekanizmayı yetkili kılıyorsa, bunun çalıştırılmasını ve Roj TV yayınının kaldırılmasını talep etmiş oluyor. Adalet Bakanı'nın dikkat çektiği bir husus da, Avrupa ülkelerinin çifte standart uygulamaları. "Her ülkenin kendine göre bir terör ve terörist tanımı olursa, o zaman nasıl işbirliği yapılacak " diye sorarak, Avrupa'nın "ikili" tutumunun altını çiziyor. 



</TEXT>
</DOC>
