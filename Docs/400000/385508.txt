<DOC>
<DOCNO> 385508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonsiy01.html </URL>
<DATE> 2005/10/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hükümet, vetolu bürokratları yerinde tutmada kararlı... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Cumhurbaşkanı Ahmet Necdet Sezer tarafından veto edilen ve görevlerini vekaleten yürüten bürokratları savunarak, bu bürokratların en ehil ve güvenilir insanlar olduklarını söyledi. 
     Devlet Bakanı ve Başbakan Yardımcısı Mehmet Ali Şahin, CHP Bursa Milletvekili Kemal Demirel’in soru önergesini yanıtlarken, Başbakanlık ve bağlı kuruluşlarında, atama kararları Cumhurbaşkanı Ahmet Necdet Sezer tarafından veto edilen 30 bürokrat olduğunu ve 22 bürokratın görevlerini vekaleten yürüttüklerini bildirdi. 
     Şahin, bu vekil atamalarının tek gerekçesinin, bilgi birikimi, tecrübesi ve liyakatından emin oldukları bürokratların görev başında bulunmalarında olan kararlı ve istekli hükümet olmaları bilincinden kaynaklandığını belirtti. Şahin, "Bürokratların başarısızlığı hükümetin başarısızlığı demektir. Bu düşünceden hareketle, hükümet olmanın sorumluluğu ve bilinci çerçevesinde en ehil ve güvenilir insanların görevlendirilmesi gerekir. Biz de bunu yapıyoruz" dedi. 
     Şahin, 657 sayılı Devlet Memurları Yasası’na göre, kurum içinden veya diğer kurumlardan vekalet edenlere, vekalet aylığı ödenebilmesi için, vekilin asilde aranan şartları taşıması gerektiğini de belirterek, vekaleten atanan bu bürokratlara da asaleten atananlar kadar aylık ödendiğini ifade etti. Şahin, bu hükme göre, genel hükümler ve kurumsal mevzuat hükümleri gereğince aranan şartları ve liyakat gereklerini taşımayan personelin vekil olarak atanmalarının zaten hukuken mümkün olmadığını kaydetti. 
     Şahin, "Dolayısıyla 58 ve 59’uncu Hükümetler döneminde atanan vekil bürokratın, ilgili mevzuat çerçevesinde asaleten atanacaklarda aranan şartları ve bunun dışında arzu edilen mesleki hassasiyetleri de taşıdıkları kuşkusuzdur" dedi. 

ANKA 
     
</TEXT>
</DOC>
