<DOC>
<DOCNO> 367639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo09.html </URL>
<DATE> 2005/08/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Real Sociedad doktoru Nihat, A. Bilbao maçında oynayabilir... 
</HEADLINE>
<TEXT>

     
Şenhan Bolelli 

Real Sociedad kulübünün doktoru Eduardo Escobar, Nihat Kahveci'nin Athletic Bilbao ile oynanacak ligin ilk maçına yetişebileceğini söyledi. 
     Doktor Escobar, Nihat'ın sakatlığının ardından gerekli olan 6 ayın yakında dolacağını belirtip, Türk futbolcunun 90 dakika olmasa da en azından birkaç dakika Athletic Bilbao karşısında forma giyebileceğini ifade etti. 
     Kulüp doktoru, ''Bu tip sakatlıklarda matematiksel olarak 6 ayın geçmesi yetmez. Vücudun nasıl cevap verdiği de önemlidir. Nihat'ın durumu şu anda çok iyi. Ona antrenman sürecini hızlandırabileceğini söyledik. Ondan dolayı artık diğer takım arkadaşlarıyla birlikte, aynı şartlarda çalışıyor'' dedi. 
     
     NİHAT GİDERSE... 

     Öte yandan geleceği halen belli olmayan Nihat'ın Real Sociedad'ta kalıp kalmayacağıyla ilgili soru işaretleri devam ediyor. 
     AS gazetesi, Real Sociedad'ın elinde kalan tek yıldız futbolcunun Nihat olduğunu ve gitmesi halinde Bask kulübünün çok dramatik anlar yaşayabileceğini savundu. Real Sociedad'ta şu anda en büyük sorun hücum olarak gözükürken, Nihat'ın devamlılığının kulüp için büyük önem arz ettiği kaydediliyor. 
     Real Sociedad, ligin ilk maçında Bask derbisine çıkarak, 28 Ağustos tarihinde deplasmanda Athletic Bilbao ile karşılaşacak. 

     
</TEXT>
</DOC>
