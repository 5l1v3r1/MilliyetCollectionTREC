<DOC>
<DOCNO> 351282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/soneko12.html </URL>
<DATE> 2005/06/12/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Tüzmen Bu yıl önceki yıla göre yüzde 22-23 ihracat artışı bekliyoruz 
</HEADLINE>
<TEXT>

     Devlet Bakanı Kürşad Tüzmen, ihracatı arttırmak için yoğun bir çalışma içerisinde olduklarını belirterek, ''Bu yıl önceki yıla göre yüzde 22-23 ihracat artışı bekliyoruz. Bu da 2005 yılında 75 milyar dolarlık ihracata tekabül ediyor'' dedi. 
     Bakan Tüzmen, AK Parti Gaziantep teşkilatı ile Bülbülzade Tesisleri'nde kahvaltı yaptı. Bakan Tüzmen, burada yaptığı konuşmada, ihracat artışı için çok çalışıp, çok üretmek gerektiğine dikkat çekti. 
     Tüzmen, üretimi dünya ülkelerine pazarlayabilmek için başta Başbakan Recep Tayyip Erdoğan olmak üzere tüm bakanların gece gündüz demeden yurtdışı seyahatleri yaptıklarını anlattı. 
     İşsizlikle mücadele konusunda da hükümet olarak büyük bir gayret içerisinde olduklarını ifade eden Bakan Tüzmen, şöyle konuştu 
     ''Bunun için yabancı sermayeyi Türkiye'ye çekmeye çalışıyoruz. İşsizliğin çözümünde yabancı sermayenin rolü çok büyük olacaktır. İstediğimiz oranda olmasa da yabancı sermaye girişinde, geçmiş yıllara oranla ciddi artışlar gözlenmektedir. 
     Ama, hükümet olarak bunu yeterli bulmuyoruz. Daha çok çalışarak, dış sermayeyi Türkiye'ye getirmeye gayret gösteriyoruz.'' Bakan Tüzmen'in partililerle yaptığı kahvaltılı toplantıya AK Parti Gaziantep Milletvekilleri Nurettin Aktaş, Fatma Şahin, Ahmet Uzer, Mehmet Sarı, Gaziantep Büyükşehir Belediye Başkanı Asım Güzelbey, Şehitkamil Belediye Başkanı Metin Özkarslı, Şahinbey Belediye Başkanı Ömer Can, AK Parti Gaziantep İl Başkanı Ökkeş Eruslu, il ve ilçe yöneticileri ile çok sayıda partili katıldı. 
     Bakan Tüzmen, AK Parti Gaziantep eski Kadın Kolları Başkanı Ketayün Büyükbeşe'ye de yaptığı hizmetlerden dolayı gümüş bir tepsi hediye etti. 
     
</TEXT>
</DOC>
