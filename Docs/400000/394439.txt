<DOC>
<DOCNO> 394439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/guncel/gun02.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Robot resimdeki akraba aranıyor 
</HEADLINE>
<TEXT>


Prof. Dr. Necip Göksel Kalaycı'nın öldürülmesiyle ilgili başlatılan soruşturmada, Kalaycı'nın hasta yakınları mercek altına alındı. Görgü tanıklarının verdikleri ifadelerle çizilen robot resim emniyet birimlerine dağıtıldı 

ŞÜKRAN ÖZÇAKMAK, NEZİH GÜROL İstanbul 

İstanbul Üniversitesi İÜ Tıp Fakültesi Göğüs Cerrahisi Anabilim Dalı Başkanı Prof. Dr. Necip Göksel Kalaycı'nın önceki gün üniversitenin otoparkında uğradığı silahlı saldırı sonucu öldürülmesiyle ilgili soruşturmada, 5 kişinin ifadesine başvuruldu. 
Hastane bahçesindeki güvenlik kameralarının görüntülerini 4 saat geriye dönük inceleyen polis, kimliklerini belirlediği kişilerin ifadesine başvuruyor. Elinde silahla kaçan saldırganla karşı karşıya gelen ancak, silahı olmadığı için müdahale edemediği iddia edilen 2 güvenlik görevlisi ile 3 görgü tanığının verdiği bilgiler doğrultusunda çizilen robot resim emniyet birimlerine dağıtıldı. 

Aile mercek altında 
Soruşturmaya, Kalaycı'nın hastanede ölen en son hastasından yola çıkarak başlayan polis, cinayetten birkaç saat önce Tıp Fakültesi'nde ölen Ahmet Cevher'in ailesini mercek altına aldı. İşadamı İbrahim Cevahir'in yakın akrabası olan Cevher'in dün Yeniköy Bağlar Mevkii Cevahirler Camii'ndeki cenaze törenine katılan sivil polisler, robot resmi çizilen zanlıyı aradı. 

'Yakıştırma yapıyorlar' 
Cevher'in yakını olan ve ameliyata aracı olduğu iddia edilen İstanbul Tıp Fakültesi Genel Cerrahi Anabilim Dalı Başkanı Prof. Dr. Ali Akyüz de, "Prof. Kalaycı, ameliyatını benim isteğim doğrultusunda yapmıştı. Aile öyle bir şey yapacağı zaman önce beni tehdit ederdi" diye konuştu. 
İÜ Özel Güvenlik ve Koruma Sorumlusu Prof. Dr. Can Gökdoğan da, saldırgana özel güvenlik görevlilerinin müdahale etmediği iddialarını, "Böyle bir hadisenin mevcudiyeti yok. İşi özel 'Ulusal Güvenlik Şirketi' yönetiyor ve görevlerini de yapıyorlar. İstanbul Tıp Fakültesi'nde de 149 güvenlik görevlisi çalışıyor" diye yanıtladı. 
İstanbul Tıp Fakültesi'nde yaptığımız araştırmada, dış mek nlarda bulunan kameraların güvenlikten çok hastaneye paralı girişi kontrol ettiği gözlendi. Bu kameralardan biri ana kapı girişini, diğeri otopark ücretinin alındığı gişeyi gösteriyor. Acil'in önü ve Ortopedi bölümünün bulunduğu caddeyi gösteren toplam 4 kamera var. Olayın meydana geldiği otoparkı gösteren belki de cinayete kanıt olabilecek tek kamera ise çalışmıyor. Kamerayı, eski güvenlik şirketinin kurduğu ve gerek duyulmadığı için de aktif hale getirilmediği öğrenildi. 

Görevliler silahsız 
Güvenlik şirketi yetkilisi Cengiz Ezgin, "Silahlı kişilere, canilere aynı şartlarla müdahale etmek gerekir. Arkadaşlarımızda silah yok. Görüntüleri polise teslim ettik. Görevlilerimiz sabit noktalarda bina giriş çıkışlarında görev alır" diye konuştu. 

Erdoğan Bu işi yapan bulunacak 

Prof. Dr. Kalaycı'nın evinde ulaştığımız bir yakını, gelişmelerle ilgili şu bilgileri verdi "Nurlan Hanım baygın yatıyor. Oğlu da odasından dışarı adımını atmıyor. Başbakan Recep Tayyip Erdoğan aradı, Nurlan Hanım'la görüştü. Başsağlığı diledi. 'Şu an yurtdışına çıkıyorum, gelince bunun arkasında duracağız. Bu işi yapan mutlaka bulunacak' dedi. Hasta yakını mı yaptı, kim yaptı bilmiyoruz. Hiçbir şeyi de kurcalamak istemiyoruz." 

Cerrah Kamera çalışmıyormuş 

Kalaycı'nın öldürüldüğü otopark ve çıkış kapısındaki kameraların çalışmadığını söyleyen İstanbul Emniyet Müdürü Celalettin Cerrah, "Başka yerlerde kamera görüntüleri tespit ettik, onlar inceleniyor" dedi. Olayla ilgili tespit edilen şüpheli şahıslar bulunduğunu belirten Cerrah, gözaltına alınan bir kişinin serbest bırakıldığını, kısa süre içinde failin yakalanacağını söyledi. Cerrah, Kalaycı'nın koruma talebi olmadığını da dile getirdi. 

Rektör Parlak Toplum çıldırdı 

İstanbul Üniversitesi Rektörü Prof. Dr. Mesut Parlak, Kalaycı'nın hastalarıyla çok iyi diyaloğu olan iyi bir hekim olduğunu belirterek, "Hayatında bir kişiye bile fiske vurmamış, son derece olgun ve sakin biriydi. Bu şekilde ölümü hiç hak etmedi. Bu toplumun DNA'sı değişti herhalde" dedi. 

'Tehditleri duydum' 
Prof. Necip Göksel Kalaycı'nın tehdit aldığını duyduğunu anlatan Rektör Mesut Parlak, ancak Kalaycı'nın tehditleri çevresine söyleyecek yapıda olmadığını kaydetti. 
Doktorların tanrı olmadığını vurgulayan Parlak, şöyle devam etti "Böyle olursa yakında kimse hekim olamayacak. Hastaları biz yaratmadık ki, ömrünü biz belirleyelim. Her gün hekimler saldırılarla karşılaşıyor. Toplum çıldırdı." 
Prof. Dr. Parlak, saldırının hastanede gerçekleşmesine de dikkat çekerek, "Bu herhalde bütün hekimlere gözdağı" diye konuştu. 



</TEXT>
</DOC>
