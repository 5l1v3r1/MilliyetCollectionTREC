<DOC>
<DOCNO> 373967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/guncel/axgun02.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstihbaratçılarla karmaşık ilişkiler 
</HEADLINE>
<TEXT>


Mutlu Akü'nün sahibi Türker'in kaçırılması olayının zanlısının üzerinden, 1. Ordu İstihbarat Başkanlığı'nca verilen kimlik ve polis dergisinden aldığı basın kartı çıktı 

MUSA KESLER İstanbul 

Mutlu Akü'nün sahibi Atilla Türker'in fidye için kaçırılması sürecini başlatan olayın perde arkasında, "iki yeğeninin hisselerini satmak istemesi" olduğu öne sürüldü. Bir yarbayın da Türker'i kaçıran çeteyle ilişkisi olduğu iddia edildi. 
Tutuklanan zanlı Mustafa Türkmen'in ifadelerine göre, olaylar şöyle gelişti Mutlu Akü'de yüzde 17 hisseleri bulunan Ceyda ve Kürşat isimli yeğenleri, Türker'le aralarında anlaşmazlık çıkınca hisselerini satmak istedi. Bunun için de Mustafa Türkmen'e başvurdular. Türkmen satışa aracılık edebileceğini belirterek, satış yetkilisi olarak bir aylık protokol yaptı. 3,5 milyon dolar olan hisseleri Türkmen 5 milyon dolara satacak, aradaki 1,5 milyon doları da kendisi alacaktı. 

Yüzbaşıya gitti 
Türkmen, hisseleri satmak için önce eski Van Milletvekili Mustafa Bayram'la görüştü. Ancak Bayram'ın gayrimenkulle takas önermesi sonucu anlaşamadılar. 
Türkmen, bir teklif de Atilla Türker'e yaptı. Ancak Türker önce almak istemedi, sonra alıcı olduğunu belirterek kimseye satış yapılmamasını istedi. Bunun üzerine Türkmen de beklemeye başladı. 
Türkmen'in ifadesine göre, 2-3 gün sonra Tuncay isimli bir kişi kendisiyle görüşmek istedi. Hisseleri kimseye satmaması için tehdit etti. Bu sırada protokolün süresi doldu. Türkmen, bu kişilerin Atilla Türker'in isteği üzerine Sedat Peker grubunca peşine takıldığını iddia etti. 
Bu nedenle satıştan alacağı 1,5 milyon doları kaybetmesinden Türker'i sorumlu tuttu. Bu parayı tahsil etmek için de İstihbarat Yüzbaşı Atilla Demirel'den yardım istedi. Sonra da Türker kaçırılarak, fidye istendi. 
Polisin arama ve yakalama tutanağına göre, Türkmen'in üzerinde 1. Ordu İstihbarat Başkanlığı'nca verilen "Saha elemanı" kimliği ve Polis Araştırma Haberleri dergisi tarafından verilen "Sarı Basın Kartı" ele geçirildi. 
Türkmen'in Jandarma istihbaratından bir binbaşıdan da yardım aldığı öne sürüldü. 

Sahte dolar çıktı 
Bu arada, polisin Yüzbaşı Demirel'in evinde yaptığı aramada 13 adet sahte 100 dolar ele geçirildi. 

Polise gelen telefon ihbarı 

Organize Suçlar Şube Müdürlüğü'ne 25 Ağustos'ta gelen bir telefon ihbarında Yüzbaşı Demirel ve adamlarının Korkmaz Yiğit'ten haraç aldıkları iddia edildi. İhbarcıya göre Demirel, Yiğit'in Kemerburgaz'daki inşaatlarının problemlerinin çözülmesi için Eyüp İlçe Jandarma Komutanlığı'na para teklif etti ama komutan kabul etmedi. 
İhbarcı, Demirel ile birlikte çalıştığını öne sürdüğü Yarbay A.Ş. ile birlikte 3 kişinin ismini de verdi. İhbarcı, Mustafa Türkmen'in, bir bankanın Ümraniye ve Kozyatağı şube müdürüyle birlikte haraç alıp yolsuzluk yaptığını da iddia etti. 

Yiğit Yarbay A.Ş.'yi tanırım 

Zanlı Mustafa Türkmen, Korkmaz Yiğit'le Ayvaz Korkmaz'ın bürosunda tanıştıklarını kabul etti ancak haraç alınmasını ve banka müdürüyle ilgili iddiaları kabul etmedi. Yiğit ise ifadesinde, Mustafa Türkmen ve İstihbaratçı Yarbay A.Ş.'yi tanıdığını söyledi. İfadeye göre, Yarbay, Yiğit'e komşusu Cevat Baruh aracılığıyla mesaj göndererek tanışmak istedi. Türkmen, Yiğit'i Yarbay'ın yanına götürdü. Görüşmede Yarbay A.Ş.'nin, Yiğit'e oğlu Kahraman Yiğit'in Kemerburgaz'daki inşaatlarıyla ilgili, "Bu bölge Jandarma bölgesidir, sorun olursa beni arayın" dediği iddia edildi. 
Yarbay A.Ş.'nin tutuklanan Yüzbaşı Demirel'in komutanı olduğu, Türkmen'in bu ikiliyle askerliğini yaptığı sırada tanıştığı öne sürüldü. 


</TEXT>
</DOC>
