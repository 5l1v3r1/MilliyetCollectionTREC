<DOC>
<DOCNO> 386831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/guncel/gun07.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamhi sanıklarına 'müebbet' 
</HEADLINE>
<TEXT>


MUSA KESLER İstanbul 

İşadamı Jak Kamhi'ye 1993'te suikast girişiminde bulunulmasına ilişkin davanın sanıkları Yaşar Polat ve Kamil Aşkın, "anayasal düzeni değiştirmeye teşebbüs" suçundan ağırlaştırılmış müebbet hapis cezasına çarptırıldı. Sanıkların cezası "iyi halleri göz önüne alınarak", müebbet hapise çevrildi. 
İstanbul 11. Ağır Ceza Mahkemesi'nde 10 yıldır süren davanın dünkü karar duruşmasına Polat, Aşkın ve avukatları katıldı. Suikast girişiminin azmettiricisi olduğu öne sürülen Polat, "Geçmişimin her karesini devlet biliyor, yakalanmadan önce devletim için canımı ortaya koydum. Bunun belgeleri devlette var" dedi. Olayda gözcülük yaptığı öne sürülen Aşkın da suikast girişiminde yer almadığını iddia etti. 
Dosyayı karara bağlayan mahkeme heyeti, sanıklar Polat ve Aşkın'a "cebir ve şiddet kullanarak Türkiye Cumhuriyeti Anayasası'nın öngördüğü düzeni ortadan kaldırarak, teokratik düzene dayalı, İslam hukukunun uygulandığı bir devlet kurmaya teşebbüs etme" suçundan ağırlaştırılmış müebbet hapis cezası verdi. Sanıkların iyi hali dikkate alınarak ceza "müebbet hapse" çevrildi. Dava kapsamında yargılanan, Can Özbilen, Ali Rıza Bayramçavuş ve Osman Erdemir ömür boyu hapis cezasına çarptırılmıştı. 


</TEXT>
</DOC>
