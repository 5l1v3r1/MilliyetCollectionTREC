<DOC>
<DOCNO> 364571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/siyaset/siy07.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs deklarasyonu sorun yaratabilir 
</HEADLINE>
<TEXT>


UTKU ÇAKIRÖZER Ankara 


Türkiye, Ankara Anlaşması'nı Güney Kıbrıs Rum Kesimi'nin de aralarında bulunduğu 10 yeni AB üyesiyle genişleten ek protokolü, Başbakan Recep Tayyip Erdoğan'ın bugün Londra'da AB Dönem Başkanı İngiltere'ye gerçekleştireceği temaslar sonrası imzalayacak. Ancak Ankara'nın, imzayla eşzamanlı yayımlayacağı "Rumları tanımıyoruz" deklarasyonu ise yeni bir tartışma başlattı. 
Protokolün yarın ya da cuma günü imzalanması kesinleşirken, Türkiye'nin Rumları tanımadığını belirteceği deklarasyon konusunda Dışişleri Bakanlığı Sözcüsü Namık Tan, "Deklarasyon bizim için hukuki gereklilik" dedi. 
AFP ve AP'ye konuşan AB yetkilileri ise, Türkiye'nin Rum yönetimini tanımadığına ilişkin deklarasyon yayımlamasıyla, protokolün imzalanmasının ertelenebileceğini söyledi. AB yetkilileri, "O zaman bizim de kendi şartlarımızı yayımlama ihtimalimizi dışlamıyoruz. Dönem Başkanı İngiltere, bir 'karşı deklarasyon'un gerekli olup olmadığını diğer liderlerle görüşebilir" ifadelerini kullandı. 
Güney Kıbrıs Rum Yönetimi lideri Tasos Papadopulos ise AB'ye üye olmak isteyen bir devletin, "AB'ye üye ülkelerden birini tanımıyoruz" açıklaması yapmasının "düşünülemez" olduğunu dile getirdi. 


</TEXT>
</DOC>
