<DOC>
<DOCNO> 381221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur13.html </URL>
<DATE> 2005/09/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Halaçoğlu Toplantı bilimsel değil, siyasi nitelikte... 
</HEADLINE>
<TEXT>

     Türk Tarih Kurumu Başkanı Prof. Dr. Yusuf Halaçoğlu, ''İmparatorluğun Son Döneminde Osmanlı Ermenileri Bilimsel Sorumluluk ve Demokrasi Sorunları'' başlıklı konferansın ''bilimsel bir toplantı olmadığını, siyasi ve ideolojik bir nitelik taşıdığını'' kaydederek, ''Toplantı, diaspora Ermenileri'nin toplantılarının Türkiye'deki bir uzantısı'' dedi. 
     Prof. Dr. Halaçoğlu, AA muhabirinin sorusu üzerine, ''her türlü tartışmaya açık olan toplantıların bilimsel olacağını, aynı düşünceden insanların biraraya gelip aynı şeyleri tekrar etmelerinin, herhangi bir muhalif düşünce olmadan yapılan konuşmaların bilimsel olamayacağını'' vurguladı. 
     ''Ermeni Konferansı'nın bilimsel değil, siyasi nitelikte olduğunu'' ifade eden Halaçoğlu, ''Türkiye ve dünyadaki değişik ülkelerin bakış açısından değerlendirirsek, keşke böyle nazik bir konuda yapılan toplantı her türlü görüşün temsil edildiği ve tartışıldığı bir ortamda yapılsaydı'' diye konuştu. 
     ABD'de ve Avrupa'da diaspora Ermenileri tarafından kendi içlerinde kapalı toplantılar yapıldığını dile getiren Prof. Dr. Halaçoğlu, şöyle dedi 
     ''Bunun da, bu toplantılardan herhangi bir farkını göremiyorum. Bu toplantılarda, tek görüşün temsil edildiği bir ortam var. Diaspora savunucuları, soykırım konusunun tartışmayı bile kabul etmeyecek ölçüde gerçek olduğu iddiasındalar. Önyargı ile yaklaşırlar. Bu toplantıda da, 'Resmi söylemi kabul etmiyoruz, onların zaten ne söylediğini biliyoruz' diyorlar. Diaspora da aynı şeyleri söylüyor. Demek ki buradaki toplantı, diaspora Ermenileri'nin toplantılarının Türkiye'deki bir uzantısı.'' Türk Tarih Kurumu Başkanı Prof. Dr. Yusuf Halaçoğlu, İstanbul 4. İdare Mahkemesi'nin konferansla ilgili yürütmeyi durdurma kararını da değerlendirerek, ''Hukukla bilimin engellenmesi doğru olmaz ama bu toplantı bilimsel değil'' diye konuştu. 
     
</TEXT>
</DOC>
