<DOC>
<DOCNO> 374874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur53.html </URL>
<DATE> 2005/09/01/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Rumlar Aya Mamas Kilisesi'nde ayin düzenledi... 
</HEADLINE>
<TEXT>

     Kıbrıslı Rumlar, Aya Mamas Yortusu nedeniyle, Hıristiyan Rum halkı için kutsal ibadet yerlerinden biri olan Güzelyurt’taki Aya Mamas Ay Mama Kilisesi’nde ayin düzenledi. 
     Kıbrıs Barış harekatı’ndan bu yana orijinali korunarak İkon Müzesi olarak kullanılan kilisede, KKTC hükümetinin onayıyla düzenlenen ayin saat 18.30’da başladı. 
     Sözde "Omorfo Güzelyurt Metropoliti" Neofitos tarafından yönetilen ayin, Neofitos’un, kilisenin girişindeki ikonu öpmesi ve ardından kiliseye girmesiyle başladı. Din adamı, kiliseye girişinde Rumların büyük sevgi gösterisiyle karşılanırken, o sırada çanlar çalındı ve mum yakılarak kilise içinde dua edilmeye başlandı. 
     
     KATILIM GEÇEN YILA GÖRE AZ 
     Kıbrıs’ta kapıların açılmasından sonra, bu yıl ikincisi düzenlenen ayine katılımın geçen yıla göre az olduğu gözlendi. 700-800 kadar kişinin katıldığı ayinde kilisenin içi yine doldu, ancak dışarıdaki kalabalık geçen yıla göre çok azdı. Ayini Türk gazetecilerle birlikte çok sayıda Rum gazeteci de izledi. 
     Ayine katılan Rumlar, dün öğle saatlerinde karşılıklı geçişlere açılan Bostancı sınır kapısını kullandı. 400 civarında Rum, 8 otobüsle ayin için KKTC’ye geçerken, bazı Rumlar da özel arabalarıyla Güzelyurt’a geldi. 
     Aya Mamas Kilisesi’ndeki ayine Rum siyasi partilerinden AKEL ve DİSİ’den ikişer milletvekili, sözde "Omorfo Belediye Başkanı" Chavalambos Pittas, Rusya’nın Güney Kıbrıs Büyükelçisi Andrey Nesterenko ve diğer bazı yabancı misyon temsilcileri de katıldı. Bu arada ayinin yapıldığı alana Güzelyurt Kaymakamı Cemal Türkler ve bazı bölge milletvekilleri de gelerek incelemelerde bulundu. 
     Neofitos’un kiliseye girişi sırasında kendisine, Cumhuriyetçi Türk Partisi-Birleşik Güçler CTP-BG adına, buket verildi. 
     Kilisenin etrafında sıkı güvenlik önlemleri uygulanırken, civar yollar trafiğe kapatıldı. Kiliseye girişlerde herkesin üstü titizlikle arandı. 
     Ayinin yarın sabahki kısmı 08.00’de başlayacak. 
     Bu arada, iki Rum aracının yandığı bildirildi. 
     Rum plakalı ve yan yana park etmiş iki araca itfaiye müdahale ederken, yanan AAQ 160 plakalı Mitsubishi kamyonet ile HTM 733 plakalı Nissan Almera Salon tipi aracın hasar gördüğü belirtildi. 
     KKTC İçişleri Bakanı Özkan Murat ve Güzelyurt Kaymakamı Cemal Türkler, olay yerine giderek incelemelerde bulundu ve güvenlik makamlarından bilgi aldı. 
     Polis olayla ilgili soruşturma başlattı. 
     Aya Mama Kilisesi’nde, 30 yıl aradan sonra ilk kez geçen yıl ayin yapılmıştı. 
     
</TEXT>
</DOC>
