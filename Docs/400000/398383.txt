<DOC>
<DOCNO> 398383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun21.html </URL>
<DATE> 2005/11/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Almanya Meclis Başkanı, öğretmenlere başörtü yasağını savundu 
</HEADLINE>
<TEXT>

     Almanya Federal Meclis Bundestag Başkanı Norbert Lammert, bazı eyaletlerdeki okullarda öğretmenlere yönelik başörtü yasağını savundu. 
     Lammert, Rheinische Merkur gazetesine verdiği demeçte, uyumun en önemli şartının dil öğrenmek olduğu hususunda hiçbir tartışma olmadığını belirterek, ''Başörtü yasağı hakkında Strasbourg'daki Avrupa İnsan Hakları Mahkemesi çok ilginç bir karar aldı. Mahkeme, Türkiye'nin kamu yerlerinde sıkı bir başörtü yasağı uygulayabileceğine karar verdi. Eğer başörtü yasağı Müslüman bir ülkede uygulanabiliyorsa, Hıristiyan bir ülkede düşünülmesi yanlış olamaz'' diye konuştu. 
     Göçmen ailelerinden çok şey öğrenildiğinin, özellikle Türk ailelerinin çocuk sevgisi ve yaşlılara saygısının hatırlatılması üzerine de Lammert, ''Avrupa, kültürlerin karşılaşmasına çok şey borçlu. Ancak geçmişte ve şimdiki zamanda da farklı kültürlerin sadece uzlaşma değil, krizler de yarattıklarını görüyoruz'' dedi. 
     Lammert, bu tür krizleri Almanya'da da görüp görmediği sorusunu, ''Bu tür olayları en iyi niyetimize rağmen görmezlikten gelemeyiz. Zorla evlendirmelere ya da namus uğruna işlenen inanılmaz cinayetlere bir bakın. Eğer bu kişiler kendilerini haklı görüyorlarsa, burada bilinçlendirme gereksinimi açıkça ortaya çıkmaktadır'' diye yanıtladı. 
     
</TEXT>
</DOC>
