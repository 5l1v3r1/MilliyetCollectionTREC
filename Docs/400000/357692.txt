<DOC>
<DOCNO> 357692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur09.html </URL>
<DATE> 2005/07/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İstanbul-Selanik hattında karşılıklı tren seferleri başladı 
</HEADLINE>
<TEXT>

     Türkiye ile Yunanistan arasında dostluk bağlarının güçlendirilmesi ve turizme katkı sağlanması amacıyla karşılıklı deneme amaçlı tren seferleri başladı. 
     İstanbul Sirkeci Garı'ndan hareket eden 81022 sefer sayılı 8 vagondan oluşan ve 6'sı Yunanistanlı 43 kişinin seyahat ettiği ''Dostluk Treni'', gece yarısı Edirne'nin Uzunköprü İlçesi Garı'na geldi. Burada yapılan gümrük işlemlerinden sonra tren, Selanik'e hareket etti. 
     Dostluk Treni'nde bulunan TCDD Genel Müdürlüğü yetkilileri, deneme amaçlı başlayan tren seferinde, İstanbul-Selanik arasındaki yol durumu ve zaman gibi birtakım fizibilite çalışmaları yapacaklarını belirtti. 
     İstanbul-Selanik arasında tren seferlerine başlanması çalışmasının 1995 yılından bu yana sürdürüldüğünü belirten yetkililer, TCDD ile Yunan Demiryolları OCE arasında yapılan görüşmeler sonucu, karşılıklı olarak her gün bir tren seferi yapılacağını kaydettiler. 
     Yetkililer, gerekli çalışmaların tamamlanmasının ardından İstanbul-Selanik arasında tren seferlerinin düzenli olarak başlatılacağını bildirdiler. 
     Yunanistan'ın Selanik kentinden hareket eden 4 vagondan oluşan 19 kişinin bulunduğu tren de Edirne'nin Uzunköprü İlçesi Garı'ndan Türkiye'ye giriş yaptı. 
     Yunanistan ile Türkiye arasında karşılıklı tren seferlerinin başlatılması yönünde bir süre önce imzalanan anlaşma gereği, İstanbul-Selanik arasındaki tren yataklı ve konforlu bir setten oluşacak. Her gün akşam saatlerinde İstanbul ve Selanik'ten karşılıklı olarak hareket edecek trenler, yaklaşık 826 kilometrelik yolu 11 saatte alacak. İstanbul'dan hareket eden tren 7 vagondan, Selanik'ten hareket eden tren ise 4 vagondan oluşacak. Her iki trenin kapasitesi de 140'ar yolcudan oluşacak. 
     
</TEXT>
</DOC>
