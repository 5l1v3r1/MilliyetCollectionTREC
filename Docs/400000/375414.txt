<DOC>
<DOCNO> 375414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur18.html </URL>
<DATE> 2005/09/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İstanbul'da gök gürültülü sağanak yağış etkili olmaya başladı 
</HEADLINE>
<TEXT>

     İstanbul'da gök gürültülü sağanak yağış başladı. 
     Kenti saat 11.00'den itibaren etkileyen sağanak ve gök gürültülü sağanak yağış, şu ana kadar herhangi bir olumsuzluğa yol açmadı. 
     İstanbul Valiliği Afet Yönetim Merkezi'nden dün yapılan açıklamada, Meteoroloji Bölge Müdürlüğü'nden alınan hava tahmin raporuna göre ilin bugünden itibaren sağanak ve gök gürültülü sağanak yağışın etkisine gireceği, yağışların yarın akşam saatlerinden sonra etkisini kaybedeceği belirtilmişti. Açıklamada, yağışın olumsuz etkilerine karşı ilgili kamu kurum ve kuruluşlarının gerekli önlemleri almaları konusunda uyarıldığı vurgulanarak, vatandaşların da alınan önlemlere duyarlı olmaları istenmişti. 
     
</TEXT>
</DOC>
