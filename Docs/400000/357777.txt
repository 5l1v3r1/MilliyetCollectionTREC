<DOC>
<DOCNO> 357777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yasam/axyas01.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da analiz 
</HEADLINE>
<TEXT>


Amerikan TV kanalı ABC, bu soruyu birkaç takım fotoğraf da gönderdiği adli antropolog Profesör Mehmet Yaşar İşcan'a sordu 

ÖNAY YILMAZ İstanbul 

ABD'nin en çok seyredilen televizyon kanallarından ABC, adli antropolog Prof. Dr. Mehmet Yaşar İşcan'ın görüşlerine başvurdu. ABC, yeni İran Cumhurbaşkanı Mahmud Ahmedinecad'ın, 1979'da Tahran'da ABD'lileri rehin alan eylemcilerden biri olup olmadığını incelemesi için fotoğraflar göndererek ön rapor istedi. 
Fotoğrafları inceleyen İstanbul Üniversitesi Adli Tıp Enstitüsü Öğretim Üyesi İşcan, "Ahmedinecad'ın pasaportundaki gençlik fotoğrafındaki yüzü ile militanın yüzü birbirine pek benzemiyor. Ancak Cumhurbaşkanı'nın yeni fotoğrafındaki yüzü, militanın yüzüne daha çok benziyor" dedi. 
Cumhurbaşkanının 3, militanın da 1 fotoğrafını incelediğini anlatan İşcan, "Bu ön rapordur. Işık ve gölge yanıltabilir. Bunun laboratuvarlarda daha iyi incelenmesi gerekir" diye konuştu. Fotoğraflarda benzerlik ve farklılıklar olduğunu vurgulayan İşcan, şunları söyledi "Bir kere aynı toplumda yaşayan insanlar birbirlerine benzerler. Aynı saç, aynı bıyık ve sakal şeklinden hoşlanırlar. Sonuçta Cumhurbaşkanı ile militanın yüzünün genel yapısı, sakal ve bıyıklarda benzerlikler tespit ettik." 


</TEXT>
</DOC>
