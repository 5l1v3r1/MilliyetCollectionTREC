<DOC>
<DOCNO> 385424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun15.html </URL>
<DATE> 2005/10/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sudan'da tüm rehineler serbest 
</HEADLINE>
<TEXT>

     Sudan'ın batısındaki sorunlu Darfur bölgesinde kaçırılan Afrika Birliği çalışanlarından son 2 rehinenin de serbest bırakıldığı bildirildi. 
     Adalet ve Eşitlik Hareketi JEM liderlerinden Bahar İdris Abudarda, bir JEM grubunun, rehineleri kurtardığını, ancak bu kişileri kaçıranların Çad'a kaçtığını söyledi. 
     Hartum'daki bir Afrika Birliği yetkilileri, 2 rehinenin serbest bırakıldığı haberini henüz doğrulayamadı, ancak haberin doğruluğunun araştırıldığını kaydettiler. 
     Aralarında, askeri gözlemciler, sivil polis, bir Amerikalı temsilci ve bir JEM temsilcisinin bulunduğu 18 kişinin dün kaçırılmasından sonra 20 Afrika Birliği çalışanı daha silahlı kişilerce rehin alınmıştı. 
     
     36 rehine önceden serbest bırakılmıştı 

     Sudan'ın Darfur bölgesinde kaçırılan Afrika Birliği çalışanlarından 36'sının serbest bırakıldığı bildirildi. 
     Afrika Birliği sözcüsü Nurettin Mezni, 2 kişinin halen, Adalet ve Eşitlik Hareketi'nden JEM ayrılan isyancı grup tarafından ülkenin batısında rehin tutulduğunu söyledi. 
     Aralarında, askeri gözlemciler, sivil polis, bir Amerikalı temsilci ve bir JEM temsilcisinin bulunduğu 18 kişinin kaçırılmasının ardından, 20 Afrika Birliği çalışanı daha silahlı kişilerce rehin alınmıştı. 
     Darfur'da önceki gün düzenlenen baskında, 2 Afrika Birliği askeri ve 2 sivil müteahhit öldürülmüştü. Afrika Birliği, bu saldırının sorumlusu olarak, Darfurlu militan grup Sudan Kurtuluş Ordusu'nu SLA göstermişti. 
     
</TEXT>
</DOC>
