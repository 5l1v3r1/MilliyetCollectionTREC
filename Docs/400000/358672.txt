<DOC>
<DOCNO> 358672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy10.html </URL>
<DATE> 2005/07/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Okul bahçesine asılan AB bayrağına inceleme... 
</HEADLINE>
<TEXT>

     Milli Eğitim Bakanı Hüseyin Çelik, "Türk Bayrağı’nın yanında AB logosu ve bayrağı, sadece tanıtım amaçlı kullanılmaktadır" dedi. 
     Bakan Çelik, CHP Bursa Milletvekili Mustafa Özyurt’un, "Bursa Yıldırım Kız Meslek Lisesi’nde Türk Bayrağı ile AB bayrağının göndere çekilme" nedenine ilişkin soru önergesini cevapladı. 
     Çelik, Türkiye ile AB arasında imzalanan Türkiye’de Mesleki Eğitim ve Öğretim Sisteminin Güçlendirilmesi Projesi MEGEP kapsamında 105 mesleki ve teknik okul ile 40 genel lisenin pilot kurum olarak seçildiğini, Yıldırım Kız Meslek Lisesi’nin de proje kapsamındaki okullar arasında olduğunu bildirdi. 
     Proje faaliyetlerini desteklemek amacıyla pilot okul ve kurumlara eğitim materyalleri, ekipman ve proje tanıtım malzemeleri satın alınarak gönderildiğini belirten Bakan Çelik, proje finansmanının AB hibesi ile sağlandığını kaydetti. 
     Proje kapsamındaki her türlü faaliyetin AB tarafından desteklendiğini ifade eden Çelik, "Yapılacak konferanslar, seminerler, fuarlar, sergiler ve çalıştaylarda Türk Bayrağı’nın yanında AB logosu ve bayrağı, sadece tanıtım amaçlı kullanılmaktadır. 
     Yıldırım Kız Meslek Lisesi’ndeki iddiayla ilgili olarak inceleme başlatılmış olup, sonucuna göre yasaların gereği yerine getirilecektir" dedi. 
     Bakan Çelik, proje bütçesinden tanıtım malzemesi olarak 250’şer adet Türk Bayrağı, AB bayrağı, Kırlangıç Türk Bayrağı, Kırlangıç AB bayrağı, 500 masa üstü Türk ve AB bayrağı, 135 pirinç tabela, 2 bin Türk Bayrağı ve AB bayraklı yaka rozeti ile 125 bannerin, 12 bin 715 avroya alındığını kaydetti. 
     
</TEXT>
</DOC>
