<DOC>
<DOCNO> 363776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/magazin/amag.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk seyircisi bir başka' 
</HEADLINE>
<TEXT>


Deep Purple, dün gece 'unutamıyoruz' dedikleri Türk seyircisiyle yeniden buluştu. Grup, canlı performansıyla izleyenleri büyüledi 

MAGAZİN SERVİSİ 

Rock müziğin önemli gruplarından Deep Purple, 'Bananas' adlı yeni albümlerinin tanıtımı için çıktıkları dünya turnesi kapsamında İstanbul'a geldi. Grup, Maslak Parkorman'da dün akşam muhteşem bir konser verdi. 
Solistliğini Ian Gillan'ın yaptığı grup, konserde yeni albümlerinden parçaların yanı sıra eski albümlerinden "Smoke on the Water", "Soldier of Fortune" gibi klasikleşmiş şarkılarını da seslendirdi. 
Deep Purple üyeleri, konserleri öncesinde The Marmara Oteli'nde bir basın toplantısı yaptı. 
Grubun gitaristi Steve Morse, "Türk izleyicisini nasıl buluyorsunuz " sorusuna şu ayrıntılı yanıtı verdi "Daha önce de Türkiye'ye geldik. Dünyada en canlı ve gürültülü seyirci Türk seyircisi. Yıllar önce çıktığımız turnenin Türkiye ayağını asla unutamadık. Bugün bile seyircilerle ilgili sohbet ettiğimizde, Türk seyircisini ayrı bir yere koyuyoruz." 

Her ailede kavga olur 
Gillan da, "30 yılda 10 grup üyesi değişti. Bunun nedeni nedir " sorusuna, "Her ailedeki gibi bizde de boşanmalar, tartışmalar, akıl hastalıkları olmuştur. Ama yaklaşık 10 yıldır iyiyiz" yanıtını verdi. 


</TEXT>
</DOC>
