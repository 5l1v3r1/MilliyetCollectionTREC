<DOC>
<DOCNO> 398210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonsiy10.html </URL>
<DATE> 2005/11/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan yine Baykal'a yüklendi 
</HEADLINE>
<TEXT>

     CHP Lideri Deniz Baykal ile arasında geçen üst kimlik tartışmasını sürdüren Başbakan Recep Tayyip Erdoğan, Baykal’ın Enerji ve Tabii Kaynaklar Bakanlığı günlerinde yaşanan akaryakıt kuyruklarını anımsattı. Erdoğan, "Şunu bir defa Baykal’ın çok iyi bilmesi lazım, bana bir defa Türk Milleti demenin dersini vermesin onun dersini bir alsın. 
     dersini alsın" dedi. 
     Başbakan Erdoğan, Samsun’da düzenlenen kente doğal gaz verilmesi ve doğalgaz meşalesinin yakılması törenine katıldı. 
     
     "ANNENİZ BABANIZ İYİ BİLİR" 
     Hükümet olarak yaptıkları icraatları anlatan Erdoğan, daha sonra sözü CHP ve Baykal’a getirdi. Baykal’ın Enerji Bakanlığı günlerini isim vermeksizin anımsatan Erdoğan, "Yahu siz hayatınızda taş üstüne taş koydunuz mu siz 
     Bunlara sorun Taş üstüne taş koydunuz mu Büyükleriniz çok daha iyi bilir. Bilirsiniz bunların geçmişinde devlet dairelerinde paltoyla hizmet veren o bakanlar dönemini unutmayın, o günleri yaşadık, akaryakıt kuyruklarında neler çektiğimizi anneleriniz babalarınız iyi bilir. O dönemin bakanlarını anneniz babanız çok iyi bilir" diye konuştu. 
     
     "BAYKAL DERSİNİ ALSIN" 
     Şemdinli, Yüksekova ve Hakkari’ye gezip geldiğini, orada yaptığı konuşmalardan bazılarının rahatsız olduğunu kaydeden Erdoğan, "Türk Milleti ifadesini kullanmaktan çekindiğimi ifade ediyor Baykal. Çok açık net söylüyorum, benim bütün konuşmalarımın televizyon kayıtları var. Şunu bir defa Baykal’ın çok iyi bilmesi lazım, bana bir defa Türk Milleti demenin dersini vermesin. Onun dersini bir alın, dersini alsın. Ve çok daha ilgincini söylüyorum. CHP’nin internet sitesini inceledi uzman arkadaşlar, tek bir kez bile Türk Milleti ifadesi geçmiyor" diye konuştu. 
     
     "ARTIK SUS" 
     Samsun’a her gelişinde kentin gelişimine özen gösterildiğini gördüğünü, AKP’nin verdiği sözleri tuttuğunu, ifade eden Başbakan Erdoğan, "Bakınız AB yolunda ciddi adımlar attık. Bu yola çıktığımızda da çok şey söyleniyordu, ’yapılamaz, olamaz’ deniliyordu. Oldu mu, oldu. Ama son anlarda şimdi yine başladılar ’bu müzakere süreci bitmez’ diye. Artık sus. Kopenhag ve Maastricht kriterlerinde ne varsa onu yapacağız bunun dışında bir şey isteyemez kimse. 
     Eğer AB siyasi değerler bütünüyse Türkiye’yi arasına almak durumundadır. Eğer değilse o zaman Hristiyanlar kulübü olur. 
     Biz medeniyetler arası ittifaka güç katalım istedik" şeklinde konuştu. 
     
     "EVET TÜRKİYE’Yİ PAZARLAYACAĞIZ" 
     "Bugün İspanya’ya gidiyorum ve medeniyetler ittifakı toplantısını bugün başlatıyorum" diyen Erdoğan, yarın Mayorka, öbür gün Barselona’da olacağını söyledi. Erdoğan, "Ve bu süreci böylece başlatıyoruz. Durmak yok. Geleceğiz bir kaç gün sonra kalkacağız ta Avustralya’ya gideceğiz. 
     Oradan Yeni Zelanda’ya geçeceğiz. Bazıları kabul etmiyor evet Türkiye’yi pazarlayacağız, Türkiye’yi pazarlayacağız. 
     Bilmeyenler anlamayanlar var, size söylüyorum bu konuda maalesef çağı yakalayamayanlar var. Öğrenecekler merak etmeyin, sabırlı olun" dedi. 
     Türkiye’nin bir huzur ülkesi olacağını belirten Erdoğan, "Türkiye’nin kardeşlik iklimini bozmaya kimse muktedir olamayacaktır. Biz bu Cumhuriyeti bu devleti Samsun’dan yola çıkarak kurduk. Biz Urfa’da, Çanakkale’de ağır bedeller ödedik ve yeniden varolduk. Günümüz kutlu geleceğimiz aydınlık olsun" şeklinde konuştu. 
     Erdoğan daha sonra alanı dolduran halkla birlikte "Beraber yürüdük biz bu yollarda, beraber ıslandık yağan yağmurda, şimdi dinlediğim tüm şarkılarda bana herşey ’sizi’ hatırlatıyor" şarkı sözlerini söyledi. 
     
</TEXT>
</DOC>
