<DOC>
<DOCNO> 383319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/soneko02.html </URL>
<DATE> 2005/10/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Özel sektör dış borçta devleti geçti... 
</HEADLINE>
<TEXT>

     2001 krizini izleyen yıllarda hızlı bir dış borçlanma sürecine giren özel sektörün dış borçları bu yıl haziran sonunda 74 milyar dolarla ilk kez Hazine ve diğer kamu kurum ve kuruluşlarının toplam dış borcunu aştı. 
     Hazine Müsteşarlığı’nın verilerine göre 2001 yılından sonra özel sektörün dış borçlarında 30 milyar 952 milyon dolarlık bir büyüme yaşandı. Aynı dönemde IMF ve Dünya Bankası gibi uluslararası kuruluşlardan yoğun dış borç kullanımına gitmesine rağmen kamu sektörünün dış borçlarında ise 24 milyar 475 milyon dolarlık artış oldu. 
     Hazine, yerel yönetimler, üniversiteler KİT’ler, Fonlar, özerk kurum ve kuruluşların oluşturduğu kamu sektörünün 2001 yılı sonunda 46 milyar 164 milyon dolar olan dış borç stoku, bu yıl haziran sonunda 70 milyar 639 milyon dolara çıkarken, özel sektörün borçları ise 43 milyar 139 milyon dolardan 74 milyar 91 milyon dolara kadar yükseldi. Bu dönemde özel sektörün toplam dış borçlarında 30 milyar 952 milyon dolarlık artış yaşandı. 
     Özel sektörün dış borçlarında bu dönemde yaşanan büyümenin 13 milyar 796 milyon dolarlık kısmı bankacılık ve diğer finansal sektörün borçlarındaki artıştan kaynaklandı. 
     Bankalar ve finansal kuruluşların 2001 yılı sonunda 12 milyar 786 milyon dolar olan dış borçları bu yıl haziran sonunda 26 milyar 582 milyon dolara çıktı. Reel sektördeki kuruluşların dış borç stoku ise aynı dönemde 17 milyar 156 milyon dolarlık büyümeyle 47 milyar 509 milyon dolar oldu. 
     
     MERKEZ BANKASI IMF’YE BORCUNU BİTİRİYOR 
     Merkez Bankası’nın dış borçları ise 7 milyar 235 milyon dolar azalarak 24 milyar 323 milyon dolar oldu. Merkez Bankası’nın haziran sonu itibariyle 17 milyar 88 milyon dolara gerileyen dış borçları 2001 yılı sonunda 24 milyar 323 milyon dolara kadar çıkmıştı. Bu dönemde IMF’ye olan borçlarının büyük bölümünü ödeyen Merkez Bankası’nın Haziran 2005 sonundaki dış borçlarının 16 milyar 155 milyon doları kredi mektuplu döviz tevdiat hesapları nedeniyle Türk vatandaşlarına olan borçlardan, 933 milyon doları ise IMF’ye olan borçlardan kaynaklanıyor. Merkez Bankası IMF’ye olan borçlarını bu yıl sonu itibariyle ödeyerek tamamlayacak. 2002 yılından itibaren IMF’den alınan borçları doğrudan Hazine kullanmıştı. Bu nedenle Hazine’nin IMF’ye borç ödemeleri bir kaç yıl daha sürecek. 

ANKA 
     
</TEXT>
</DOC>
