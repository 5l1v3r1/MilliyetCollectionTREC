<DOC>
<DOCNO> 367830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/soneko07.html </URL>
<DATE> 2005/08/07/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Turist başına elde edilen gelir azaldı... 
</HEADLINE>
<TEXT>

     Turizmin parlayan yıldızı Türkiye, son dönemlerde turist sayısını artırmada yakaladığı başarıyı, turist başına gelirde yakalayamıyor. 
     A.A muhabirinin yaptığı hesaplamalara göre, Türkiye, yılın ilk 5 ayında geçen yılın aynı dönemine göre 1.8 milyon daha fazla turist çekmesine karşılık, turist başına elde ettiği geliri artıramadı. 
     Nitekim geçen yılın Ocak ayında turist başına 1.127 dolar gelir elde edilirken, bu yılın Ocak ayında söz konusu rakam yüzde 12.6 düşerek 985 dolara indi. 
     Şubat ayında turist başına gelir 827 dolardan 787 dolara düşerken, turist başına elde edilen gelirdeki azalış yüzde 4.8 oldu. 
     Mart ayındaki turist başına gelir yüzde 11.9 azaldı ve 776 dolardan 684 dolara indi. 
     Nisan'da da geçen yılın aynı ayına göre turist başına gelir yüzde 2 düştü. 2004 yılı Nisan'ında 703 dolar olan turist başına gelir 689 dolara indi. 
     Yılın ilk 5 ayında turist başına gelirde artış görülen tek ay ise Mayıs oldu. Bu ayda geçen yılın aynı ayına göre turist başına gelir yüzde 1.4 artarak, 647 dolardan 656 dolara çıktı. 
     
</TEXT>
</DOC>
