<DOC>
<DOCNO> 395000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/spo11.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Kupa'da süper heyecan 
</HEADLINE>
<TEXT>


Barcelona'da düzenlenen ve dört ülkenin Seat Leon Cup yıldızlarını bir araya getiren Supercopa'da zafer Almanlar'ın olurken, Türk ekibi ev sahibi İspanya'nın önünde üçüncülük kürsüsüne çıktı. 


Türkiye'nin yanı sıra İspanya, İngiltere ve Almanya'da düzenlenen Seat Leon Cup'ın sezon sonu uluslararası finali, Barcelona'da bulunan dünyaca ünlü Katalunya Pisti'nde düzenlendi. 
Her ülkenin 2005 sezonunu en iyi tamamlayan dört pilotunun yarıştığı bu büyük organizasyonda ilk üç sırayı Alman pilotlar elde etti. Doğuş Motorsportsa ait 16 Seat Cup aracının kullanıldığı yarışta 2004 sezonunun şampiyonu, 2005 sezonunun 2.si Mert Aytuğ, yedinci olurken başarılı bir performans sergiledi. Türk Seat takımı ise topladığı puanlarla Almanya ve İngiltere'nin ardından 3. olurken kendi evinde yarışan İspanyollar'dan daha fazla puan toplamayı başardı. Otomobil üreticisi Seat'ın motorsporları departmanı SEAT Sport, görkemli bir sezon finali düzenledi. 2005 yılında yeni nesil Leon baz alınarak geliştirilen Leon WTCC yarış otomobiliyle World Touring Car Şampiyonası'nda daha birkaç hafta önce ilk birinciliğini kazanmanın gururu yaşayan Seat Sport, 13 Kasım Pazar günü Seat Leon Supercopa organizasyonuyla 2005'e noktayı koydu. Eurosport tarafından da naklen yayınlanan Seat Leon European Masters'da ülkemizi ise Seat Cup Türkiye'de geçtiğimiz yılın genç şampiyonu ve bu yılın ikincisi Mert Aytuğ, başarılı bir sezon geçirerek üçüncü olan tecrübeli isim Taner Şengezener ve istikrarlı performansıyla dikkat çeken, dördüncü olarak sezonu kapatan Osman Güney temsil etti. Mazereti nedeniyle sezonu şampiyon olarak tamamlamasına rağmen start alamayan Ahmet Atay'ın yerineyse Ertan Nacaroğlu 4. pilot olarak sezon finaline katıldı. 

Türk ekibi alkış aldı 
Seat Leon European Masters organizasyonunda,Türk teknik ekibi göstermiş olduğu özverili çalışma ve performanstan ötürü tüm organizasyondan alkış aldı. 30 Ekim'de İstanbul Park'ta yapılan sezonun son Seat Cup Türkiye yarışı sonrasında İspanya'ya gönderilen araçlar, Türk teknik ekip tarafından yaklaşık 15 gündür büyük organizasyon için hazırlanıyordu. 
Akşamdan yağan yağmurun ıslattığı pistte sabahın erken saatlerinde sıralama turları için dönmeye başlayan pilotlar izleyenlere heyecanlı dakikalar yaşattılar. Üç aracın pist dışına çıkarak hasar görmesi yağmurun devam etmesi halinde yarışın nasıl geçebileceği konusunda fikir veriyordu. Sıralama turları sonrasında en iyi dereceyi yapan Alman pilot Florian Gruber pole pozisyonunu elde etti. En iyi 2. dereceyi yapan İngiliz pilot Tom Ferrier'in arkasında ise Alman pilot Thomas Marschall yer alıyordu. Pistte yarışacak pilotlar arasında en genç pilot unvanına sahip olan Bastian Kolmsee ise dördüncü cepten yarışa başlama hakkını elde etmişti. Türk pilotlardan Taner Şengezener 10., Osman Güney 11. sırada start alma hakkını elde ederlerken gridin son iki cebinde de Mert Aytuğ ve Ertan Nacaroğlu bulunmaktaydı. Doğuş Motorsports'un tecrübeli teknik ekibi tarafından hasarlı araçların yarışa hazırlanmasının ardından tam vaktinde start alan pilotlar ve araçlar start düzlüğünün sonundaki ilk virajda birbirlerine temas etmekten kurtulamadılar.İspanyol pilot Oscar Farre'nin yarış dışı kaldığı bu mücadelede Mert Aytuğ'nun aracının arkasında da büyük bir hasar oluştu. 4. turda Ertan Nacaroğlu girdiği bir mücadele sonrasında pist dışına çıkıp kum havuzuna saplanarak yarış dışı kaldı. 14 tur süren yarışa 15. sırada başlayan Mert Aytuğ damalı bayrağın altından 7. olarak geçmeyi başararak Seat Cup Türkiye pilotlarının en başarılısı oldu. Osman Güney'in 10. olduğu yarışta Taner Şengezener'de 12. sırada yer aldı. Türk takımı topladığı 25 puanla, 65 puan alan Almanya ve 34 puan toplayan İngiltere'nin ardından takımlar klasmanında 3. olmayı başardı. 
Seat Sport, bu yarış organizasyonu çerçevesinde ayrıca 2006 sezonunda öncelikli olarak İspanya'da düzenlenecek olana Seat Cup yarışlarında kullanılacak yeni nesil Leon bazlı yarış otomobilini de görücüye çıkarttı. 280 HP gücünde turbo beslemeli motorla ve 6 ileri sıralı şanzımanla donatılan Seat Leon Cup otomobili, basının ve pilotların hayranlığını kazandı. 


</TEXT>
</DOC>
