<DOC>
<DOCNO> 367666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur05.html </URL>
<DATE> 2005/08/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
TIR'da sıkışan 4 kişi diri diri yanarak öldü 
</HEADLINE>
<TEXT>

     
     Mustafa İNSAN MERSİN, DHA 
     
MERSİN'de, otoyolda park halinde duran TIR faciaya neden oldu. Karanlığın içerisinde bekleyen ve hiçbir park uyarı ışığı bulunmayan TIR'a bir başka TIR çarparak alev aldı. Kazada, 1'i çocuk 2'si kadın ve 1'i erkek olmak üzere kimlikleri belirlenemeyen toplam 4 kişi yanarak yaşamını yitirirken, 5 kişi de yaralandı. 
     Kaza, bu akşam saat 22.00 sıralarında Mersin-Tarsus Otoyolu Deliçay Viyadüğü yakınlarında meydana geldi. Hasan Arslan'ın kullandığı 34 VKU 14 plakalı TIR henüz belirlenemeyen bir nedenden dolayı otoyolda park halinde duruyordu. Aynı yolda seyir halinde olan 34 AF 1873 plakalı TIR’ın şoförü Yusuf Tatlı karanlığın içerisinde bekleyen TIR'a çarptı. Çarpmanın etkisiyle Tatlı'nın kullandığı TIR, alev alarak yanmaya başladı. Yangın sırasında araçta sıkışan ve kimlikleri henüz belirlenemeyen 1 çocuk, 2 kadın ve 1 erkek yanarak feci şekilde hayatını kaybetti. 
     Alevlerin arasından çıkmayı başaran şoför Hasan Arslan ile diğer TIR'da bulunan Amine Kürtas, Seray Taşçı, Yasemin Yıldız ile Yusuf Tatlı Mersin Devlet Hastanesi'ne kaldırılarak tedavi altına alındı. 
     Jandarma, olayla ilgili olarak geniş çaplı soruşturma başlattı. 
     
</TEXT>
</DOC>
