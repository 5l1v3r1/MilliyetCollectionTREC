<DOC>
<DOCNO> 381403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur07.html </URL>
<DATE> 2005/09/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ermeni Konferansı'nda ikinci gün protestosuz başladı ancak... 
</HEADLINE>
<TEXT>

     İstanbul Bilgi Ünivermsitesi’ndeki olaylı "İmparatorluğun Çöküş Döneminde Osmanlı Ermenileri" adlı konferansın ikinci ve son gün oturumu başladı. 
     Bugünkü oturumda 1930’lu yıllar ağırlıklı olmak üzere İttihatçıların ve döneme tanıklık eden siyasetçilerin anıları, sosyal bellek türünden anılar, Türkiye toplumunda Ermeni meselesi, Türk siyasetinde Ermeni sorunu, Batı özgürlüğü ve Ermeni sorunu gibi konular konuşulacak. 
     Eski Sağlık Bakanı Cevdet Aykan, Gündüz Vassaf, Baskın Oran, Hrant Dink, Ferhat Kentel, Ali Bayramoğlu, Ahmet İnsel, Ahmet Hakan, Fehmi Koru ve Oral Çalışlar gibi isimler konuşmacı olarak katılacak. 
     
     BBP'Lİ GRUP, ÜNİVERSİTE BİNASINA YUMURTA VE DOMATES ATTI 

     Tartışmalı konferansın yapıldığı İstanbul Bilgi Üniversitesi'nin Dolapdere Yerleşkesi önünde toplanan Büyük Birlik Partisi BBP üyesi bir grup, üniversite binasına yumurta ve domates attı. Yerleşke önünde toplanarak çeşitli sloganlar atan grup adına bir basın açıklaması yapan BBP İstanbul İl Başkanı Emin Emir, üniversitede "Taşnak zihniyetinin uzantısı" olarak birtakım "hokkabazlıklar"ın yaşandığını, kendilerinin ise bu gelişmelere şaşırmadıklarını ve dikkatle takip ettiklerini söyledi. 
     Yüce Atatürk'ün Türk gençliğine hitabesinde bunların olacağını önceden bildirdiğini ifade eden Emir, "Biz de içeride bulunanları uyarıyoruz. Bunlar bize hiç yabancı değil. Bunlar daha 2 ay önce karşımıza aydın olarak çıktılar. Bunların temeli Osmanlı döneminde yurtdışında eğitim görüp Osmanlı'nın temeline bomba koyan Jön Türkler'e kadar gidiyor" diye konuştu. 
     Kendilerinin Türk Milleti olarak buna hazırlıklı olduklarını, çünkü Atatürk'ün gençliğe hitabesinin devamında, "iktidarda bulunanların gaflet ve delalet içinde olabileceğini" de söylediğini belirten Emir, "Biz bugün yaşananların gaflet ve delaletle açıklanamayacağını ve bunun tam bir ihanet olduğunu buradan duyuruyoruz" dedi. 
     Emir, Türk yargısını ve Cumhuriyet savcılarını da görev davet ettiklerini söyledi. 
     Gruptan bazı kişiler, açıklamanın ardından yerleşkenin önündeki caddenin karşı tarafına geçerek, okul binasına yumurta ve domates attı. 
     Bazı kişiler de, üniversite yerleşkesinde asılı olan Türk Bayrağı'nın yanında AB Bayrağı da bulunmasına tepki göstererek, bunun yasaya aykırı olduğunu savundular. Ellerindeki Türk Bayrağı'nı gösteren bu kişiler "Bunlar bizim bayrağımız, o da içeride bulunanların bayrağı" yorumunu yaptılar. 
     Bu arada, caddeyi ayıran parmaklıkların üzerine de Kültür ve Töre Derneği'nin üzerinde "Hınçak, Taşnak, Asala içeride, Türk milliyetçileri dışarıda", "Tek taraflı tez bilim değildir" yazılı ve "Hocalı katliamı"ndan resimler bulunan afişler asıldı. 
     Öte yandan, konferansı izlemeye gelenler de zaman zaman eylemciler tarafından yuhalandı. 
     
</TEXT>
</DOC>
