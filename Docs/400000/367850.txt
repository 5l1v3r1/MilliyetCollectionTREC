<DOC>
<DOCNO> 367850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sonspo11.html </URL>
<DATE> 2005/08/07/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Rus Ivanova, dünya rekoru kırarak şampiyon oldu 
</HEADLINE>
<TEXT>

     10. Dünya Atletizm Şampiyonası'nda, bayanlar 20 kilometre yürüyüşte Rus Olimpiada Ivanova, dünya rekoru kırarak altın madalya kazandı. 
     Finlandiya'nın başkenti Helsinki'deki Olimpiyat Stadı'nda düzenlenen şampiyonanın 2. gün gündüz bölümünde yapılan bayanlar 20 kilometre yürüyüş müsabakasına 47 atlet katıldı ve bunların 35'i yarışı tamamlayabildi. 
     Yarışı uzun süre 4. durumda götüren geçen yılın Olimpiyat Oyunları Şampiyonu Yunanlı Athanasia Tsoumeleka'nın diskalifiye olduğu yarışta Olimpiada Ivanova, 1.25.41.00'lık derecesiyle dünya rekoru kırarken, altın madalyaya ulaştı. 
     Bu daldaki eski rekor, 1.26.22.00 ile Çinli Yan Wang ve Rus Elena Nikolayeva'ya aitti. 
     35 yaşındaki deneyimli atlet Ivanova, 2001 yılında da bu dalda altın madalya kazanmış, 1997'de ikinci olduğu yarıştan sonra ise dopingli çıktığı için 2 yıl ceza almıştı. Ivanova, geçen yıl Atina'daki olimpiyatlarda ise gümüş madalya kazanmıştı. 
     Yarışta gümüş madalyayı, 1.27.05.00 ile geçen yılın olimpiyat dördüncüsü Belarus'tan Ryta Turava, bronz madalyayı ise 1.28.44.00 ile Portekizli Susana Feitor elde etti. 
     
</TEXT>
</DOC>
