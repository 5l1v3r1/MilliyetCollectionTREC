<DOC>
<DOCNO> 381854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun28.html </URL>
<DATE> 2005/09/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ekranı kararan ROJ TV, Yedek kanal’la yayında 
</HEADLINE>
<TEXT>

     İhsan DÖRTKARDEŞ, DHA 

TÜRKİYE'nin Danimarka’dan yayınlarının durdurulmasını istediği PKK'nın yayın organı konumundaki Roj TV’nin ekranı karardı. PKK çizgisindeki kanal, olarak daha önce Yedek kanal’ olarak açılan Mezopotamya TV’nin- ME-TV frekansı ile yayınını sürdürmeye başladı. 
     Türkiye’nin yanı sıra Avrupa ve Ortadoğu’daki 72 ülkeden izlenebilen Hotbird uydusundan yayın yapan Roj TV’nin yayınlarından şikayetçi olan Türkiye, bu kanala yayın ruhsatı veren Danimarka’ya terör örgütünün çizgisinde yayın yaptığına ilişkin dosya iletirken, Roj TV'nin yayınlarından duyulan rahatsızlığı defalarca dile getirdi. 
     Danimarka’nın yayın ruhsatı verdiği, Belçika'nın başkenti Brüksel'den 11585 V 27500’ frekansından yayın yapan Roj TV’nin ekranı karardı. Ancak, Roj TV, yine Danimarka’dan aynı uydu için alınan ruhsatla yayın yapan Mezopotamya TV’nin frekanslarını kullanarak yayına devam etmeye başladı. Daha önce Kürtçe müzik-kültür kanalı olarak yayın yapan Mezopotamya TV’nin Roj TV’nin kapatılma olasılığı nedeniyle kurulduğu biliniyordu. 
     
     ÖNCEKİ KANALLAR 

     PKK çizgisinde daha önce de İngiltere'nin yayın ruhsatı verdiği 'Med TV', bunun ardından 'Medya TV', ve CTV’ terörü körüklediği ve Avrupa'da terörist örgütler arasında kabul edilen PKK çizgisinde yayın yaptığı gerekçesiyle Türkiye'nin girişimleri ile peşpeşe kapatılmıştı. 
     
     PKK’DAN BRÜKSEL’DE YÜRÜYÜŞ HAZIRLIĞI 

     Bu arada, Avrupa’daki PKK çizgisindeki Avrupa Kürt Dernekleri Konfederasyonu, yaklaşan 3 Ekim müzakereleri öncesi Brüksel’de yürüyüş organize etti. Roj TV aracılığıyla sık sık yapılan çağrılarda Kürtler’in Brüksel Yürüyüşü’ne katılması istendi. Yayınlarda 1 Ekim Brüksel Yürüyüşünde Buluşalım’, AB Müzakerelerinde Kürtler de Muhataptır’, Abdullah Öcalan Siyasi İrademizdir’, Özgürlük ve Demokrasi Yürüyüşümüz Hep Sürecek’ sloganları kullanılırken, yürüyüşün 1 Ekim Cumartesi Günü Brüksel’de yapılacağı kaydedildi. 
     
</TEXT>
</DOC>
