<DOC>
<DOCNO> 373740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun23.html </URL>
<DATE> 2005/08/29/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Rumlar, Güzelyurt'ta ayine hazırlanıyor 
</HEADLINE>
<TEXT>

     Kıbrıslı Rumlar, 1 ve 2 Eylül'de Güzelyurt'ta ayine hazırlanıyor. 
     Ay Mama Yortusu nedeniyle Güzelyurt'taki Ay Mamas Kilisesi'nde düzenlenecek ayin için Rum tarafınca, BM aracılığıyla KKTC Dışişleri Bakanlığı nezdinde gerekli girişimlerde bulunuldu. 
     KKTC Başbakan Yardımcılığı ve Dışişleri Bakanlığı'ndan alınan bilgiye göre, ayine katılmak üzere ''eski Güzelyurt sakinleri'' olarak başvuruda bulunan Rumlar, KKTC'ye, 31 Ağustos'ta Türk tarafında açılacak Bostancı Sınır Kapısı'ndan geçebilecek. 
     Kıbrıs Türk tarafının tek taraflı açmaya karar verdiği sınır kapısı, Rum yönetimince Rum tarafından da geçiş kapısı açılması halinde kullanılabilecek. 
     Rum basınında çıkan haberlere göre sözde ''Omorfo Güzelyurt Metropoliti'' Neofitus tarafından yönetilecek ilk ayin, 1 Eylül Perşembe günü saat 18.30'da, cuma günkü ayin ise saat 08.00'de başlayacak. 
     Bu arada Rum gazeteleri, ''Rum yönetiminin, durumu tekrar değerlendirerek ve Rum tarafının kapının açılmasını istemediği görünümünün verilmemesi amacıyla, kapının 31 Ağustos'ta açılması için çalışmaları süratlendirmeye karar verdiğini'' yazdı. 
     
</TEXT>
</DOC>
