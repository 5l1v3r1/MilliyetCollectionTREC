<DOC>
<DOCNO> 350324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko29.html </URL>
<DATE> 2005/06/09/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Doğan Doğan TV hisselerinin Deutsche Bank'a satışı mevzuata uygun 
</HEADLINE>
<TEXT>

     Doğan Yayın Holding, Doğan TV Radyo Yayıncılık’ın yayıncı bir kuruluş olmadığını, anonim şirket statüsünde bulunduğunu belirterek, Doğan TV hisselerinin Deutsche Bank’a satışının kanuna ve mevzuata uygun bir işlem olduğunu bildirdi. 
     Doğan Yayın Holding’den İMKB’ye gönderilen açıklamada, ortaklığın 210 milyon YTL’lik ödenmiş sermayesine yüzde 99.99 oranında iştirak ettiği Doğan TV Radyo Yayıncılık’ın 
     yüzde 19.99 oranındaki 42 milyon adet hissesinin, 150 milyon dolar bedelle nakden ve peşinen Deutsche Bank’a satıldığı anımsatıldı. Radyo Televizyon Üst Kurulu’nun RTÜK satış işlemini Radyo ve Televizyonların Kuruluş ve Yayınlar Hakkında Kanun’un ilgili bentlerine uygun olmadığına karar verdiğinin öğrenildiği belirtilen açıklamada, RTÜK’ün sözkonusu gerekçeli kararının henüz Holding’e tebliğ edilmediği kaydedildi. Doğan TV’nin kanun ve ilgili mevzuat kapsamında faaliyet gösteren bir yayıncı kuruluş olmadığı savunulan açıklamada, yasanın kuruluş ve hisse oranlarına ilişkin maddesinin münhasıran yayın izni verilen veya verilecek anonim şirketlerin hisse oranları ve şirket ortaklık yapılarıyla ilgili düzenlemeleri içerdiği, bu nedenle hisse satışının bu kapsamda değerlendirilmesinin hukuken mümkün bulunmadığı bildirildi. Açıklamada, Doğan TV’nin Türk Ticaret Kanunu’na tabi bir anonim şirket statüsünde bulunduğu, sözkonusu satış işlemi öncesinde bu hususun ilgili tarafların hukuk danışmaları tarafından da teyit edildiği kaydedilerek, şöyle devam edildi "Gerçekleştirilen hisse satışı sonucunda, Doğan Yayın Holding bünyesinde faaliyet gösteren ve yayın izni almış bulunan televizyon ve radyo şirketlerinin sermaye ve ortaklık yapılarında herhangi bir değişiklik sözkonusu olmamıştır. Doğan Grubu, televizyon yayıncılığı sektöründe şeffaf ve finansal açıdan güçlü bir yapılanmayı her zaman savunmuştur. Şirketimiz hisselerinin bir bölümünün Deutsche Bank’a satışı bu görüş paralelinde yapılan kanuna ve mevzuata uygun bir işlemdir. RTÜK’ün gerekçeli kararının tarafımıza tebliğini takiben kararın hukuki değerlendirmesi konunun uzmanlarınca ayrıntılı olarak yapılacak olup, yapılan değerlendirme sonucunda Deutsche Bank ile de mutabık kalınan süreç takip edilecek ve gelişmeler hakkında kamuoyu bilgilendirilecek." 
     
</TEXT>
</DOC>
