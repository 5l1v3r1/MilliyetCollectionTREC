<DOC>
<DOCNO> 353633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun37.html </URL>
<DATE> 2005/06/20/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İsrail radyosu Şaron ve Abbas yarın Kudüs'te bir araya gelecek... 
</HEADLINE>
<TEXT>

     İsrail Radyosu, İsrail Başbakanı Ariel Şaron ile Filistin Ulusal Yönetimi Başkanı Mahmud Abbas'ın, tarihi daha önce açıklanan buluşmasının, Kudüs'te yarın öğleden sonra Şaron'un ev sahipliğinde yapılacağını duyurdu. 
     Radyo, haberinde başka ayrıntıya yer vermedi. 
     Başbakanlık Ofisi'nden görüşmeye ilişkin henüz resmi bilgi verilmedi. 
     Şaron ve Abbas, ilk görüşmelerini, şubat ayı başında Mısır'ın Şarm El Şeyh beldesinde yapmıştı. 
     Öte yandan, İsrail Başbakanı, Parlamento'nun Knesset Dış İlişkiler ve Savunma Komisyonu'ndaki açıklamasında, geri çekilmenin zamanında ve tam anlamıyla yapılacağını belirtti. Geri çekilmenin ateş altında olmayacağını tekrarlayan Şaron, bundan kastının, geri çekilmenin gecikeceği değil, İsrail ordusunun açılacak ateşi durduracağı olduğunu ifade etti. 
     Filistin Ulusal Yönetimi Başkanı Mahmud Abbas da bir televizyona yaptığı açıklamada, Hamas'ın giderek ''ılımlılaştığını'' ifade etti. Abbas, şiddet eylemlerindeki azalma ve Filistin seçimlerine katılmayı kabul etmesini, Hamas'ın ılımlılaştığının bir göstergesi olarak değerlendirdi. Abbas, Hamas'ın sükunet sürecini devam ettirme sözüne sadık kaldığını dile getirdi. 
     
</TEXT>
</DOC>
