<DOC>
<DOCNO> 396688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun39.html </URL>
<DATE> 2005/11/21/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Talabani İran'da... 
</HEADLINE>
<TEXT>

     Irak Devlet Başkanı Celal Talabani, üç günlük resmi ziyaret için İran'ın başkenti Tahran'a geldi. 
     Talabani, İran Cumhurbaşkanı Mahmud Ahmedinejad tarafından resmi törenle karşılandı. Törende, İran Dışişleri Bakanı Manuçehr Mütteki ile bazı bakanlar da hazır bulundu. 
     Üst düzey bir heyetle Tahran'a gelen Talabani, İran dini lideri Ayetullah Ali Hamaney, Ulusal Yüksek Güvenlik Konseyi UYGK Genel Sekreteri Ali Laricani ve Dışişleri Bakanı Manuçehr Mütteki ile de görüşecek. 
     Celal Talabani'nin, 40 yıldır İran'ı ziyaret eden ilk Irak Devlet Başkanı olduğu belirtildi. 
     Talabani'nin ziyareti sırasında yapılacak görüşmelerin, daha önce iki ülke yetkilileri arasında imzalanan anlaşmaların yürürlüğe konulması üzerinde yoğunlaşacağı ifade ediliyor. 
     Talabani'nin İran ziyareti, Irak Ulusal Güvenlik danışmanı Muvaffak el-Rubai'nin geçen haftaki Tahran ziyaretinin ardından yapılıyor. 
     El-Rubai'nin ziyareti sırasında, iki ülke arasında güvenlik anlaşması imzalanmıştı. 
     Irak'ta Saddam Hüseyin yönetiminin devrilmesinden sonra, 1980'lerde 8 yıl savaşan iki ülke arasındaki ilişkiler düzelme eğilimi gösterdi. 
     ABD'nin öncülük ettiği koalisyonun Irak'ı işgalinden sonra yönetimde güçlenen Şiiler, İran ile ilişkileri geliştirmek için çaba harcıyor. 
     İki ülke arasındaki ilişkilerin düzelme sinyali vermesinden sonra dönemin İran Dışişleri Bakanı Kemal Harrazi, mayıs ayı ortalarında Irak'ı ziyaret etmiş, Irak Başbakanı İbrahim Caferi de aralarında 9 bakanın bulunduğu kalabalık heyetle 16 Temmuz'da İran'a resmi ziyarette bulunmuştu. 
     Caferi, 4 gün süren ziyareti esnasında İran üst düzey yetkilileriyle görüşmüş ve iki ülke heyetleri arasında, birçok alanda işbirliği anlaşması imzalanmıştı. 
     Heyetlerarası görüşmelerde, ekonomi, ticaret, politika, Irak'ın yapılandırılması ve terörizmle mücadele konularında komisyonlar oluşturulmuş, başta petrol ve elektrik olmak üzere birçok konu müzakere edilmişti. 
     
</TEXT>
</DOC>
