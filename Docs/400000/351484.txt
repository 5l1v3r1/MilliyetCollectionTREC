<DOC>
<DOCNO> 351484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko07.html </URL>
<DATE> 2005/06/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bolu Dağı Tüneli'nde ışığa 69 metre kaldı... 
</HEADLINE>
<TEXT>

     Kenan Gürbüz AA 

İnşaatına 15 yıl önce başlanan Bolu Dağı Tüneli'nde ilk ışığın görünmesine sadece 69 metre kaldı. Tünelde ilk ışık Ağustos ayı sonunda görünecek. 
     Bolu Dağı Tüneli Kontrol Teşkilatı Başkanı Faik Tokgözoğlu, Gümüşova-Gerede Otoyolu Projesi kapsamında Bolu Dağı Tüneli'nde 14 yıl önce göreve başladığını belirterek, ''Bolu Dağı Tüneli ve otoyol projesine 14 yılımı verdim. Bir kaç ay sonra 15 yıl olacak. Tek isteğim bu tünelde ışığı görmek. Bir aksilik olmazsa bu tünelde ilk ışığı bu yılın Ağustos ayı sonunda göreceğiz'' dedi. 
     
     TÜNELDE IŞIĞA 69 METRE KALDI 

     Tokgözoğlu, Bolu Dağı Tüneli'nde sağ ve sol olmak üzere iki tüp olduğuna işaret ederek, ''Ankara'dan İstanbul istikametine giden sol tüp toplam 2 bin 954 metre. Bu tüpte ışığın görünmesine sadece 69 metre kaldı. Sağ tüp ise İstanbul'dan Ankara istikametine 2 bin 788 metre, bu tüpte ise ışığın görünmesine sadece 90 metre kaldı. Sol tüpte ışığı Ağustos ayı sonunda, sağ tüpte ise Aralık 2005'te göreceğiz. Tünelin sol tüpünde ışık gözükünce, Bolu'dan tünele girdiğimizde, tünelin Düzce-Asar Suyu tarafından rahatlıkla çıkacağız'' diye konuştu. 
     
     "GÜNDE 80 SANTİM KAZIYORUZ" 

     Tünelde yaptıkları çalışmalarda, günde her tünelde 80 santim kazı yapabildiklerini ifade eden Tokgözoğlu, ışığa her gün yaklaşık 1 metre daha yaklaştıklarını vurgulayarak, şunları söyledi 
     ''Işığın göründüğü tünellerde ikinci aşama çalışmalara geçeceğiz. Bunlar tünellerin havalandırma, aydınlatma, sinyalizasyon ve güvenlik işlemleri. Bu işlemlerin tamamlanması için 14 aylık bir süre var. Bu işlemlerin yapımı ile ilgili ihale önümüzdeki günlerde tamamlanacak. Tünellerde her 500 metrede 2 aracın yan yana rahatlıkla geçebileceği acil çıkış noktaları var. Bu acil çıkış noktalarının kapıları tünelde çıkacak olası bir yangında bin 200 derece sıcaklığa dayanabilecek. Özellikte, bu özellik olası bir yangının diğer tünele sıçramasını önleyecek. Tünelde yaşanan her türlü hava ve ısı değişikliği kameralar aracılığıyla 24 saat kesintisiz izlenecek.'' 
     
     TÜNELE 234 MİLYON DOLAR HARCANDI 

     Tokgözoğlu, tünelin 1987 yılında belirlenen bir sözleşme fiyatı olduğunu anımsatarak, bugüne kadar yapılan harcamalarla ilgili şöyle konuştu 
     ''Gümüşova-Gerede Otoyolu Projesi kapsamında bugüne kadar Mayıs 2005 sonu itibariyle yaklaşık 649 milyon dolar fiyat farkı dahil harcandı. Bolu Dağı Geçişi komple bittiğinde 25.5 kilometrenin tamamına 890 milyon dolar fiyat farkı dahil harcanması planlanıyor. 
     Bugüne kadar sadece Bolu Dağı Tüneli için 234 milyon dolar fiyat farkı dahil harcama yapıldı. Bolu Dağı geçişinin tamamen bitirilebilmesi için toplam 230 milyon dolar gerekli. Tünel tamamlandığında sadece tünel için toplam 300 milyon dolar harcanmış olacak. Tünelde 3 vardiya şeklinde devam eden çalışmalar kapsamında bin 200 kişi 24 saat çalışıyor. Tünelde 24 saat aralıksız çalışma yapılıyor. 
     
     DEPREMDE HASAR GÖREN VİYADÜKLER 

     Düzce'de 1999 yılından yaşanan depremde viyadüklerin sadece üst bölümlerinde hasar oluştuğunu ve bu hasarlarında yapılan onarım çalışmaları doğrultusunda giderildiğine dikkat çeken Faik Tokgözoğlu, güzergahta bulunan 4 viyadüğün tamamının depreme dayanıklı hale getirildiğini bildirerek, şunları ifade etti 
     ''Viyadüklerde depreme karşı enerji sönümleyicileri kullanıyoruz. Kullandığımız bu sönümleyiciler sayesinde viyadükler en şiddetli depreme dayanıklı hale getirildi. ABD'de üretilen sarkaç tipli sönümleyicileri kullanmaya başladık. Bu sönümleyicilerin bilyelerinin dış kısmında uzaya gönderilen araçlarda kullanılan ısıya dayanıklı malzemeler kullanılmış. Bir depremde sönümleyicilerin bulunduğu noktada bin dereceye yakın ısı oluşuyor. Bunlar deprem anında her yöne 70 santim esniyor. Deprem sona erince normale dönüyor. Bunlar sayesinde bu yörede olabilecek en şiddetli depremde bile bu viyadükler yıkılmaz, en kötü ihtimal hasar görür.'' 
     
     ULAŞIM 3.5 SAATE İNECEK 

     Gümüşova-Gerede Otoyolu Projesi ve proje kapsamında yer alan ''Bolu Dağı'' tüneli tamamlandığında Ankara-İstanbul arasındaki ulaşım 3.5 saate inecek. 
     Bolu Dağı Tüneli 2006 yılı sonunda tamamlanarak tamamen ulaşıma açılacak. Tünelde yapılan çalışmalar ise bir kitap haline getirilerek, üniversitelerin inşaat ve jeoloji bölümlerinde ders kitabı olarak okutulacak. 
     
</TEXT>
</DOC>
