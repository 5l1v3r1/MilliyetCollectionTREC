<DOC>
<DOCNO> 371523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur21.html </URL>
<DATE> 2005/08/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kına gecesinden önce gelin kayboldu 
</HEADLINE>
<TEXT>

     
     Latif SANSÜR KUŞADASI, Aydın DHA 

     
KUŞADASI'nda düğün hazırlığı yapan Aydın Dereli'nin daha önce resmi nikah kıydırdığı eşi Ayça Ökmen Dereli, kına gecesinin yapılacağı gün ortadan kayboldu. Düğünden bir gün önce kaybolan eşinin kadın tacirlerinin eline düşmüş olmasından endişelenen Aydın Dereli, jandarmaya başvurdu. Güvenlik güçlerine Lütfen eşimi bulun'' diyen Aydın Dereli, eşinden bir gün sonra da arkadaşı 21 yaşındaki Nazmiye Özada’nın kayıplara karıştığını söyledi. 
     Kuşadası'nda dekorasyon ustası olarak çalışan Aydın Dereli, yaklaşık 8 ay önce tanışıp nişanlandığı Ayça Ökmen ile 27 Temmuz'da Kuşadası Belediyesi Evlendirme Memurluğu'nda nikah kıydırdı. Dereli, Yuvam Kur Sitesi'ndeki evlerini dayayıp döşediğini, yaklaşık 12 bin YTL harcama yaptığını söyledi. 
     12 Ağustos'ta kına gecesi, 13 Ağustos’ta düğün yapmak üzere davetiye bastırıp dağıttıklarını belirten Aydın Dereli, Ayça, Nazilli’de bulunan anneannesinin evinden gelin çıkmak istediğini söyledi. Bu arzusu üzerine Kına gecesinin yapılacağı 12 Ağustos'ta Nazilli'ye gittim. Ayça yoktu. Ailesi Ayça’nın beni karşılamak üzere Aydın’a gittiğini söyledi. Aradığımda telefonu kapalıydı. O günden bu yana arıyorum. Ayça’m gelinlik bile giyemeden kayboldu'' dedi. 
     Aile fertleri ve davetlilerle birlikte kına gecesi Nazilli'de ve Aydın'da eşini aradıklarını ama izine ulaşamadıklarını belirten Aydın Dereli şöyle devam etti 
     O akşam eşimin kız arkadaşı Nazmiye Özada da bizimle birlikte Ayça’yı aradı, ağladı. Ertesi gün o da ortadan kayboldu. İkisinin de kadın tacirlerinin eline düşmüş olmasından endişe duyuyorum. Eşimin başına kötü şeyler gelmeden bulunmasını istiyorum.'' 

     
</TEXT>
</DOC>
