<DOC>
<DOCNO> 354257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/spo14.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sainz Dakar'da yarışacak 
</HEADLINE>
<TEXT>



Dünyaca ünlü rallici Carlos Sainz, geleneksel Dakar Rallisi'nde yarışacak. Ralliye veda ettikten sonra iki yarışlığına geri dönen ve Türkiye'den sonra Yunanistan'da da boy gösterecek olan İspanyol pilot, Ocak 2006'da Afrika kıtasında koşulacak Dakar Rallisi'nde mücadele etme kararı aldı. Sainz'ın Volkswagen takımı adına yarışacağı belirtildi. Deneyimli sürücünün co - pilotluğunu ise Alman Andreas Schulz'un yapacağı bildirildi. 

Statta ralli 

Dünya Ralli Şampiyonası'nın yarın Yunanistan'da başlayacak olan 8. ayağında bir ilke imza atılacak. Akropolis Rallisi'nin yarın koşulacak özel seyirci etabı, Atina Olimpiyat Stadı'nın içinde gerçekleştirilecek. Saha kenarındaki 1.2 kilometrelik pistte sürücüler çifter çifter çıkarak, kozlarını paylaşacak. Tribünlerdeki seyirciler de daha yakından izleme fırsatı bulacakları özel seyirci etabıyla zevkli anlar yaşayacak. 2003 Dünya Şampiyonu Petter Solberg, "Fantastik bir düşünce. Seyirciler için de en iyisi bu olacak" dedi. 

Boykotçular görüşme odasına 

FIA'nın kaza riski taşıyan lastiklerinin değişimine izin vermemesi nedeniyle ABD Grand Prix'sini boykot eden 7 takım ifade verecek. Renault, McLaren, Williams, Toyota, Red Bull, Sauber ve BAR takımlarının yetkilileri, FIA tarafından 29 Haziran'da Paris'te düzenlenecek toplantıya çağrıldı. Dün tüm takımlara birer mektup gönderen FIA, Indianapolis'te gerçekleşen olayın Formula 1'in imajına kaydadeğer bir darbe vurduğunu açıkladı. 


</TEXT>
</DOC>
