<DOC>
<DOCNO> 384826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonsiy06.html </URL>
<DATE> 2005/10/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Babacan sahneye çıkıyor 
</HEADLINE>
<TEXT>

     UTKU ÇAKIRÖZER Ankara 

AB ile müzakerelerin açılışı öncesinde, Dışişleri Bakanı Abdullah Gül'ün önüne geçmemeye özen gösteren Devlet Bakanı ve Başmüzakereci Ali Babacan birkaç gün içinde bir basın toplantısı düzenleyerek görüşlerini kamuoyuna aktaracak. Babacan, AB ile müzakereler ve oluşturacağı müzakere heyeti konusundaki görüşlerini açıklayacak. 
     Babacan yapacağı açıklamada 2005 yılı içinde gerçekleştirilecek tarama süreçleri ve oluşturacağı müzakere heyeti konusunda düşündüğü modeli kamuoyuna bildirecek. Türkiye ile AB arasında teknik düzeyde 20 Ekim’de başlaması planlanan tarama sürecinin ayrıntıları da belli oldu. 
     10 ay sürecek tarama süreci iki aşamadan oluşacak. "Tanıtıcı tarama" olarak nitelendirilen ve AB müktesabatına ilişkin genel bilgilerin aktarılacağı ilk bölüm Türkiye ile Hırvatistan için birlikte yürütülecek. "Ayrıntılı tarama" ise iki ülke için ayrı ayrı yapılacak. Tarama toplantıları ise Brüksel'de gerçekleşecek. 
     Brüksel’de görüşülecek fasıllar ve bu fasıllar için öngörülen tarama tarihleri şöyle 
     20 Ekim - Bilim ve Araştırma, tanıtıcı tarama . 
     26 Ekim - Eğitim ve Kültür, tanıtıcı tarama . 
     7 Kasım - Kamu alımları, tanıtıcı tarama . 
     8-9 Kasım - Rekabet politikası, tanıtıcı tarama . 
     14 Kasım - Bilim ve Araştırma, ayrıntılı tarama . 
     16 Kasım - Eğitim ve Kültür, ayrıntılı tarama. 
     21-22 Kasım - Yerleşme hakkı ve hizmetlerin serbest dolaşımı, tanıtıcı 
     tarama . 
     25 Kasım - Sermayenin serbest dolaşımı, tanıtıcı tarama . 
     28 Kasım - Kamu alımları, ayrıntılı tarama . 
     1-2 Aralık - Rekabet politikası, ayrıntılı tarama . 
     5-16 Aralık - Tarım, tanıtıcı tarama. 
     19-20 Aralık - Yerleşme hakkı ve hizmetlerin serbest dolaşımı, ayrıntılı 
     tarama . 
     22 Aralık - Sermayenin serbest dolaşımı . 
     
     2006'ya kalabilir 
     Bilim ve araştırma ile eğitim ve kültür alanlarındaki tarama sonu raporunun komisyon tarafından 19 Aralık'ta üye ülkelere gönderileceğini bildiren kaynaklar, müzakerelerin açılması için 25 üye ülkenin onay vermesi gerektiğini anımsatarak, "Biz bu iki alanda taramanın 2005 içinde bitirilerek müzakerelere geçilmesini istiyoruz. Ama 19 Aralık'tan sonra bir haftada üye ülkelerin onayının alınması imkanı olmayabilir" değerlendirmesini yaptılar. 
     
</TEXT>
</DOC>
