<DOC>
<DOCNO> 373785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko22.html </URL>
<DATE> 2005/08/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Tüzmen Ağustos ayında ihracatımız geçen yıla göre yüzde 23 arttı 
</HEADLINE>
<TEXT>

     Devlet Bakanı Kürşad Tüzmen, Ağustos ayının ilk 26 gününde bir önceki yılın aynı dönemine göre ihracatın, yüzde 23 oranında arttığını bildirdi. 
     Tüzmen, ''Ağustos ayını tamamladığımız zaman yıllık 71 milyar dolarlık ihracata ulaşmış olacağız'' dedi. 
     Esenboğa Gümrük binasının açılış törenine katılan Tüzmen, gazetecilerin ihracatla ilgili sorularını yanıtladı. 
     Temmuz ayında ihracatta gerçekleşen yüzde 1.1'lik artışın ardından, ihracatın Ağustos ayında kendini toparlamaya başladığını anlatan Tüzmen, Ağustos ayının ilk 26 gününde ihracatın yüzde 23'lük bir artış hızını yakaladığını vurguladı. 
     1 Ocak-26 Ağustos tarihleri arasında bir önceki yılın aynı dönemine göre ihracatta yüzde 17.7'lik bir büyüme hızına ulaşıldığını kaydeden Tüzmen, şöyle konuştu 
     ''Temmuz'daki 1.1'lik büyümenin ardından Ağustos'un ilk 26 günündeki yüzde 23'lük artış, genel artış hızımızı yüzde 17.7 seviyesine çekti. 
     26 Ağustos 2005 tarihine kadar son 12 aylık ihracatımız 70 milyar 941 milyon 428 bin dolara çıktı. Ağustos ayı sonunda yıllık 71 milyar dolarlık ihracata ulaşmış olacağız. Bu bizim program hedefimizdi zaten.'' 
     
</TEXT>
</DOC>
