<DOC>
<DOCNO> 377430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/siyaset/axsiy01.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumları kızdırdı 
</HEADLINE>
<TEXT>


ABD Dışişleri Müsteşar Yardımcısı Bryza, "ABD politikası, adada kalıcı çözümden yana. Meselemiz, 1974'teki olayların işgal mi, müdahale mi, istila mı olduğuna karar vermek değildir" diye konuştu 

Yasemin Çongar - Washington 


Bush yönetimi, ABD vatandaşlarının Rum Kesimi'ndeki havaalanlarını kullanmak yerine, doğrudan KKTC'deki Ercan Havaalanı'na iniş yapmalarının "yasadışı" olmadığını ve son dönemde bu yolu kullanarak adaya kuzeyden giriş yapmış bazı Kongre üyelerinin "ABD politikasına uygun" davrandıklarını bildirdi. 
ABD Dışişleri'nin Avrupa ve Avrasya işlerinden sorumlu Müsteşar Yardımcısı Matthew Bryza, bu yöndeki açıklamalarını, Amerikan Helenik İlerici Eğitim Derneği'nce AHEPA Washington'da düzenlenen panelde yaptı. "İşgal Altındaki Kıbrıs'a Doğrudan Uçuşlar" başlıklı panelde, ABD yetkililerinin Türkiye üzerinden doğrudan KKTC'ye uçan uçaklarla seyahat etmesi konusuna odaklandı. "Bu yolla seyahate göz yumulmasının Amerikan politikasında bir değişiklik anlamına gelmediğini" bildiren Bryza, "ABD'nin 2 kesimli, 2 toplumlu birleşik Kıbrıs hedefine bağlı olduğunu" vurguladı. 
"BM Genel Sekreteri Annan, Kıbrıs'ta çözüm konusunda halen öncüdür. Çabasını destekliyoruz. Bu çabaya zarar verecek hiçbir şey yapmayız" diyen Bryza, "Kıbrıs'taki Yeşil Hat'ın sınır haline gelmesinden yana değiliz" diye konuştu. 

'Yararlı bir taktik' 
ABD Kongresi üyelerinin bir süre önce Ercan Havaalanı'na iniş yaparak pasaportlarına KKTC damgası vurdurmaları konusunda Bush yönetiminin "teşvik edici ya da caydırıcı bir rol oynamadıklarını" özellikle belirten Bryza, buna karşın KKTC'ye iniş yapılmasını "yararlı bir taktik" olarak algıladıklarını da ima etti. 
Bryza, Annan Planı'na destek veren Kıbrıs Türkleri'nin iktisadi izolasyonuna son verilmesi yönünde çalıştıklarını hatırlattı ve Ercan Havaalanı'na yapılan seyahatlerin de, Kıbrıs Türkleri'nin "çözüm yanlısı tavrı sürdürmelerine yardımcı" olabileceğine dikkat çekti. 

İşgal mi, değil mi 
Bryza'nın sözleri, bazı Rum kökenli ABD'li dinleyiciler ve panelistlerden Amerikan Helenik Enstitüsü Başkanı Eugene Rossides'in tepkisiyle karşılaştı. Eleştirilerin tonu nedeniyle zaman zaman elektriklenen bir ortamda gerçekleşen panelde, bir dinleyici, Kıbrıs'ın kuzeyinin "işgal altında" olup olmadığını sordu. Bryza, "ABD politikası, adada kalıcı çözümden yanadır. Bizim meselemiz, 1974'teki olayların işgal mi, müdahale mi, istila mı olduğuna karar vermek değildir. Adada birleşik çözüme ulaşılması için her şeyin yapılması bizim politikamızdır" karşılığını verdi. 

'Durumumuzu anlamalısınız' 

UTKU ÇAKIRÖZER Ankara 

Bryza, Türkiye, Irak ve ABD arasında güvenlik konusunda üçlü görüşmeler yapılacağını açıkladı. ABD'nin Irak'taki PKK varlığına yaklaşımını ortaya koyan gelişme Bryza'nın Ankara'da kapalı kapılar ardında söylediği sözler oldu. 
ABD'li yetkilinin, operasyon beklentisindeki üst düzey Türk yetkiliye, "Beklentilerinizi anlıyoruz ve hak veriyoruz. Siz de Irak'taki durumumuzu anlamalısınız Evim yanıyor, yatak odamdaki yangını dindirme derdindeyim. Siz garajınızdaki yangın için benden yardım istiyorsunuz" benzetmesini yaptığı öğrenildi. 


</TEXT>
</DOC>
