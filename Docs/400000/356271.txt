<DOC>
<DOCNO> 356271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy26.html </URL>
<DATE> 2005/06/28/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Erdoğan ASO Başkanı Çağlayan ile görüştü 
</HEADLINE>
<TEXT>

     Başbakan Recep Tayyip Erdoğan, Ankara Sanayi Odası ASO Başkanı Zafer Çağlayan’ı TBMM’de kabul ederek, bir süre görüştü. 
     Çağlayan, görüşmeden ayrılırken gazetecilere yaptığı açıklamada, işsizlikle mücadele ve bölgeler arası gelir dengesizliğinin Türkiye’nin en büyük problemlerinden birisi olduğunu söyledi. 
     Türkiye’nin büyümesine rağmen işsizliğin azalmadığını ifade eden Çağlayan, bu konuda çalışma yaptıklarını bildirdi. İşsizlik sorununun çözümünde "yerel asgari ücret uygulaması"na geçilmesi için çalışma yaptıklarını ve bunu Başbakan Erdoğan’a ilettiklerini kaydeden Çağlayan, ABD, Japonya, Çin ve Hindistan’da bölgesel asgari ücret uygulaması bulunduğunu söyledi. Çağlayan, dünya ekonomisinin yarısını oluşturan ülkelerde geçerli olan bir sistemin, Türkiye’de de uygulanmasının arayışı içinde olduklarını ifade etti. 
     Bölgelerin milli gelirden aldığı pay oranları arasında büyük dengesizlik bulunduğunu vurgulayan Çağlayan, bu durumu, bir otomobilin tekerlerinin farklı hava basıncına sahip olmasına benzetti. 
     Çağlayan, 2003 yılında kişi başına tüketim harcamalarından da çeşitli örnekler verdi. Buna göre, İstanbul’da aylık kişi başına tüketim harcaması 319 milyon lira, Ankara’da 242 milyon lira, Muş, Bitlis, Ağrı ve Van gibi illerde ise 80-100 milyon lira arasında bulunuyor. 
     
     ÖNERİ 
     Zafer Çağlayan, Türkiye’nin üç bölgeye ayrılarak, her birinde asgari ücretin farklı uygulanmasını önerdiklerini bildirdi. 
     Türkiye’nin geri kalmış 19 ilinin 1. bölge kabul edilmesini ve burada bölgesel asgari ücretin 250 milyon lira olarak uygulanmasını bu rakamdan devletin yüzde bir oranında SSK primi, yüzde bir oranında da vergi alması gerektiğini söyleyen Çağlayan, "Bu ücret, bazı insanların kayıtdışı istihdamdan aldığı ücretlerin üzerinde olacaktır" dedi. 
     Çağlayan, 2. bölgenin ise Türkiye’de teşvik uygulaması bulunan 30 ili kapsadığını söyledi bu illerde, bugün uygulanan net asgari ücretin brüt olarak uygulanmasını ve bu rakamdan yüzde bir oranında SSK primi ile yüzde bir oranında vergi kesintisi yapılmasını önerdiklerini bildirdi. 
     Ankara, İstanbul ve İzmir gibi gelişmiş kentlerin ise 3. bölge olarak belirlendiğini ifade eden Çağlayan, bu illerde ise 350 milyon lira asgari ücret ödenmesini, SSK ve vergi konusunda devletin destek olmasını istediklerini kaydetti. 
     
     "BAŞBAKAN, TEKLİFE OLUMLU BAKTI" 
     Çağlayan, Başbakan Erdoğan’ın öneriyi nasıl karşıladığının sorulması üzerine de şöyle konuştu 
     "Teklifimize olumlu baktı. Teklif üzerinde çalışma yapacaklarını söylediler. Bunun gerçekleşmesi, sosyal barış ve konsensüse bağlı. 
     Kesimler arasında mutlaka bir uzlaşma olmalı. Sayın Başbakan, bu teklifin önümüzdeki yasama döneminde gündeme getirileceğini, konu üzerinde bakanların da çalışma yapacağını ifade ettiler." 
     
</TEXT>
</DOC>
