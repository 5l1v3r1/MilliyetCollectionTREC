<DOC>
<DOCNO> 384269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo35.html </URL>
<DATE> 2005/10/05/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Metin Yıldız Kan değişikliği iyi olur düşüncesiyle görevimden ayrıldım 
</HEADLINE>
<TEXT>

     Çaykur Rizespor ile yolları ayrılan teknik direktör Metin Yıldız, yeşil-mavili takımda kan değişikliğinin iyi olacağı düşüncesiyle görevinden ayrıldığını söyledi. 
     Yıldız, Mehmet Cengiz Tesisleri'nde düzenlediği basın toplantısında, 4 aylık görev süresi içinde mevcut şartlar göz önüne alındığında futbol adına güzel şeyler sahaya yansıttıldığını ifade ederek, ''Bu süre içerisinde taraflı tarafsız herkes Çaykur Rizespor'un futbolundan övgü ile bahsederken maalesef bu sonuca yansımadı. Sorumlu biz olduğumuza göre faturasını da biz alıyoruz. Yönetim Kurulu ile yaptığımız görüşme sonrası kan değişikliğinin iyi olacağı düşüncesi ile görevimden ayrıldım'' dedi. 
     Gelecek olan yeni ekibe başarılar dilediğini ifade eden Yıldız, ''Onlardan ricam, bazı bahanelerin arkasına sığınmasınlar. Bu takım Türkiye'de fizik kondisyon olarak Türkiye liglerinin en iyi olan takımlardan bir tanesi. Onlardan ricam diğer arkadaşlarına saygılı olsunlar'' diye konuştu. 
     Yıldız, Türkiye'de transfer politikasının yanlış olduğunu da savunarak, şöyle konuştu 
     ''Çaykur Rizespor'da Türkiye liginin bir takımı. Transferde yanlışa düştü. Maalesef camia olarak hep birlikte bu yanlışı yaptık. Transfer politikası belirlemeden oyuncu alıyoruz. Ben bu konuda Çaykur Rizespor'da kendi üzerime düşen yanlış varsa onu alıyorum.'' Bu arada Çaykur Rizespor Kulübü Asbaşkanı Erol Yıldırım, teknik direktör arayışlarını sürdürdüklerini belirterek, ''En kısa sürede bu sorunu çözeceğiz. Gelecek hafta takımın başında yeni hoca görev alacak'' diye konuştu. 
     
</TEXT>
</DOC>
