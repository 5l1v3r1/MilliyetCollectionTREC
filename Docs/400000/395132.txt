<DOC>
<DOCNO> 395132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy04.html </URL>
<DATE> 2005/11/15/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
AKP hükümeti döneminde 75 bin memur atandı 
</HEADLINE>
<TEXT>

     ANKARA Milliyet 

Başbakan Yardımcısı Mehmet Ali Şahin, genel ve katma bütçeli kurumlarda 1 milyon 706 bin 622 memurun görev yaptığını, AKP hükümeti döneminde memur atamalarında toplam 75 bin 270 artış olduğunu kaydetti. 
     Şahin, ANAP Iğdır Milletvekili Dursun Akdemir’in yazılı soru önergesine verdiği yanıtta, 2002 - 2005 arasında memur sayısında 75 bin 270 artış olduğunu kaydetti. Şahin’in verdiği bilgiye göre, 2002'de 1 milyon 631 bin 352 olan memur sayısı 2003'te 27 bin 421 artarak 1 milyon 658 bin 773’e, 2004’te 14 bin 581 artışla 1 milyon 673 bin 354’e, 2005'te ise 33 bin 268 artışla 1 milyon 706 bin 622’ye yükseldi. 
     Kamu personel alımlarının, hükümet tarafından değil, bağımsız ve özerk bir kurum olan ÖSYM tarafından 1999'dan bu yana yapıldığını hatırlatan Şahin, "Personel alımı, her türlü şaibeden uzak, objektif kriterlere uygun, herkes için eşit ve geçerli bir sınav sistemine dayalı olarak gerçekleştirilmektedir" dedi. 
     Bütçe kanunlarıyla 2003 için 35 bin, 2004 için 40 bin, 2005 için de 48 bin kadro tahsis edildiğini kaydeden Şahin, devletin temel ihtiyacının, yetişmiş, uzmanlaşmış liyakatli personel olduğunu ifade etti. Bu personelin de devletin asli hizmetleri olan eğitim, sağlık, güvenlik ve adalet hizmetlerinde öncelikle ve acil olarak görevlendirilmesi gereken personel olduğunu bildiren Şahin, "Özelleştirme kapsamında bulunan kuruluşlardan, 7 bin memur ile 10 bin vekil imamın kadroya nakilleri düşünüldüğünde, iktidarımız döneminde personel artışı oldukça düşük kalacaktır" dedi. 
     İstisnai kadrolara sınavsız 144 atama yapıldığını bildirerek, bu personelin de üçlü kararnameyle atandıklarına dikkat çeken Şahin, genel ve katma bütçeli kurumların geçici işçi pozisyonlarına toplam 17 atama yapıldığını da kaydetti. 
     
</TEXT>
</DOC>
