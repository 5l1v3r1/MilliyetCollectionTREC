<DOC>
<DOCNO> 381061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/siyaset/siy01.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İptale rağmen eylem 
</HEADLINE>
<TEXT>


Boğaziçi Üniversitesi kapısında konferansı protesto eden bir grup açıklama yaptı. Töre Derneği, "Ermeni mezalimi"ne ait olduğunu belirttikleri sergi açtı 


Birçok sivil toplum hareketi, yasaklı konferansı dün protesto etti. Boğaziçi Üniversitesi ana giriş kapısında Milli Güç Platformu üyeleri basın açıklaması yaptı. Platform Başkanı ve Hukukçular Birliği Derneği üyesi avukat Kemal Kerinçsiz, mahkemenin 19 Eylül tarihli kararını aynı gün APS ile Boğaziçi ve Sabancı üniversitelerine gönderdiklerini öne sürdü. 
Üniversitelerin, mahkeme kararını göz ardı etme riskine karşı 22 Eylül'de öğleden sonra bu kez notere onaylatarak kararı üniversitelere ve İstanbul Valiliği'ne gönderdiklerini dile getiren Kerinçsiz şöyle konuştu "Sabrın da sınırı var. Gün gelir, sabrı taşar. Toplantı tertipleyenler bunun sonuç ve mesuliyetlerine katlanmak zorunda kalabilir. Ermeni devleti bir virüstür" dedi. 
Gösteriye Bağımsız Türk Ortodoks Patrikhanesi Sözcüsü Sevgi Erenerol da katıldı. Milli Güç Platformu'nun ardından, Yurtsever Hareket adına açıklama yapan Bedri Baykam da, toplantının yapılmasına karşı olmadıklarını, ancak karşıt görüşten kimsenin olmamasının, "düzenleyicilerin antidemokratikliğini gösterdiği"ni savundu. 
Kültür ve Töre Derneği üyeleri üniversite girişine, Ermeni mezalimi sırasında öldürülen kadın ve çocuklara ait olduğunu belirttikleri fotoğrafları astı. 
Türkiye Emekli Subaylar Derneği TESUD mensubu 30 emekli subay da, Atatürk'ün hayata gözlerini yumduğu Dolmabahçe Sarayı önünden geçerken saygı duruşunda bulundu, Türk bayrağı açtı. 


</TEXT>
</DOC>
