<DOC>
<DOCNO> 398007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur04.html </URL>
<DATE> 2005/11/25/ </DATE>
<TIME> 03.55 </TIME>
<AUTHOR>  </AUTHOR>
<HEADLINE>
Kardelenler projesi dur durak bilmiyor... 
</HEADLINE>
<TEXT>

     Başbakan Recep Tayyip Erdoğan, Türkiye'de bu yıl sonuna kadar internet ağına girmemiş okul kalmayacağını belirterek, ''2006'nın ilk çeyreğinin sonuna kadar hedefimiz bilişim teknolojileri sınıfının açılmadığı okulun Türkiye'de kalmaması'' dedi. 
     Sezen Aksu kız çocuklarına eğitimde fırsat eşitliği sağlanması amacıyla başlatılan ''Kardelenler Projesi'' kapsamında Anatolia Gösteri Merkezi'nde Başbakan Erdoğan'ın da izlediği konser verdi. 
     Aksu, ''Kardelenler'' şarkısını seslendirmeden önce yaptığı konuşmada, proje kapsamındaki son konseri 24 Kasım Öğretmenler Günü'nde Ankara'da düzenlediklerini belirterek, projeye gönülden destek veren herkese teşekkür etti. 
     Bu tür projelerin devam ettirilmesi gerektiğini ifade eden Aksu, bu konuda duyarlı bulunan herkese sonsuz şükranlarını sunduğunu kaydetti. 
     Hayatında ilk kez böyle bir projede yer aldığını vurgulayan Aksu, bundan sonra da böyle projeler için herkesin el ele vermesi gerektiğini söyledi. 
     Başbakan Recep Tayyip Erdoğan da 24 Kasım Öğretmenler Günü'nde böyle anlamlı bir finalde bulunmanın mutluluğunu yaşadığını söyledi. 
     Erdoğan, şöyle konuştu 
     ''Bir tarafta sembol kardelenler, bir diğer tarafta onların yetişmesine madden, manen her şeyi veren, her şeyi katan siz değerli dostlarımız, sanatçısından aydınına, hayırsever işadamından bu ülkede, bu konulara duyarlı olan tüm düşünce adamlarına varıncaya kadar hep birlikte bu sürece katkıda bulunuyoruz. 
     Türkiye'nin dört bir yanında farklı gelişmeler var. Türkiye'nin dört bir yanında artık eğitim dünyamızda yavrularımızın kendilerine olan güvenlerinin arttığı bir dönemi yaşıyoruz. Türkiye'de bu yıl sonuna kadar internet ağına girmeyen okulumuz kalmayacak. 2006'nın ilk çeyreğinin sonuna kadar hedefimiz bilişim teknolojileri sınıfının açılmadığı okulun Türkiye'de kalmaması. Şu ana kadar Milli Eğitim Bakanlığımızın 120 bin bilgisayarı, hayırsever işadamlarımızın yaklaşık 120 bin bilgisayarı... Ve 80 bin bilgisayar açığımız kaldı. Bu açığı da kalan süre içerisinde tamamlayacağız.'' Bu hafta Şemdinli, Yüksekova ve Hakkari'ye gittiğini anımsatan Erdoğan, Şemdinli ve Yüksekova'da gittiği ilköğretim okullarında bilişim teknolojisi sınıfında kardelenleri bilgisayarların başında görünce duygulandığını anlattı. 
     Erdoğan, Yüksekova ve Hakkari'de yeni açılan okulları, oradaki yavruların coşkusunu görmenin kendilerini ayrıca duygulandırdığını belirtti. 
     Türkiye'nin dört bir yanını bu aşkın, heyecanın sardığını ifade eden Erdoğan, bu çalışmalarda tüm emeği geçenlere şahsı ve milleti adına teşekkür ettiğini ve onları kutladığını söyledi. 
     Erdoğan, katkıları dolayısıyla Sezen Aksu'ya ayrıca teşekkür etti. 
     
     TURKCELL GENEL MÜDÜRÜ 
     Proje organizatörlerinden Turkcell'in Genel Müdürü Muzaffer Akpınar da proje kapsamında halen 5 bin kız öğrencinin okumaya devam ettiğini belirterek, bu güne kadar 4 bin 500 mezun verdiklerini, 500 üniversite öğrencisine de destek sağladıklarını belirtti. 
     5 yıl önce proje başladığında şirket yönetiminin bazı nedenlerle projeden bahsetmekten çekindiğini ifade eden Akpınar, ''Son senelerde sizlerin katkısı, teşviki ve işaret etmesi sebebiyle kızlarımıza pozitif ayrımcılık yapma imkanı bulduk ve işaretinizle devam edeceğiz'' dedi. 
     Akpınar, projeye katkıda bulunan herkese teşekkür etti. 
     Kadın ve Aileden Sorumlu Devlet Bakanlığı, Çağdaş Yaşamı Destekleme Derneği ve Turkcell'in ortaklaşa düzenlediği konsere Başbakan Erdoğan ve eşi Emine Erdoğan'ın yanı sıra TBMM Başkan Vekili Nevzat Pakdil, Milli Eğitim Bakanı Hüseyin Çelik, Ulaştırma Bakanı Binali Yıldırım, Çalışma ve Sosyal Güvenlik Bakanı Murat Başesgioğlu, çok sayıda milletvekili ve davetli katıldı. 
     Konser salonuna eşi Emine Erdoğan ile birlikte gelen Başbakan Erdoğan bir süre Turkcell Genel Müdürü Akpınar'la konuştu. 
     Sezen Aksu konser sırasında, ''Başbakan Erdoğan ve eşi için repertuarımda olmayan bir şarkı söyleyeceğim'' diyerek ''Lale Devri Çocuklarıyız Biz'' şarkısını seslendirdi. 
     Sezen Aksu'nun proje kapsamında bu güne kadar 17 farklı noktada gerçekleştirdiği 21 konserlik dizi Ankara'daki finalle sona erdi. 
     Konserlere toplam 75 bin kişinin katıldığı belirtildi. 
     
</TEXT>
</DOC>
