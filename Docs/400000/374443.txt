<DOC>
<DOCNO> 374443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo22.html </URL>
<DATE> 2005/08/31/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Denizlispor'dan teknik direktör Bulak'a tam destek... 
</HEADLINE>
<TEXT>

     Denizlispor Kulübü Başkanı Zafer Katrancı, teknik direktör Giray Bulak'a güvendiklerini ve sonuna dek birlikte olacaklarını söyledi. 
     Zafer Katrancı, kulüp profesyonel futbol şubesi sorumlusu Turgut Dalaman, kulüp basın sözcüsü Hasan Kıbrıslıoğlu ve teknik direktör Giray Bulak ile birlikte bir basın toplantısı düzenledi. 
     Kafalarında Bulak ile ilgili en küçük bir soru işareti olmadığını belirten Katrancı, ''Hocamızla sonuna kadar beraberiz. 4 maçlık tabloya bakılıp bundan sonra da böyle devam edeceği düşünülmesin. Gelecek haftadan başlayan bir çıkışı gerçekleştirmek istiyoruz'' dedi. 
     
     BULAK'TAN TEŞEKKÜR 
     Bulak ise Ziya Doğan'ın Gençlerbirliği'nden, Feyyaz Uçar'ın Malatyaspor'dan ayrılmak zorunda kaldığına işaret ederek, ''Sirkülasyonun yoğun olduğu bir dönemde yönetim kurulunun bana sahip çıkması güzel birşey. Teşekkür ediyorum'' diye konuştu. 
     Denizlispor'un şu anda ligin dibinde bulunduğunu ifade eden Bulak, sözlerini şöyle sürdürdü 
     ''Bu durum yadsınamayacak bir şekilde ortada duruyor. Bugün gerçek bu. Ama bu süreklilik taşıyacak değil. Taktiksel anlamda bir sıkıntımız var. Bir değişim yaşıyoruz. Bunu gerçekleştirdiğimizde hızla yukarılara tırmanacağız. Çünkü benim takımımın yapısı o mantaliteye uygun.'' 
     
     BROZEK OLMADI 
     Öte yandan yeşil-siyahlıların daha önce anlaşmaya vardığı ve bugün Denizli'ye gelmesi beklenen Polonyalı solaçık Brozek'in transferinde sorun çıktı. 
     Kulüp profesyonel futbol şubesi sorumlusu Dalaman, Brozek'in kulübü Gornik Zabrze'nin Avrupa Şampiyonlar Ligi ön eleme turunu geçemeyince, kadrosundaki 4 önemli futbolcuyu sattığını, dolayısıyla bu sezon Brozek'e ihtiyaçları olduğunu ve satmaktan vazgeçtiklerini kendilerine bildirdiğini söyledi. 
     Dalaman, bir santrfor almak için girişimlerinin sürdüğünü sözlerine ekledi. 
     
</TEXT>
</DOC>
