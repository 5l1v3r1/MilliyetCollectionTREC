<DOC>
<DOCNO> 390501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo22.html </URL>
<DATE> 2005/10/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fenerbahçeli Kemal'den, taraftarlarına övgü... 
</HEADLINE>
<TEXT>

     Fenerbahçeli futbolcu Kemal Aslan, sarı-lacivertli taraftarlara övgüler yağdırdı. 
     Sarı-lacivertli kulübün internet sitesinde açıklamalarda bulunan Kemal, Türkiye'nin en kaliteli ve en centilmen takımına iyi ve kötü günlerde en iyi biçimde sahip çıkan taraftara sahip olduklarını savunarak, ''Bizim Fenerbahçe taraftarına '12. Adam' dememiz boşuna değil. Çünkü onlar adeta sahada bizimle beraber mücadele eder gibi bir bilinçle bizi destekliyorlar. Ayrıca bunun bütün Türkiye farkında. Birçok rakip spor adamları da bunu söylüyor'' dedi. 
     Zorlu bir sezon içinde Turkcell Süper Ligi, Avrupa Şampiyonlar Ligi ve Türkiye Kupası'nda mücadele ettiklerini anlatan Kemal, ''Bu zorlu karşılaşmalarda benim ve tüm takım arkadaşlarımın en büyük destekçisi yine taraftarımız oluyor. Fenerbahçe Şükrü Saracoğlu Stadı'nı onlarsız düşünemiyorum, düşünmek de istemiyorum. Ayrıca taraftarımızın rakip takım ya da herhangi bir hakem hakkında hiçbir kötü tezahürat yapmaması da Fenerbahçelilik bilincinin bir örneği'' diye konuştu. 
     Kemal ayrıca, Gaziantepspor maçında da tarftarlardan destek isteyerek, şunları söyledi 
     ''Gaziantepspor maçı zorlu bir karşılaşma. Rakibimiz bizden puan kazanmak için sahaya çıkacak, tıpkı diğerlerinde olduğu gibi. Benim taraftarlarımızdan istediğim, rakip kaleye yaptığımız en küçük atakta bile uğultularını, rakibin atağında ise ıslıklarını eksik etmemeleri. Bu bize ayrı bir motivasyon sağlıyor. Fenerbahçe Şükrü Saracoğlu Stadı'nda karşılaşma seyredenler ne denli iyi bir akustiğimiz olduğunu ve her tezahüratın nasıl büyük bir yankı uyandırdığını çok iyi bilirler. Biz sahaya her zaman takımımız, camiamız ve taraftarlarımız için çıkıyoruz. Bundan da büyük onur duyuyoruz. Bu maç da fıstık gibi bir maç olacak.'' 
     
</TEXT>
</DOC>
