<DOC>
<DOCNO> 396864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/dunya/dun02.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'dan Pontus planı 
</HEADLINE>
<TEXT>


Yunanistan'ın 1997 yılında 'Türkiye'deki 300 bin Pontusluyu kışkırtma planı' uyguladığı ortaya çıktı 

TAKİ BERBERAKİS 


Yunanistan'ın "Türkiye'deki Pontusluları kışkırtma planı"nı yürürlüğe koyduğu bildirildi. Planı ortaya çıkaran TaNea gazetesi, Yunan Gizli Haber Alma Örgütü'nün EİP , Kardak krizi sonrası, 1997-1998'de, "Türkiye'deki 300 bin Pontusluyu uykudan uyandırma" planı uyguladığını ve bu çerçevede, bölgedeki 50 Türk'e Yunan üniversitelerince burs verildiğini yazdı. 
Gazete, Türkiye'nin, "burslu öğrencilerin" lideri saydığı Fethi Gültepe'nin 2002'de seçimler için yurda döndüğünde tutuklanması sonrası, "Pontus gerilla eylemleri" konusunda bir dizi açıklamalarda bulunduğunu da yazdı. Türkiye'nin, bursla Atina'ya gelenlerin EİP ajanları tarafından "Pontus'ta gerilla eylemleri oluşturma eğitimi" gördükleri suçlamasına da yer verildi. 

'Biz Pontusluyuz' 
Manşetten verilen haberde Atina'da yaşayan Trabzonlu Gültepe ile söyleşi de yayımladı. Gültepe, "Türkiye'de bana yöneltilen, bağımsız Pontus devleti oluşturma amaçlı olduğum ve bu yönde faaliyet gösterdiğim şeklindeki suçlamalar provokasyondur" derken, şu yorum dikkati çekti "Provokasyon diyor ancak, o dönem Türkiye'ye düşman saydığı ve dilini bilmediği bir ülkeye burslu öğrenci nasıl olabildi, izah edemiyor." Tutuklu kaldıktan sonra 'askerlik' şartıyla serbest kalan Gültepe'nin Yunanistan'a kaçtığının bildirildiği söyleşide, "Bana Fethi demeyin, benim ismim artık Fedon'dur" dediği aktarılan Gültepe, şu ifadeleri kullandı "Memleketimizde, Yunanlı olduğumuz şeklinde bir bilinç yoktur. Biz Pontusluyuz." 


</TEXT>
</DOC>
