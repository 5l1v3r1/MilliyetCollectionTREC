<DOC>
<DOCNO> 373069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko08.html </URL>
<DATE> 2005/08/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kayıtdışı çalışmanının yıllık faturası 22.1 katrilyon... 
</HEADLINE>
<TEXT>

     Devletin Türkiye’deki yaygın kayıt dışı çalışma nedeniyle istihdam üzerinden alamadığı vergi ve sigorta primleri nedeniyle oluşan yıllık kaybının 22.1 katrilyon lirayı bulduğu belirlendi. 
     DİE’nin verilerine göre, Türkiye’de 22 milyon 721 bin çalışandan sadece 11 milyon 701 bini SSK, Bağ-Kur ve Emekli Sandığı’na kayıtlı bulunuyor. Geriye kalan 11 milyon 20 bin kişi ise herhangi bir sosyal güvenlik kuruluşuna kayıtlı bulunmuyor. Bunların 3 milyon 858 bini ücretsiz aile işçisi olarak çalıştığı için herhangi bir sosyal güvenlik kuruluşuna kaydolma zorunluluğu bulunmuyor. Ancak geriye kalan 7 milyon 843 bin kişinin ise yasalar gereğince SSK ya da Bağ-Kur’a kayıtlı olmaları gerekiyor. 
     Aile işçileri dışındaki kayıt dışı çalışanlardan ücretli ve yevmiyeli olan 3 milyon 887 binini SSK, işveren ve kendi hesabına çalışan 3 milyon 9 bininin de Bağ-Kur’a kayıtlı olmadığı için devlet yılda 22 katrilyon 95.5 trilyon liralık prim ve vergi kaybına uğruyor. 
     ANKA’nın, SSK’ya kayıtlı olarak çalışması gereken ancak kayıt dışı çalışanların sayısını ve asgari ücret üzerinden ödenen SSK ve İşsizlik Sigortası Fonu işçi ve işveren primleri ile gelir vergisi tutarlarını dikkate alarak yaptığı hesaplamaya göre, kayıt dışındaki her bir çalışan nedeniyle devlet ayda 244 milyon liralık prim ve vergiden yoksun kalıyor. Söz konusu kayıp kişi başına yıllık 2 milyar 923.4 milyon lirayı buluyor. 
     Bağ-Kur’a kaydolması gerekenler için de en düşük basamaktan Bağ-Kur primi ve asgari ücretlinin ödediği düzeyde gelir vergisi ödemesi gerektiği varsayılarak yapılan hesaplama, kayıt dışı bir işveren ya da kendi hesabına çalışan başına devletin aylık prim ve vergi kaybı toplamının 226 milyon lira, yıllık kaybın ise 2 milyar 714.76 milyon 
     lira olduğunu ortaya koydu. 
     Halen SSK’ya kayıtlı bir asgari ücretli için devlet, aylık 163.72 milyon lira sigorta primi, 14.66 milyon lira işsizlik sigortası primi ve 65.24 milyon lira da gelir ve damga vergisi alıyor. En düşük basamaktaki Bağ-Kur’ludan ise aylık 161 milyon liralık prim alınıyor. 
     
     SSK VE BAĞ-KUR’UN PRİM KAYBI 15.9 KATRİLYON 
     Söz konusu prim ve vergi oranlarını dikkate alarak yapılan hesaplamaya göre, SSK’nın kayıt dışı çalışma nedeniyle aylık prim kaybı toplam 636.5 trilyon lira düzeyinde bulunuyor. SSK’nın kayıt dışı çalışanlar dolayısıyla yıllık prim kaybı ise 7.6 katrilyon liraya çıkıyor. SSK’nın işçi ve işveren hissesi olarak işsizlik sigortası prim kaybı ise aylık 56.9 trilyon, yıllık ise 683.9 trilyon lira düzeyinde bulunuyor. 
     İşveren ve kendi hesabına çalışanların kayıt dışı çalışması dolayısıyla Bağ-Kur’un prim kaybı ise aylık 636.4 trilyon, yıllık da 7.6 katrilyon liraya ulaşıyor. 
     SSK ve Bağ-Kur’un aylık prim kaybı toplam 1 katrilyon 272.8 trilyon lira, yıllık kaybı ise 15 katrilyon 273.7 
     trilyon liraya çıkıyor. SSK’lılar için ödenmesi gereken yıllık 683.9 trilyon liralık işsizlik sigortası primi de buna dahil edildiğinde devletin bir yılda uğradığı toplam prim kaybı 15 katrilyon 957.6 trilyon lira olarak hesaplanıyor. 
     
     VERGİ KAYBI 6.1 KATRİLYON 
     Maliye’nin asgari ücret düzeyinden vergi alabileceği varsayımıyla yapılan hesaplamaya göre devletin kayıt dışı çalışma dolayısıyla aylık gelir ve damga vergisi kaybı 511.5 trilyon, yıllık olarak da 6 katrilyon 137.9 trilyon liraya ulaşıyor. 
     Kayıt dışı çalışma nedeniyle SSK, Bağ-Kur ve İşsizlik Sigortası Fonu’nun prim ve Maliye’nin toplam vergi kaybı aylık 1 katrilyon 841.3 trilyon lirayı buluyor. Bu rakam yıllık bazda da 22 katrilyon 95.5 trilyon liraya ulaşıyor. 
     
     YENİ İŞE BAŞLAYANLARIN YÜZDE 76’SI KAYIT DIŞI 
     Öte yandan geçen ay 21 milyon 993 bin kişi olan toplam istihdam yüzde 3.3’lük artışla 22 milyon 721 bin kişi olarak gerçekleşti. Toplam istihdam mayıs ayı itibariyle 728 bin kişi arttı. Ancak söz konusu dönemde kayıt dışı çalışanların sayısı da 11 milyon 150 binden 11 milyon 701 bine çıktı. 
     Kayıt dışı çalışan sayısındaki artış 551 bin kişi olarak gerçekleşti. Toplam istihdamdaki 728 bin kişilik artışın yüzde 75.7’sine denk gelen 551 bininin kayıt dışı olarak istihdam edildiği belirlendi. 
     
</TEXT>
</DOC>
