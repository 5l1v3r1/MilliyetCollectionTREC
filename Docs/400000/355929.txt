<DOC>
<DOCNO> 355929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo21.html </URL>
<DATE> 2005/06/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Alman polisleri, 2006 Dünya Kupası için İngilizce öğreniyor 
</HEADLINE>
<TEXT>

     Almanya'nın başkenti Berlin'de polisler, gelecek yıl Almanya'da düzenlenecek Dünya Futbol Şampiyonası için İngilizce öğreniyor. 
     Şampiyona sırasında görev yapacak polislerin eğitimcisi olan Ingo Rogge, taraftarlara yardımcı olabilmek, fanatiklerle mücadele edebilmek ve yurtdışından gelecek olası üst düzey ziyaretleri organize edebilmek amacıyla, polislerin özel İngilizce kursuna tabi tutulduğunu söyledi. 
     Polislerin ağırlıklı olarak olası terör saldırılarına ve fanatik taraftarlara karşı mücadele için eğitildiğini belirten Rogge, gerekirse diğer eyaletlerin polis teşkilatlarından da destek talep edeceklerini kaydetti. 
     Rogge, buna rağmen polisin arka planda kalacağını ve fazla göze batmayacağını ifade etti. 
     
</TEXT>
</DOC>
