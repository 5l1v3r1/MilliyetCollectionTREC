<DOC>
<DOCNO> 361742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur42.html </URL>
<DATE> 2005/07/16/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Vali Malay ''Ankara'dan bomba uzmanı bir ekip Kuşadası'na geldi'' 
</HEADLINE>
<TEXT>

     Aydın Valisi Mustafa Malay, Kuşadası’ndaki patlamayla ilgili incelemeler için, Ankara’dan bomba uzmanı bir ekibin Kuşadası’na geldiğini bildirdi. 
     A.A muhabirinin görüştüğü Vali Malay, patlamada ölenlerin sayısının 5 kişiye yükseldiğini hatırlatarak, olayın faillerini belirlemek için yoğun çalışma sürdürüldüğünü belirtti. 
     Emniyet Genel Müdürlüğü Kriminal Dairesi’nden bomba uzmanı 5 kişilik uzman ekibin, helikopterle Kuşadası’na geldiğini ve incelemelere katıldığını kaydeden Malay, "Araştırma ve delil toplama işlemleri sürüyor. Bazı ipuçlarına varılacak. Deliller ayrıntılı bir şekilde değerlendiriliyor" dedi. 
     Vali Malay, patlayıcının tipi konusunda kesin bir sonuca ulaşılamadığını, C 4 tipi patlayıcı olduğu ihtimalinin kuvvetli olduğunu belirterek, "Ufak da olsa diğer ihtimalleri de gözönünde bulundurarak incelemenin sürdüğünü" bildirdi. 
     
</TEXT>
</DOC>
