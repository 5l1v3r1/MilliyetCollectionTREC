<DOC>
<DOCNO> 356385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur42.html </URL>
<DATE> 2005/06/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Kazı yapmak için girdikleri mağarada öldüler .. 
</HEADLINE>
<TEXT>

     Kırklareli’nin Vize İlçesi’ne bağlı Çakıllı Beldesi’nde kazı yapmak üzere bir mağaraya giren 3 kişi, hayatını kaybetti. 
     Edinilen bilgiye göre, Çakıllı Beldesi Lalealan mevkiinde Cevat Kaçan, Ahmet Çakıroğullları ve Mustafa Balyalı, kazı yapmak istedikleri mağarayı ışıklandırarak, jeneratör indirdiler. Jeneratörü çalıştıran söz konusu kişilerin, uzun süre dışarıya çıkmamaları üzerine, kendilerine yardımcı olan ve kimliği henüz açıklanmayan arkadaşları, jandarmaya haber verdi. 
     Olay yerine gelen ekipler, Kaçan, Çakıroğulları ve Balyalı’nın öldüğünü belirledi. 3 kişinin cesedi, İstanbul Sivil Savunma Müdürlüğü’nden gelen ekipler tarafından, mağaradan güçlükle çıkarılarak, Vize Devlet Hastanesi Morgu’na kaldırıldı. 
     Kaçan, Çakıroğulları ve Balyalı’nın jeneratörden çıkan karbonmonoksit gazından zehirlendiklerinin tahmin edildiği, cesetlerin, kesin ölüm nedenlerinin belirlenmesi için İstanbul Adli Tıp Kurumu’na gönderileceği bildirildi. 
     
</TEXT>
</DOC>
