<DOC>
<DOCNO> 354507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur43.html </URL>
<DATE> 2005/06/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Bebeğinin yanıbaşında öldürülen anne olayında sürpriz mektup 
</HEADLINE>
<TEXT>

     Hacettepe Üniversitesi Odyoloji Uzmanı Zerrin Fırat'ın öldürülmesi olayıyla ilgili bir kişi daha gözaltına alındı. 
     Hırsızlık amacıyla girdiği evde Zerrin Fırat 30 adlı kadını 50'den fazla bıçak darbesiyle öldürdüğü gerekçesiyle tutuklanan Sebahattin İpek cezaevinden Ankara Cumhuriyet Başsavcılığı'na bir mektup gönderdi. Mektubunda cinayeti anlatan İpek, olay sırasında yanında arkadaşı İsmet B'nin de bulunduğunu, cinayeti birlikte işlediklerini ileri sürdü. 
     Mektup üzerine Ankara Cumhuriyet Başsavcılığı, İsmet B'nin yakalanması için Ankara Emniyet Müdürlüğü'ne talimat gönderdi. 
     Cinayet Büro Amirliği ekipleri İsmet B'yi Manisa'da gözaltına aldılar. 
     Ankara Emniyet Müdürlüğü'nde ifade veren İsmet B'nin, Selahattin İpek'i cezaevinden tanıdığını, cinayet olayından önce ziyarete gelen İpek'in bir gece evinde kaldığını söylediği belirtildi. İsmet B. cinayetle bağlantısı olmadığını iddia etti. 
     Emniyette sorgulaması tamamlanan İsmet B. adliyeye sevkedildi. 
     Küçükesat semtinde oturan Zerrin Fırat 2 Mayıs tarihinde evinde öldürülmüş olarak bulunmuştu. Üç aylık bebeği kolları arasında bulunan Fırat'ın katil zanlısı Sebahattin İpek evde bulunan parmak izinden faydalanılarak Konya'nın Akşehir ilçesinde yakalanmıştı. Eve hırsızlık için girdiğini söyleyen İpek tutuklanmıştı. 
     
</TEXT>
</DOC>
