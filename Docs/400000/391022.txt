<DOC>
<DOCNO> 391022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun12.html </URL>
<DATE> 2005/10/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
The Times Kürdistan bağımsızlık peşinde 
</HEADLINE>
<TEXT>

     İngiliz Times gazetesi, Irak’taki Kürtlerin bağımsızlık arayışında olduğunu belirtti. 
     "Savaşların ardından Kürtler bağımsızlık gününü bekliyor" başlıklı haberde, Bağdat’tan Erbil havaalanına gidildiğinde "yabancı bir ülkeye" gelinmiş izlenimi yaşandığını, bir bayan polisle karşılaşıldığını ve pasaport kontrolüne girildiğini ifade edildi. 
     Gazete, Iraklıların nüfus cüzdanını göstererek geçebilmelerine rağmen genel izlenimin "başka bir ülkeye" gelindiği şeklinde olduğu belirtildi. 
     Aynı izlenimin "Irak’ın kuzeyinde yer alan Kürdistan sokaklarında" da edinildiği aktarılan haberde bölgenin 1991’den bu yana özerk olduğu ifade edildi. 
     James Hider imzalı haberde "Irak’ın kalanı arabalı saldırılardan, suikastlerden ve kaçırılma olaylarından korkarken Kürdistan’da peşmergeler her yerde bulunuyor ve demir yumrukla istikrar sağlamaya çalışıyor" ifadeleri yer aldı. 
     Gazeteye konuşan, Erbil Gazeteciler Birliği Başkanı ve KDP milletvekili Ferhat Ovni Muvat, "Kürdistan bağımsız olacak. Bir ay içinde ya da on yıl sonra olabilir ama o günü görmek için yaşayacağım" dedi. 
     Ancak gazete, Kürdistan’ın bağımsızlığı için hala çok erken olduğunu belirtti. Haberde, "Ancak pek çok Kürt şu anda doğru zamanın hala gelmediğinin bilincinde. 
     Bağımsızlığa gitmek bir karmaşa yaratabilir ancak sıradan Kürtler liderlerine güvenmekte ısrarcılar" ifadeleri yer aldı. 
     Haberde ayrıca Erbil yakınlarındaki Akre kasabasında yerel bir televizyon kanalında haberleri sunan Kemal Ramazan’ın duvarında Süleymaniye’den Türkiye kıyılarına kadar uzanan bir daireyi ile devam eden ve Suriye’de son bulan bir Kürdistan haritasının bulunduğu belirtildi. 
     Haberde, "Bu gerçeklikten daha büyük olan mitolojik toprakların adına Kürdistan" denildi. Gazeteye konuşan Ramazan da "Bu bir rüya değil, Kürtler’in hakkı" diye konuştu. 
     Haberde ayrıca "15 milyon Kürt yaşıyor ve Kürtler’in yarıya yakını Türkiye’de" ve "Irak’ta, nüfusun yüzde 20’sini oluşturan 5 milyon Kürt yaşıyor" notları düşüldü. Haberde ayrıca Kürtlere bağımsızlık sözünün ilk kez 1920’de Sevr antlaşması ile verildiği ifade edildi. 
     

ANKA 
     
</TEXT>
</DOC>
