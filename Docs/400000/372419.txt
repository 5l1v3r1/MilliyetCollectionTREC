<DOC>
<DOCNO> 372419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun14.html </URL>
<DATE> 2005/08/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Papadopulos Türkiye'nin 'tanımama' tutumuna seyirci kalmayacağız 
</HEADLINE>
<TEXT>

     Kıbrıs Rum yönetimi lideri Tasos Papadopulos, Türkiye'nin ''Kıbrıs Cumhuriyeti''ni tanımama tutumuna ve Gümrük Birliği Ek Protokolü ile birlikte yayımladığı deklarasyona karşı seyirci kalmayacaklarını söyledi. 
     Papadopulos, Lefkoşa'nın Rum kesiminde dün başlayan, dışarıda yaşayan Rumlarla ilgili konferansın açılışında yaptığı konuşmada, kendi tutumlarının, ''Kıbrıs ve Kıbrıs halkının genel çıkarları ölçüsünde'' uygun bir zamanda belirleneceğini belirtti. 
     Politis gazetesinin haberine göre, ''Türkiye tanımıyor diye 'Kıbrıs Cumhuriyeti'nin varlığı ve işlevselliğinden vazgeçmeyeceklerini'' kaydeden Papadopulos, BM'nin Kıbrıs sorununun çözümüyle ilgili inisiyatifinin gelişme aşamasında olduğunu ve hiç kimsenin ''Çözüm istemiyoruz, ne istediğimizi bilmiyoruz'' tezini savunamayacağını ifade etti. Papadopulos, Rum tarafının Annan Planı'nda istediği değişiklikleri BM Genel Sekreteri Kofi Annan'ın bizzat kendisine sunduğunu söyledi. 
     Konuşmasında, referandumda ''evet'' diyenleri eleştiren Papadopulos, o dönemdeki uyarılarını hatırlatarak, ''Cezalandırıcı tedbirler alınmadı, uluslararası tecrit olmadı, bunun yerine tezlerimiz anlayış gördü'' dedi. 
     Papadopulos, Rum yönetiminin ''Kıbrıs''ı ve ''Kıbrıs Helenizmi''ni tehlikeye koyacak tavizler vermeyeceğini, Kıbrıs sorununun iki bölgeli, iki toplumlu federal çözümünün zorunlu olduğunu belirtti. Rum lideri, ''Böylesi bir çözüm Annan Planı'nda yapılacak olan dekoratif veya sınırlı değişikliklerle elde edilmez'' diye konuştu. 
     Tasos Papadopulos ayrıca, ''Annan Planı'nın son şeklinden memnun olan Türk tarafının değişiklikleri görüşmeyi reddettiğini'' öne sürerek, ''Türk tarafının, çözümün tek tarafın memnun olması konusu olmadığını anlaması gerektiğini'' söyledi. 
     Aynı toplantıda konuşan Rum Dışişleri Bakanı Yorgo Yakovu da, ''gerek Rum yönetiminin, gerekse Yunanistan'ın, Türkiye'nin AB üyelik sürecine destek vermeye istekli olduğunu, ancak bunun için Türkiye'nin AB yasaları ve kurumlarıyla uyumlu olması gerektiğini'' söyledi. 
     
</TEXT>
</DOC>
