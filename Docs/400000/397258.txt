<DOC>
<DOCNO> 397258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun25.html </URL>
<DATE> 2005/11/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Fransız İç İstihbarat Servisi Şefi Ülkedeki terör tehdidi gerçek... 
</HEADLINE>
<TEXT>

     Fransa İç İstihbarat Servisi DST Şefi Pierre de Bousquet de Florian, ''ülke topraklarının gerçek bir terör tehdidi altında bulunduğunu'' söyledi. 
     Terör faaliyeti hazırlığı içinde bulundukları gerekçesiyle son aylarda Fransa'da tutuklanan sanıkların verdiği ifadelere atıfta bulunan de Bousquet de Florin, ''Terör tehdidi gerçek, çünkü bazı terör örgütleri Fransa'yı düşman ilan etti ve hedef listesine aldı. Aldığımız istihbarat raporları, bu örgütlerin topraklarımızda terör faaliyeti hazırlığı içine girdiklerini gösteriyor'' dedi. 
     İstihbarat Şefi, basına yaptığı açıklamada, Suriye'den geldiği belirlenen ve Montpellier kentinde yakalanan bir sanığın, İtalya ve Fransa'yı hedef alan terör faaliyetleri hazırlığı içinde olduklarını itiraf ettiğini söyledi. 
     De Bousquet de Florin, terörle mücadele birimlerinin, kısa süre önce Paris yakınlarındaki Trappes kasabasında, terör saldırıları hazırlığı içinde olan bir hücreyi çökerttiğini bildirdi. 
     İstihbarat Şefi, ''Irak'ta koalisyon güçlerine karşı düzenlenen terör faaliyetlerinde, ikisi intihar saldırılarında olmak üzere yedi Fransızın öldüğünü'' belirtti ve ''koalisyon güçleri tarafından tutuklananlar arasında bazı Fransızların da bulunduğunu'' bildirdi. 
     
</TEXT>
</DOC>
