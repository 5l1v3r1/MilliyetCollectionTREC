<DOC>
<DOCNO> 356903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/yazar/sazak.html </URL>
<DATE> 2005/06/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Milletvekili avukatlık yapar mı 
</HEADLINE>
<TEXT>


TBMM tatile girmeden önce CHP-AKP milletvekilleri Avukatlık Yasası'yla ilgili bir değişikliği 'sessizce' genel kuruldan çıkarma uğraşında. 
Yasanın 43'üncü maddesindeki, "TBMM üyeleri, milletvekilliği süresince avukatlık yapamaz' engeli kalkarsa, hukukçu üyeler 'savunma' adına davalara girebilecek, 'maddi kazanç' elde edebilecekler. 
Teklif ilk bakışta, geçinemeyen milletvekillerine 'ek iş' olanağı gibi gözükse de 'etik' yönden tartışmaya açık. 
Parlamento, akçalı işleri dokunulmazlık kapsamı dışına çıkarmayı sağlayamamışken, milletvekillerini 'mahkeme koridorları'nda 'nüfuz kullanmaya' itecek adımlar atılması tuhaf. 
Etik kaygılar bir yana, mübaşirlerin 'yoklama yaparcasına' avukat milletvekillerini duruşmaya çağırdıklarını düşünebiliyor musunuz 
Sabah adliye, öğleden sonra Meclis 
'Sayın üyeler...', h kimin karşısına çıkacak ve 'müvekkilleri'ni savunacaklar. 
Milletin 'vekil'i olarak Meclis'e seçilen üyelerin bu görevlerini 'ayrıca' mahkemelerde 'avukatlık' yaparak sürdürmek istemelerini anlamak güç. 
Hukukçu Meclis Başkanı'nı 'kürsüye çıkmadığı' günlerde adliyede görebileceğiz 
Yasak kaldırılırken, milletvekillerinin 'hangi davaları alamayacakları' açıkça belirtilmiyor. Teklifin gerekçesinde, TBMM üyeliğiyle bağdaşmayan işlerle ilgili 3069 sayılı yasaya gönderme yapılmış. Buna göre, iş takipçiliği yapamayacaklar. Devletin şahsiyetine karşı işlenen suçlar ile kaçakçılık davalarında devlet aleyhine 'vekil' olamayacaklar. Mafya davaları da 'savunma' yasağına giriyor Acaba, Yüce Divan'da yargılanan eski başbakan ve bakanları, 'siyasiler' savunmak isterse ne olacak 
Anadolu'da bir arazi davasına, iktidar grubundan bir milletvekili 'avukat' olarak girerse yargıç 'savunma'dan ne ölçüde etkileyecek Mahkeme üzerinde siyasi baskı oluşmayacak mı Tersi de mümkün, güçlü bir yargıç, dosyası çürük bir milletvekilini duruşmada terslerse 'halkın temsilcisi' bu durumu 'milletin egemenliği' ile nasıl bağdaştıracak 
Benzer sakıncaları çoğaltmak mümkün. 
Cumhuriyet meclislerinin geleneği, milletvekili seçilen kişinin eski mesleğini bırakmasına dayalıydı. 1980 sonrası Özal bu geleneği bozdu. İşlerini devretmek bir yana, borçlu olduğu devlet bankalarını kendisine bağlayan bakanlar devri yaşandı. 
Egebank operasyonu, vali skandalı gündemdeyken, TBMM, 'siyasi etik' açıdan kamu vicdanını rahatsız edecek yeni bir düzenlemeye yol açmamalı. 



</TEXT>
</DOC>
