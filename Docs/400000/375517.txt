<DOC>
<DOCNO> 375517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/yazar/altan.html </URL>
<DATE> 2005/09/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Elma dersem çık, armut dersem çıkma... 
</HEADLINE>
<TEXT>


Katrina tayfunu, dünyanın tek süper devleti sayılan ABD'yi, eşekten düşmüş karpuza döndürdü. 
Nüfusunun yüzde 63'ü siyah ırktan olan New Orleans, bir yerlere kaçamamışların günlerdir çektikleri açlık, susuzluk, çaresizlik içinde tam bir insan çöplüğü... 
Deniz seviyesinin de 2 metre altında olan kenti, kaplayıp gitmiş sularda yüzen ölüler, cesetlerden yükselen korkunç kokular, darma duman olmuş hastanelerden dışarılara çıkarılarak ölüme terk edilmiş ağır hastalar... 

Ve kenti kaplayan bir yağma salgını... Patlamalar, kundaklamalar, yangınlar, ortalıkta dolaşan birkaç avuç polise sıkılan kurşunlar ve vurulmamak için görevlerinden istifa eden güvenlik sorumluları... Ayrıca kentte çok yaygın olan uyuşturucu bağımlılığının yarattığı, bin bir rezillik... 

Aşağıdan ateş açıldığı için kente inemeyen helikopterler bir fırsatını bulup, canlarını kurtarmak için rastlantı bir otobüsle kentten ayrılmaya kalkan çoluk çocuk siyah insanlara, ırkçı Amerikalıların açtığı ateşler... 

Kendisi de siyah ırktan olan Belediye Başkanı Ray Nagin'in, CNN televizyonunun dahi yayımlarken sansür etmek zorunda kaldığı küfürlü çağrıları 
- Neden görmezlikten geliyorsunuz yaşadığımız felaketi kıçınızı kaldırın da yardıma gelin buraya... 

Nihayet sonunda, Irak'tan yeni dönmüş 300 asker gönderildi New Orleans'a, kendilerine yağmacılara karşı, yerinde infaz emri verilerek 
- Vur... 
Başkan Bush da, kemkümlü bir açıklama yaptı 
- Evet, biraz geç kalındı... 

Süper ABD'nin içine düştüğü, Afrika düzeyindeki korkunç sefalet dünyadaki tüm ülkelerde üzüntülü bir görünüm arkasında, hemen ABD'ye yardım öneren birikmiş bir kompleks rahatlaması yarattı... 
Venezüella'dan Çin'e, Filipinler'den AB ülkelerine kadar yardım önerisinde bulunmayan kalmadı Washington'a... 
ABD'ye yardıma hazır ülkeler arasında, Türkiye de var. 

Nasreddin Hoca'ya sordular 
- Ne dersin Hoca, Ankara acaba nasıl bir yardım yapmayı düşünüyor ABD'ye 
Hoca 
- Başkan Bush'a, binlerce ölünün bulunduğu söylenen sular altındaki New Orleans'ta halkın moralini yükseltecek birkaç nutuk metni gönderilebilir, dedi. 
Ve bir de örnek verdi 
- Şanlı tarihimizin kahraman insanları New Orleanslılar yüce milletimizin gücü, yaşamakta olduğunuz sefalet ve rezaletin de üstesinden gelmeye kadirdir... 

Aşırı derecede kekeme biri, ünlü bir doktora gitmiş 
- Be... ben, demiş ne... ya... yapacağımı... bile... bile... bilemiyorum... Na... na... nasıl... dü... düzelir... ke... ke... kekemeliğim 
Doktor 
- Durun, demiş, sizi şöyle iyice bir muayene edelim... 
Ve saatler boyu, kan analizlerinden, röntgen ve MR çekimlerine kadar süren bir yığın testten sonra, doktor 
- Nedenini buldum kekemeliğinizin, demiş sizde cinsel enerji çok yüksek düzeyde bir gerilim yaratıyor ve bu gerilim de ses tellerinizi felce uğratıyor. Size önerebileceğim tek çare hadım olmanız. Hadım olduğunuz an kekemeliğiniz hemen düzelecektir, garanti ederim. 

Kekeme kişi de, yıllar boyu kendisiyle alay edilip durulmasından öylesine usanmış ki, istemeye istemeye kabul etmiş hadım olmayı ve doktora teslim olarak yatmış hastaneye... 
İki hafta sonra da hastaneden hadım olarak çıktığında, düzelivermiş konuşması ne kekemelik kalmış, ne bir şey... 

Aradan bir ay geçmiş... Eski kekeme, başlamış pişmanlık duymaya hadım olduğu için... 
İki ay geçince de, yeniden yeğlemeye başlamış, hadım yaşamak yerine kekeme yaşamayı... 

Dönüp geri gelmiş kendisini hadım eden ünlü doktora 
- Kestiğiniz şeyi, yeniden dikin yerine, demiş. Hadımlığa dayanamıyorum. Hazırım ne isterseniz vermeye... 
Ve ünlü doktor 
- Ke... ke... kesilen... yer... ba.. baş... başka... yere... di... dikildi... a... ar... artık... çok... çok geç, demiş. 

Bal Mahmut'a sormuşlar 
- Kekemeyle doktorun fıkrası, sana neyi çağrıştırıyor, diye... 
Bal Mahmut 
- Şey, demiş, sanki Ankara ile AB ilişkileri gibi... 
- Peki, kimin erkekliği bitti de konuşması düzeldi kimin erkekliği güçlendi de, kekemeliği başladı 
Bal Mahmut 
- Bu tür soruların yanıtını politik olarak vermek gerekir, demiş. 
- Sizce nedir politik yanıt 
- Kimin erkekliğinin bitmesiyle kekemeliğinin düzeldiğini, kimin erkekliğinin güçlenmesiyle kekemeliğinin başladığını tarihe bırakalım... 

Türkçede "çekmek" fiili çok bol ve çeşitli kullanılır burnunu çekmek, kürek çekmek, para çekmek, tespih çekmek, başa geleni çekmek, fotoğraf çekmek, ya sabır çekmek, rest çekmek gibi... 
Halkın hassasiyetinin en çok doyuma ulaştığı "çekme" de yabancılara karşı büyüklerimizin yumruğunu masaya vurarak rest çekmesidir. 
Dışişleri Bakanı Abdullah Gül de, The Economist dergisinde yayımlanan makalesinde, "Eğer AB bize tam üyeliğin gerisinde bir şey önerir, ya da yeni koşullar getirirse, bir daha dönmemek üzere çeker gideriz" diye rest çekiyordu. 

Şimdi iki olasılık var şayet çektiği restten ötürü Abdullah Gül'ü kutlamak istiyorsanız gelenek ve göreneklerimize uygun bir zarafetle, Nedim'in ünlü dizelerini tekrarlayabilirsiniz 
Gülüm şöyle gülüm böyle demektir y re mutadım 
Seni ey gül sever canım ki canana hitabımsın 

Yok, Gül'ün çektiği resti biraz abartılı buluyorsanız, hiçbir şey demeden başınızı elinize dayar ve "çekmek" fiilini kendinizce kullanabilirsiniz, içinizi çekerek... 

Fazıl Ahmet'ten bir taşlamayla bitirelim yazıyı 
Dehaletname-Sığınma 

Dediler ki şimdi yürek dağlayan 
Nafile yorulur, hem aç kalırmış 
Fakat huzurunda bir el bağlayan 
Hem yağ bulabilir, hem gaz alırmış. 

Bu sebeple sana olup da bende 
Cömertlik deryana dalmaya geldim 
Yani dağıtılan erzaktan ben de 
Ölmeyecek kadar almaya geldim. 

Avutuldumsa da hoş yalanlarla, 
Akına gitmedim boş planlarla 
Ve bugün bir sürü aç kalanlarla 
Birleşip kapını çalmaya geldim. 

İşler iyileşti ama gitgide 
Ne un bulabildim, ne de bir pide 
Binaenaleyh ben devlethanede, 
Birkaç ay misafir kalmaya geldim. 



</TEXT>
</DOC>
