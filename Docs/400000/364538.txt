<DOC>
<DOCNO> 364538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/ekonomi/eko06.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ekonomi soğuyor yüzde 5 büyüme zor' 
</HEADLINE>
<TEXT>


EKONOMİ SERVİSİ 

İSO Başkanı Tanıl Küçük, 500 büyük sanayi şirketi araştırmasının sonuçlarının ardından yaptığı açıklamada ekonomideki soğumaya dikkat çekti. 2005 yıl sonu için öngörülen yüzde 5'lik büyümenin de zor olduğunu söyleyen Küçük, ilk yedi aydaki temel göstergelere göre, 2004'ün ikinci yarısından bu yana yavaşlama eğilimi gözlendiğini belirtti. 2004'te önceki yıllardan ertelenmiş talebin devreye girdiğini, ancak geçen yılın ikinci yarısından itibaren talepte ciddi bir gerileme olduğunu kaydeden Küçük, bu yıl ilk çeyreğe ilişkin 'harcamalar yönünden GSYİH' rakamlarının ekonomideki soğuma eğilimini gösterdiğini anlattı. Küçük, geçen ilk çeyrekte yüzde 12.4 artan hane halkı tüketim harcamalarnın, bu yıl yalnızca yüzde 4 artış gösterdiğini ifade etti. 

'Üretim azalıyor' 
Küçük, ekonomideki olumlu- olumsuz gelişmeleri şöyle sıraladı 
"Enflasyon ve mali disiplin konusunda başarı ve kararlılık var. Yabancı sermayenin ilgisi sevindirici. Buna karşın işsizlik hala yüksek. İç talep yetersiz. Üretim azalıyor. İhracatta nispi azalma işaretleri geliyor. Buna karşın ithalatın artışı sürüyor. Programlanan 21.1 milyar dolarlık dış ticaret açığı 40 milyar dolar olur. Programlanan 11.1 milyar dolarlık cari açık 20 milyar dolara çıkar. 2005'te yüzde 5'lik büyüme zor. Yavaşlama eğiliminin sürmesi 2006'yı da tehlikeye sokacaktır. " 


</TEXT>
</DOC>
