<DOC>
<DOCNO> 384373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/siyaset/siy02.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan da Avusturya'ya kızdı 
</HEADLINE>
<TEXT>


Avusturya Dışişleri Bakanı'na tepki gösteren Yunanistan Dışişleri Bakanı Petros Molivyatis, Türkiye'ye destek verdi 

UTKU ÇAKIRÖZER Ankara 


Lüksemburg'da yapılan AB Dışişleri Bakanları toplantısı sırasında, Müzakerelerin hedefinin tam üyelik olduğu yönündeki ifadelerin değiştirilerek alternatifler konulması için inat eden Avusturya'ya tepki gösterenlerin başında Yunanistan Dışişleri Bakanı Petros Molivyatis geldi. Toplantıda Avusturyalı meslektaşı Ursula Plassnik'i eleştiren Molivyatis, yaptığı açıklamalarda da Türkiye'ye destek verdi. Ankara ile AB arasındaki pazarlıklar sırasında şu gelişmeler yaşandı 
Pazarlıklar 20.30'da bitince Dışişleri Bakanı Gül, müzakerelerin açılış töreninin 4 Ekim sabahına bırakılmasını önerdi. Ancak Avrupalı bakanlar, "Kaçta olursa olsun gelin sizi bekliyoruz" mesajı iletti. Kalabalık Türk heyeti kendilerine ayrılan oda yerine "artık bizdensiniz" denilerek, Dönem Başkanı İngiltere'ye tahsis edilen geniş odaya alındı. İngiltere Dışişleri Bakanı Jack Straw açış konuşmasında Güneydoğu Anadolu'ya vurgu yapınca, Gül de AB'den terörle mücadelede daha fazla işbirliği yapmasını istedi. 34 saat süren müzakereler sırasında diplomatlar uykularını kahve ile açmaya çalışırken, Gül "ballı adaçayı" ile güç topladı. Gül'ün, Rice, Straw ve diğer Avrupalı bakanlarla yaptığı görüşmelerin makam odasında yer alan tüm kurmay heyeti tarafından hoparlörler aracılığıyla dinlenmesi sağlandı. Görüşmeler Dışişleri arşivine girebilmesi için teybe de alındı. İlk kez AB toplantısında Türkçeye bir kanal ayrılarak Türkçe çeviri yapıldı. 


</TEXT>
</DOC>
