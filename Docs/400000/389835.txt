<DOC>
<DOCNO> 389835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy09.html </URL>
<DATE> 2005/10/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bütçe maratonu başlıyor 
</HEADLINE>
<TEXT>

     TBMM, yaklaşık 2 ay sürecek bütçe maratonuna başlıyor. 
     Maliye Bakanı Kemal Unakıtan, Meclis'e sunulan 2006 yılı bütçesini, 28 Ekim Cuma günü Plan ve Bütçe Komisyonu'na sunacak. 
     Bütçenin tümü üzerindeki görüşmeler, Ramazan Bayramı'ndan sonra 7 Kasım Pazartesi günü yapılacak. 2006 Yılı Merkezi Yönetim Bütçe Kanunu Tasarısı ile 2004 Yılı Genel ve Katma Bütçe Kesin Hesap Kanunu Tasarısı'nı ele alacak olan Komisyon, bütçe görüşmelerini 29 Kasım Salı günü tamamlayacak. 
     Yeni bütçe kapsamı nedeniyle bakanlık ve bağlı kuruluşlarının yanı sıra özel bütçeye sahip kuruluşlar ile düzenleyici ve denetleyici kurumların bütçeleri de görüşülecek. Bu değişiklikle birlikte, bütçesi TBMM'de görüşülen kurum sayısı da artacak. 
     Plan ve Bütçe Komisyonu, bütçe nedeniyle hafta sonu hariç her gün çalışacak. Sabah 10.00'da toplanacak olan Komisyon, günlük programını tamamlayıncaya kadar çalışacak. 
     
     BÜTÇE TAKVİMİ 
     TBMM, RTÜK, Sayıştay ve Cumhurbaşkanlığı bütçesi 8 Kasım Salı günü Başbakanlık, MİT, MGK, Atatürk Kültür, Dil ve Tarih Yüksek Kurumu Başkanlığı, TÜBİTAK, TÜBA, Gençlik ve Spor Genel Müdürlüğü, Başbakanlık Yüksek Denetleme Kurulu, Vakıflar Genel Müdürlüğü, Devlet Personel Başkanlığı, Diyanet İşleri Başkanlığı bütçeleri 9 Kasım Çarşamba, DİE, Basın-Yayın ve Enformasyon Genel Müdürlüğü, Sosyal Yardımlaşma ve Dayanışma Genel Müdürlüğü, TİKA, Gümrük Müsteşarlığı, Dış Ticaret Müsteşarlığı, İhracatı Geliştirme Etüt Merkezi bütçeleri de 10 Kasım Perşembe günü görüşülecek. 
     Tarım ve Köyişleri Bakanlığı, Tarım Reformu Genel Müdürlüğü, Köy Hizmetleri Genel Müdürlüğü, Çevre ve Orman Bakanlığı, Özel Çevre Koruma Kurumu Başkanlığı, Orman Genel Müdürlüğü, Devlet Meteoroloji İşleri Genel Müdürlüğü bütçeleri 11 Kasım Cuma, Milli Savunma Bakanlığı, Savunma Sanayii Müsteşarlığı, SHÇEK, Özürlüler İdaresi Başkanlığı, Aile ve Sosyal Araştırmalar Genel Müdürlüğü, Kadının Statüsü Genel Müdürlüğü bütçeleri 14 Kasım Pazartesi, Dışişleri Bakanlığı bütçesi 15 Kasım Salı günü ele alınacak. 
     Komisyon, 16 Kasım Çarşamba günü, Enerji ve Tabii Kaynaklar Bakanlığı, Enerji Piyasası Düzenleme Kurumu, Ulusal Bor Araştırma Enstitüsü, Elektrik İşleri Etüt İdaresi, Türkiye Atom Enerjisi Kurumu, MTA, Petrol İşleri Genel Müdürlüğü ve DSİ bütçeleri 17 Kasım Perşembe günü, Ulaştırma Bakanlığı, Telekomünikasyon Kurumu ve Denizcilik Müsteşarlığı bütçeleri üzerinde çalışacak. 
     Sanayi ve Ticaret Bakanlığı, Rekabet Kurumu, Milli Prodüktivite Merkezi, KOSGEB, Türk Akreditasyon Kurumu, TSE, Türk Patent Enstitüsü, Kültür ve Turizm Bakanlığı ile Devlet Opera ve Balesi Genel Müdürlüğü, Devlet Tiyatroları Genel Müdürlüğü bütçeleri ise 18 Kasım Cuma günü görüşülecek. 
     
     EĞİTİME 2 GÜN... 
     Bütçe maratonu 21 Kasım Pazartesi günü, Milli Eğitim Bakanlığı, 22 Kasım Salı günü, ÖSYM, Yüksek Öğretim Kredi ve Yurtlar Kurumu Genel Müdürlüğü, YÖK ve üniversitenin bütçesiyle devam edecek. 
     Çalışma ve Sosyal Güvenlik Bakanlığı ve Sosyal Güvenlik Kurumu Başkanlığı ile Bayındırlık ve İskan Bakanlığı, Karayolları Genel Müdürlüğü ve Tapu ve Kadastro Genel Müdürlüğü bütçeleri 23 Kasım Çarşamba günü ele alınacak. 
     Komisyon, İçişleri Bakanlığı, Emniyet Genel Müdürlüğü, Jandarma Komutanlığı, Sahil Güvenlik Komutanlığı, TODAİ, Adalet Bakanlığı, Anayasa Mahkemesi, Yargıtay, Danıştay, Türkiye Adalet Akademisi, Ceza ve İnfaz Kurumları ve Tutukevleri İş Yurtları Kurumu bütçelerini 24 Kasım Perşembe günü, Sağlık Bakanlığı ile Hudut ve Sahiller Sağlık Genel Müdürlüğü bütçelerini 25 Kasım Cuma günü görüşecek. 
     DPT, SPK, BDDK, GAP, Hazine Müsteşarlığı, AB Genel Sekreterliği, Maliye Bakanlığı, Gelir İdaresi Başkanlığı, Kamu İhale Kurumu, Tütün ve Tütün Mamulleri ve Alkollü İçecek Piyasası Düzenleme Kurumu, Özelleştirme İdaresi Başkanlığı ve Gelir bütçesi de 28 Kasım Pazartesi günü ele alınacak. 
     Komisyon, bütçe maratonunu, 29 Kasım Salı günü Merkezi Yönetim Bütçe Kanunu Tasarısı ile Genel ve Katma Bütçe Kesin Hesap Kanunu Tasarısı'nın maddelerini görüşerek tamamlayacak. 
     2006 yılı bütçesi, Aralık ayında Genel Kurul'da ele alınacak. 
     
</TEXT>
</DOC>
