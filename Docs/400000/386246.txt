<DOC>
<DOCNO> 386246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/siyaset/siy06.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tezi yoktu 
</HEADLINE>
<TEXT>


Ermenistan'daki NATO Parlamenter Asamblesi'ne Türk milletvekilleri katılmadı. Toplantıda NATO davetlisi olarak Doç. Dr. Halil Berktay konuştu 

ANKARA Milliyet 


Ermenistan'daki NATO Parlamenter Asamblesi toplantısına Türk milletvekilleri katılmayınca, Ermeni meselesiyle ilgili olarak Türkiye'nin tezi seslendirilemedi. Toplantıya katılan Sabancı Üniversitesi'nden Doç. Dr. Halil Berktay, soykırım yapıldığını dile getirince, Asamble Genel Sekreteri Simon Lunn, Türkiye'yi arayıp haber verdi. 
Lunn'un konuşma metnini fakslayarak, bu konudaki düşüncesini sorduğunu anlatan Asamble Başkan Yardımcısı da olan Türk Grubu Başkanı AKP'li Vahit Erdem, "Berktay'ı NATO götürmüş" dedi. 
Erdem, kendilerine haber verilmeden Berktay'ın davet edilmesinden dolayı, Ukrayna gezisinde Asamble Başkanlık Divanı'na sitemlerini ileteceğini söyledi. 
Erdem, gazetecilerin, "Neden toplantıya gitmediniz, kritik bir dönemde asamble gündemini takip etmeniz gerekmez miydi " sorusu karşısında, TBMM Başkanlığı'nın, "Ermenistan'la ilişkilerin durumu ve yol güçlükleri nedeniyle" gidişi organize edemediğini söyledi. 
Erdem, Berktay'ın toplantıda seslendirdiği katliam tezlerine karşılık yanıtlarını sıralarken, 1915 olaylarında karşılıklı bir katliam yaşandığını, bir ırkı yok etmeye yönelik bir hareket olmadığını vurguladı. 



</TEXT>
</DOC>
