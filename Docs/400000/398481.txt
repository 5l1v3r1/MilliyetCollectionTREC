<DOC>
<DOCNO> 398481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur23.html </URL>
<DATE> 2005/11/27/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Beklenen müzayede gerçekleşti... 
</HEADLINE>
<TEXT>

     Antik A.Ş'nin Ulu Önder Mustafa Kemal Atatürk ile ilgili tarihi belgeler, Osmanlı eserleri, değerli antikalar ve tabloların satışa sunulduğu 236. müzayedesi, Swissotel'de gerçekleştirildi. 
     Toplam 300 obje ve eserin satışa sunulduğu müzayedede, Şeker Ahmet Paşa imzalı natürmort 270 bin YTL'ye alıcı bularak müzayedenin en pahalı eseri oldu. Eseri satın alan Ercan ve Müge Canmutlu çifti, tabloyu Beyoğlu İstiklal Caddesi'nde açacakları butik otelde kullanacaklarını açıkladı. 
     Bakır dövme tombak leğen ve ibrikin 135 bin YTL'ye satıldığı müzayedede, Süleyman Seyyit imzalı natürmort 110 bin YTL'ye, Nazmi Ziya'nın ''Zigetvar Kuşatması'' ve Dolmabahçe Sarayı'nda halen sergisi devam eden Leonardo Mango'nun ''Üsküdar'' adlı tabloları 100'er bin YTL'ye alıcı buldu. 
     Müzayedede, ketebesi Muhsinzade Abdullah olan ser-levhası yüksek ayar altınla çalışılmış Kuranıkerim 95 bin YTL'ye, İbrahim Çallı'nın ''Topkapı Sarayı'' adlı tablosu 63 bin YTL'ye, Osmanlı şerbetlik 61 bin YTL'ye, ''Jeager Le Coultre'' altın saat 38 bin YTL'ye, Padişah 4. Murat'a ait ferman da 36 bin YTL'ye satıldı. 
     
     ATATÜRK İLE İLGİLİ BELGELER 
     Mustafa Kemal Atatürk tarafından Dersimli Esad Bey'e yazılan ve ''Türk-Kürt kardeşliğini'' vurguladığı belirtilen Sivas 1919 tarihli mektup 19 bin YTL'ye alıcı buldu. 
     İsminin açıklanmasını istemeyen bir kişi tarafından alındığı kaydedilen mektupta, şu ifadelere yer veriliyor 
     ''Efendim, 10 Teşrin-i evvel 1335 tarihli bir mektubunuz vasıl oldu. Vatanın geçirmekte olduğu şu tarihi hayat ve memat anında mukadderatı yekdiğerini tamamen merbut ve öz kardeş olan Türk ve Kürt arasına düşman parasıyla nifak sokmaya çalışan ve kendi din ve vatanı aleyhine uğraşan edani her türlü nefrete sezadır. Zat-ı alileri gibi kıymetli vatanperver zevatın, himmet ve gayretiyle bu gibilerin tesvilatına meydan bırakmayacağı şüphesizdir. Teşkilat-ı vesaire hakkında ita buyrulan malumata teşekkür eder, bundan böyle Dersim ahvali hakkında istihsal buyrulacak malumatın yazılmasını rica ederim efendim. 
     M. Kemal.'' Müzayedede, Mustafa Kemal Atatürk'ün Kazım Paşa'ya yollanmış mektubunun da yer aldığı belgeler 20 bin YTL'ye, Atatürk'le ilgili bir dizi belge, senet ve makbuzun yer aldığı dokümanlar 14 bin YTL'ye, Atatürk'ün ''alay'' adlı mizah dergisine abonelik makbuzunun da yer aldığı belgeler ise 7 bin YTL'ye satıldı. 
     
</TEXT>
</DOC>
