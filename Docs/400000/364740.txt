<DOC>
<DOCNO> 364740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy21.html </URL>
<DATE> 2005/07/27/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
AKP'li Kuzu Anayasa Mahkemesi bu haliyle daha fazla çalışamaz 
</HEADLINE>
<TEXT>

     TBMM Anayasa Komisyonu Başkanı, AK Parti İstanbul Milletvekili Burhan Kuzu, "Anayasa Mahkemesi bu haliyle daha fazla çalışamaz. Mutlaka yeniden yapılandırılması lazım" dedi. 
     Kuzu, AA muhabirine yaptığı açıklamada, son günlerde Anayasa Mahkemesi’ne yeni atanan üyelerin 20 yıl görevde kalacak olmasına karşı, AK Parti’nin bir anayasa değişikliği girişimi başlattığı gibi izlenim yaratıldığını ifade etti. Kamuoyuna yansıyan anayasa değişikliği çalışmasını bundan yaklaşık 1.5 yıl önce başlattığını bildiren Kuzu, o zaman dönemin Anayasa Mahkemesi Başkanı Mustafa Bumin ve diğer mahkeme üyeleri ile de görüştüğünü belirtti. Kuzu, hazırladığı yaklaşık 50 maddelik bir paketi Hükümete sunduğunu söyledi. 
     Bu pakette, Anayasa Mahkemesi, YÖK, 2-B, kamu reformu ve cumhurbaşkanın görevleriyle ilgili konuların yer aldığını ifade eden Kuzu, "Dolayısıyla yeni bir şey değil. Anayasa Mahkemesi’ne, son atamalardan sonra el atmış değiliz. Bununla hiç alakası yok" dedi. 
     
     -"YASALARIN DENETİMİ DURMUŞ DURUMDA" 
     Burhan Kuzu, Anayasa Mahkemesi’nin yeniden yapılandırılmasının zorunlu olduğunu ifade ederken, "Mahkeme bu haliyle daha fazla çalışamaz" görüşünü dile getirdi. Kuzu, sözlerini şöyle sürdürdü 
     "Şu anda, Anayasa Mahkemesi Yüce Divan’la uğraşıyor ki asli görevi bu değildir. İki sene gece gündüz uğraşsa ancak bitirir bu işi. 
     Mahkemenin asli görevi olan yasaların denetimi durmuş durumda. Mahkeme alelacele yürütmeyi durdurma kararı veriyor, ama ortada gerekçe yok. 
     Yıllardır yayımlanmayan gerekçeler var. RTÜK ile ilgili iptal kararı verileli yıllar oldu ama hala ortada gerekçe yok. Meclis verilen iptal kararının gerekçesini bilmezse nasıl karar alacak. Zaman yok çünkü. 
     Olmaz böyle şey." 
     
     -"TUĞCU DA DİĞER ÜYELER DE BAL GİBİ BİLİYOR" 
     Kuzu, kendisinin hazırladığı değişiklik paketinde Anayasa Mahkemesi’nin üye sayısının 21’e çıkarılmasının ve iki daire şeklinde yeniden yapılandırılmasının öngörüldüğünü anlattı. Kuzu, "Buna göre, dairelerden biri Yüce Divan gibi görevlere bakacak, diğeri yasa denetimi görevini yürütecek. Gerektiğinde iki daire birlikte toplanarak siyasi parti kapatmaları gibi hassas konuları ele alacak. 
     Böylece Mahkemeyi daha işlevsel hale getirmek istiyoruz" dedi. 
     Dünyada da anayasa mahkemesinin üye sayısının 20 civarında olduğunu bildiren Kuzu, bazı ülkelerde mahkeme üyelerinin yarısını, bazılarında üçte ikisini, bazılarında da tamamını meclislerin seçtiğini söyledi. Kuzu, şunları kaydetti 
     "Biz sadece üçte birini Meclis seçsin dedik. Bizim gibi mütevazı ülke yok. Aslında Anayasa Mahkemesi Başkanı Tuğcu da diğer üyeler de bunu bal gibi biliyor. Almanya’da, Avusturya’da üyelerin tamamını meclis seçiyor. Fransa’da ve İtalya’da üçte ikisini seçiyor. Hatta atamaları direk meclis başkanları yapıyor. Rusya’da meclis seçiyor. 
     İspanya öyle... ABD’de başkan seçiyor, biliyorsunuz ABD başkanı bizdeki başbakan gibidir, yani siyasi bir kişidir, o 9 Anayasa Mahkemesi üyesinin tamamını seçiyor. Bize gelince mi siyasallaşıyor 
     Cumhurbaşkanı seçince siyasallaşma olmuyor da Meclis seçince mi siyasallaşma oluyor Bu nasıl mantık Bu kabullenilecek bir şey değil. 
     Bizde Anayasa Mahkemesi klasik mahkeme gibi görülüyor. Oysa, Anayasa Mahkemesi farklı bir mahkemedir. Mahkeme olup olmadığı bile yıllarca tartışılmıştır. Norm denetimi yapar, her zaman üyeleri yargıç da olmayabilir. 27 Mayısçıların hazırladığı anayasada, 1961 Anayasası’nda 15 üyenin üçte birini meclisin seçmesi öngörülmüştü. 
     Yekta Güngör Özden böyle seçilmişti." 
     
     "GELİŞMELERE TERS BEYANATLAR VERMEMEK LAZIM" 
     Anayasa Mahkemesi Başkanı Tuğcu’nun açıklamalarına atıfta bulunarak, "Dünyadaki gelişmelere ters beyanatlar vermemek lazım" diyen Kuzu, "Biz ’Üçte bir’ dedik. Anayasa Mahkemesi ’4’te bir olsun’ diye görüş bildirdi. Olabilir, buna bakılır" dedi. 
     Cumhurbaşkanının, Yargıtay ve Danıştay’a direkt olarak atama yaptığını anımsatan Burhan Kuzu, "Bize gelince birileri aday göstersin de oradan seçilsin deniyor. Bu parlamentoya güvensizliktir. 
     Gerekirse iktidar ve muhalefet açısından bir oran, rakam belirlenebilir. Adayların nitelikleri iyi belirlenebilir. Onun dışında başka şart ortaya konamaz" görüşünü dile getirdi. 
     Kuzu, üyelerin sürelerinin de dünyaya paralel olarak sınırlandırılması gerektiğini ifade etti. Burhan Kuzu, "Dünyada anayasa mahkemelerinin üyelerinin süreleri hep sınırlı. 7 yıl, 8 yıl, 10 yıl, 12 yıl var. Ama bizdeki gibi 25 sene üyeliği kabul eden ABD 
     hariç hiçbir ülke yok" diye konuştu. 
     TBMM Anayasa Komisyonu Başkanı Kuzu, Anayasa Mahkemesi’ne ferdi başvuru yapılabilmesini kendilerinin de öngördüğünü, ancak buna Danıştay ve Yargıtay’dan şiddetli itiraz geldiğini ifade etti. Kuzu, özetle şu değerlendirmeyi yaptı 
     "’Bu konuyu da oturup konuşmak lazım. Ama ortada ulaşılmayacak bir mesele yok. Bu konuların bir an evvel oturulup konuşulması ve bir karara bağlanması gerekiyor. Benim hazırladığım paketin tamamı olur veya 3-5 madde olur. Ama bana göre önümüzdeki yasama yılında anayasa değişikliğini Meclisin gündemine getirmek lazım. Hükümetin takdirindedir ama bana göre, gelecek ilk pakette de Anayasa Mahkemesi, YÖK ve 2-B ile ilgili konular olmalı. Çünkü bu konular uzun süredir kamuoyunun gündeminde tartışılmaktadır artık bir karara bağlanması gerekmektedir." 
     
</TEXT>
</DOC>
