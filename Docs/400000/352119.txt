<DOC>
<DOCNO> 352119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun09.html </URL>
<DATE> 2005/06/15/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Manhattan’da turist helikopteri düştü... 
</HEADLINE>
<TEXT>

     New York-Manhattan’da yedi kişi taşıyan bir turist helikopteri kalkışından kısa süre sonra nehre düştü. 
     Doğu Nehri’ne düşen helikopterde bulunan yolculardan biri ağır şekilde yaralanırken, diğer altısı kazadan ciddi yara almadan kurtarıldı. 
     Helikopterdeki turistlerin Avustralya ve Fransa vatandaşları oldukları kaydedildi. 
     Polis tarafından kurtarılan tüm yolcuların önlem olarak hastaneye kaldırıldıkları, kazazedelerden bir kadının helikopter yakıtı yuttuğu için tedavi edildiği, bir diğerinin ise boğulmak üzereyken son anda kurtarıldığı kaydedildi. Kadının, ciğerlerindeki su yüzünden durumunun ciddi olduğu belirtildi. 
     ABD’nin finans merkezi Wall Street yakınlarında meydana gelen kaza hakkında soruşturma başlatıldı. Helikopterin düşüş sebebinin bulunmasının iki hafta sürebileceği bildirildi. 
     
</TEXT>
</DOC>
