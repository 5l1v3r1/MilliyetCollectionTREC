<DOC>
<DOCNO> 399287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko35.html </URL>
<DATE> 2005/11/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Babacan İki kere düşünüp ondan sonra adım atacağız 
</HEADLINE>
<TEXT>

     Devlet Bakanı ve Başmüzakereci Ali Babacan, atılan her adımın makro ekonomik dengelerle uyumlu adımlar olduğunu belirterek, ''iki ölçüp bir biçeceğiz, iki kere düşünüp ondan sonra adım atacağız'' dedi. 
     Babacan, Ankara Sanayi Odası'nın ASO aylık olağan meclis toplantısında yaptığı konuşmada, Türkiye'de artık enflasyon rakamının virgülden sonraki ikinci hanesinin, faiz oranlarında da Merkez Bankası'nın çeyrek puanlık düşüş yapıp yapmayacağının tartışıldığını söyledi. 
     Bakan Babacan, ''kısacası Türkiye'de artık bir normalleşme dönemini, sürecini yaşıyoruz'' dedi. 
     Ali Babacan, Sosyal Güvenlik Reformu'na da değinerek, yeni bir perspektifle konunun ele alındığını ifade ederek, ''iş gücü piyasasında mutlaka farklı bir anlayış ile daha esnek bir yapıya gitmemiz lazım'' dedi. 
     Babacan, önemli olanın Türkiye'deki toplam işsizlik oranını düşürmek ve çalışanları rasyonel bir sosyal güvenlik şemsiyesi altında olmasının temel hedef olduğunu kaydetti. 
     Türkiye'de eğer sosyal güvenlik konusunda, doğru adımlar atılırsa Fransa'da, Almanya'da ve ABD'de karşılaşılan problemlerle, hiçbir zaman karşı karşıya kalınmayacağını ifade eden Babacan, sosyal güvenlik reformu ile tüm toplumun tek bir şemsiye altında toplanacağını, sosyal adaletin sağlanacağı bir sistem olacağını söyledi. 
     Sistemin aynı zamanda genel sağlık sigortasını da getireceğini belirten Babacan, devletin sosyal güvenlik primine yaptığı katkının süreceğini, ancak daha stabilize olmuş ve daha rasyonel bir katkısının olacağını da kaydetti. 
     
     ''SORUN GÖSTERGELERDE DEĞİL, BUNLARA BAKAN GÖZLERDE'' 

     Babacan, atılan her adımın makro ekonomik dengelerle uyumlu olduğunu kaydederek, ''iki ölçüp bir biçeceğiz, iki kere düşünüp ondan sonra adım atacağız'' dedi. 
     Popülist yaklaşımların gündemlerinde ve litaretürlerinde yer almadığını kaydeden Babacan, Türk ekonomisi ile ilgili göstergelerde iyi olunması gerektiğini belirtti. 
     Babacan, sorunun ekonomik göstergelerde değil, bunlara bakan gözlerde olduğunu belirterek, Türkiye'nin gerçek tablosunun sadece resmi verilerle görmenin yeterli olmadığını da ifade etti. 
     
     AB SÜRECİ 

     Bakan Babacan, AB sürecindeki reformların yavaşladığı ve rehavete kapılındığı görüşüne kesinlikle katılmadıklarını bildirdi. 
     Şu anda sadece bir mevzuat karşılaştırılması ve tarama sürecinin yapıldığını belirten Babacan, sürecin saat gibi işlediğini, takvimin günü gününe çalıştığını belirtti. Ali Babacan, tarama sürecinde şu ana kadar 6 fasılda tanıtıcı taramanın, iç fasılda da ayrıntılı taramanın 40 günde tamamlandığını söyledi. 
     Babacan, Türkiye'nin AB üyeliğine geçiş için zamanı bulunduğunu ve bazı reformlar için zaman isteme hakkının bulunduğunu belirterek, AB'ye katılım sürecinin Türkiye'yi A'dan Z'ye değiştirecek bir süreç olduğunu, kültürel ve zihinsel bir dönüşüm olduğunu söyledi. 
     Bakan Babacan, ifade özgürlüğü ile ilgili yasaların henüz yeni çıktığını ve yasaların ülke genelinde harmonize edilmesi için Yargıtay içtihatlarının gerektiğini belirterek, bunların henüz başlamadığını söyledi. 
     Babacan, yargının bağımsızlığı ile ilgili temel bir ilkenin bazen göz ardı edildiğini de ifade ederek, bu kavramın Türkiye'deki bazı çevreler ile Avrupa'daki bazı çevrelerde de sindirilmesi gerektiğini ifade etti. 
     
     KOPENHAG KRİTERLERİ 

     Ali Babacan, Kopenhag kriterlerinin Türk insanının çıkarı için Türkiye'nin her alanda daha yüksek standardı yakalaması için yerine getirildiğini anlatarak, şöyle devam etti 
     ''Biz demokratikleşmeyi, insan haklarındaki özgürleşmeyi, kendiniz için Türkiye için ve insanımız için istiyoruz. Hukukun üstünlüğünü Brüksel ya da başka bir yerde birilerini tatmin etmek için istemiyoruz.'' Babacan, AB için bazı tavizlerin verildiği eleştirilerine de değinerek, Türkiye'de daha iyi işleyen bir demokrasi sistemi oluşturmanın taviz anlamına mı geldiğini sordu. 
     Hükümet olarak bu süreci çok önemsediklerini belirten Babacan, reformlar konusunda yapılan eleştirileri yersiz ve aceleci gördüklerini de söyledi. 
     Katılım sürecinin dinamik bir süreç olacağını belirten Babacan, yapılanmanın da esnek ve dinamik olacağını söyledi. 
     Babacan, AB'ye yeni üye olan 10 ülkenin, 2004'deki toplam nüfusunun 74 milyon, 5 tanesinin nüfusunun ise 3 milyonun altında olduğunu hatırlatarak, Türkiye'de sadece kamuda çalışan nüfusun 3.2 milyon olduğunu belirtti. 
     Türkiye'nin AB'ye üyeliğinin AB'nin niteliğini değiştireceğini kaydeden Babacan, Türkiye'nin AB'ye üye olduğunda toplam ekonomik büyüklük açısından, ilk 6 ülkeden biri olacağını, nüfus açısında da bir numarası olacağını söyledi. 
     Kendilerinin kredi derecelendirme kuruluşları ile yoğun bir diyalogları bulunduğunu anlatan Babacan, görüşmelerde kredi notunu ağızlarına almadıklarını, küresel sermayenin Türkiye'ye vereceği kredi konutu zaten verdiğini söyledi. 
     Babacan, Türkiye'de şu anda hisse senetlerine ve devlet iç borçlanma senetlerine 45 milyar dolarlık yabancı sermayenin yatırımı olduğunu hatırlatarak, bunun Türkiye'de yatırımı bulunanların Türkiye'nin kredibilitesini ölçüp ona göre yatırım yaptığının bir göstergesi olduğunu söyledi. 
     Ali Babacan, önemli olanın iç borçlanmada reel faiz oranının, dış borçlarda da spread Alman Hazinesi'nde Avro ile ABD Hazinesi'nde Dolar farkı olduğunu da sözlerine ekledi. 

     
</TEXT>
</DOC>
