<DOC>
<DOCNO> 352666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur09.html </URL>
<DATE> 2005/06/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yargıtay 900'lü hattı kapatmayan Telekom'u kusurlu buldu 
</HEADLINE>
<TEXT>

     Yargıtay, talebe rağmen, abonesinin 900’lü hattını kapatmayan Telekom’u kusurlu buldu. Çoğunu 900’lü hatların oluşturduğu telefon borcu nedeniyle başlayan icra davası Yargıtay’a taşınan abone, sadece normal konuşma bedelinden sorumlu tutuldu. Telekom, kusuru nedeniyle, 900’lü hat bedelinde indirime gidilmesi öngörüldü. 
     Yargıtay, talebe rağmen, abonesinin 900’lü hattını kapatmayan Telekom’u kusurlu buldu. 
     
     1 MİLYARLIK TELEFON FATURASI 

     H.G, telefonunun, 900’lü hatlara kapatılması için Telekom’a başvurdu. Ancak, Telekom, bu talebi yerine getirmedi. Aradan geçen sürede, H.G’ye 1 milyar 159 milyon liralık telefon faturası geldi. H.G’nin, telefon borcunun çoğunun 900’lü hatlardan kaynaklandığını görünce, normal telefon bedelini ödedi, ancak, 900’lü hat bedelini ödemedi. 
     
     İCRA DAVASI 

     Telekom, borcun tahsili için icra takibi başlattı. H.G, Akşehir Asliye Hukuk Mahkemesi’ne başvurarak, itirazda bulundu. Mahkeme, itirazı reddetti. 
     
     YARGITAY "ABONE NORMAL KONUŞMA ÜCRETİNDEN SORUMLU" 

     H.G’nin kararı temyiz etmesi üzerine, dosya Yargıtay’a taşındı. 
     Yargıtay 13’üncü Hukuk Dairesi, bilirkişi aracılığı ile dava konusu alacağın ne kadarının normal konuşma ücretinden, ne kadarının da 900’lü hatlarla konuşma ücretinden kaynaklandığının belirlenmesi gerektiğini belirterek, normal konuşma ücretinden davalının sorumlu olduğuna karar verdi. 
     
     900’LÜ HATTI KAPATMAYAN TELEKOM KUSURLU 

     Daire, H.G’nin telefonunun, 900’lü hatlara kapatılmasını istediği, halde, kapatılmadığına dikkat çekti. 
     Bu nedenle, Telekom’un kusurlu olduğu kararlaştırıldı. 
     Daire, Borçlar Yasası uyarınca, 900’lü hatlardan kaynaklanan borç kapsamında, idarenin kusuru nedeniyle, indirime gidilmesine karar verdi. Daire, bu işlem sonucunda uygun bir kararın verilmesini öngörerek, kararı bozdu. 
     
</TEXT>
</DOC>
