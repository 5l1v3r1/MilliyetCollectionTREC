<DOC>
<DOCNO> 396083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonsiy15.html </URL>
<DATE> 2005/11/18/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan yine üniversitelerden yakındı 
</HEADLINE>
<TEXT>

     Başbakan Erdoğan, daha önce dile getirdiği "büyük üniversiteler arasında neden Türk üniversitesi yok" yakınmasını, TÜBİTAK Gebze Yerleşkesi’nde yineleyerek, "Neden bizim dünyaca ünlü üniversitelerimiz yok" dedi. 
     Başbakan Erdoğan, TÜBİTAK Gebze Yerleşkesi’nde üniversiteler ve biliminsanlarının sorunlarına ilişkin önemli mesajlar verdi. Erdoğan, YÖK’e yönelik dile getirdiği "büyük üniversiteler arasında neden Türk üniversitesi yok" eleştirisini burada, "Neden dünyaca ünlü üniversitelerimiz yok" diyerek yineledi. 
     Erdoğan, "Bugün dünya ülkeleri arasında bilimin, öğrenmenin değerini bilenler en öndedir. Refah ve zenginlik bilmekten, bildiğini kullanmaktan kaynaklanır" diyerek sözlerini şöyle sürdürdü 
     "Bilim ve teknoloji alanı ülkemizde maalesef uzun bir süre pratik hayatın ihtiyaçları dışında, meraklı bir avuç insanın ne için olduğu bilinmeyen çabalar sarfettiği muğlak bir alan olarak görüldü. Biliminsanlarımız topluma, iş dünyasına kapalı kaldı, kapalı bırakıldı. Toplumla, sanayiyle, iş dünyasıyla kamu ile ilişkisi sağlıklı olarak geliştirilemedi. Biliminsanlarımıza layık oldukları değer yeterince verilmedi, verilemedi. Bunun en büyük sıkıntısını yine bizzat biliminsanlarımız çektiler, hala da bunun yolaçtığı zorlukları yaşadıklarını görüyoruz. Oysa asıl bu alanda gelişen dünyaya ayak uyduracak, rekabet edecek bir değişim gereklidir. Biz hükümet olarak bu değişimin peşindeyiz." 
     
     BİLİM STRATEJİSİNDE 2010’DA AB ORTALAMASI 
     Başbakan Erdoğan, "Ulusal bilim strateji hedefimiz 2010’a kadar AB ortalamasını yakalamaktır" dedi. "Ar-Ge 
     olmadan güçlü Türkiye’ye ulaşmamaz mümkün değildir" diyen Erdoğan, hükümetleri döneminde sanayi kuruluşlarına verilen Ar-Ge desteklerinin katlanarak arttığına işaret etti. 
     
     GEBZE TEKNOLOJİ ÜSSÜ 
     Başbakan Erdoğan, TÜBİTAK Gebze Merkezi’nin "Ülkemizin en büyük teknoloji üssü" olduğunu dile getirerek, "Ülkemizin gözbebeğidir, gurur kaynağımızdır. Burayı farklı kılan şey bilgiyi gerçek hayata taşıyabilmesidir" diye konuştu. 
     Erdoğan, "Gebze Merkezi, dünyaya Ar-Ge ihraç eden bir kurumdur, bu anlamda özel bir yere sahiptir" dedi. 
     Erdoğan, daha sonra Merkez’de yürütülen projelerle ilgili yapılan sergiyi gezdi. 
     
</TEXT>
</DOC>
