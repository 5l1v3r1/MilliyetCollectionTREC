<DOC>
<DOCNO> 393707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun33.html </URL>
<DATE> 2005/11/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Avusturya Potansiyel var, Türkiye'ye yatırım yapmak istiyoruz 
</HEADLINE>
<TEXT>

     Avusturya Ekonomi ve Çalışma Bakanı Martin Bartenstein, ''Türkiye'nin önemli bir potansiyele sahip olduğunu'' belirterek, ''AB ile müzakerelere başlayan Türkiye'de daha fazla yatırım yapmak istiyoruz'' dedi. 
     Türkiye-Avusturya Karma Ekonomi Komisyonu KEK toplantısının açılışından sonra basına açıklama yapan Bartenstein, İlerleme Raporu'nun ''olumlu olmasının sevindirici olduğunu'' söyledi. 
     Bartenstein, ''Ancak, Türkiye'ye özellikle azınlık hakları, din özgürlüğü ve kadın hakları konusunda gerekli uygulamalara başlaması çağrısında bulunmak istiyorum'' diye konuştu. 
     Türkiye-Avusturya ekonomik ilişkilerinin ''çok iyi olduğunu'' ifade eden Bartenstein bir soru üzerine, ''Türkiye ile aramızdaki ticaret hacmi, şu anda 1,5 milyar avro civarında bulunuyor. Ticari ilişkilerimizi daha da geliştirmek istiyoruz. Türkiye'de çok önemli bir potansiyel var. Bu potansiyeli kullanmak istiyoruz'' dedi. 
     İçişleri Bakanı Aksu, BM Uyuşturucu ve Suç Ofisi UNODC İcra Direktörü Antonio Maria Costa ile bugün öğleden sonra ikili bir görüşme yapacak. 
     Aksu, daha sonra Türkiye ve Avusturya heyetlerinin hazırladığı Karma Ekonomi Komisyonu KEK protokolünü imzalayacak ve akşam saatlerinde de Avusturya Federal Ticaret Odası Başkan Yardımcısı Richard Schenz ve Avusturyalı işadamlarıyla bir araya gelecek. 
     
</TEXT>
</DOC>
