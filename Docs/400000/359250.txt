<DOC>
<DOCNO> 359250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun04.html </URL>
<DATE> 2005/07/08/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
İngiltere Müslüman Konseyi'nden cuma namazı çağrısı... 
</HEADLINE>
<TEXT>

     İngiltere’nin başkenti Londra’da, dün 3 metro ile bir otobüse düzenlenen bombalı saldırılarda yaralananlar arasında Amerikalı ve Avustralyalılar olduğu bildirildi. 
     Avustralya’nın Londra Büyükelçisi Richard Alston, bombalı saldırılarda 7 Avustralya vatandaşının yaralandığını, birinin durumunun ağır olduğunu söyledi. Alston, saldırıların şiddeti nedeniyle kayıp sayısında artış olabileceği endişesini dile getirdi. 
     ABD Dışişleri Bakanlığı da saldırılarda 2 Amerikalının yaralandığını açıkladı. 
     Bu arada, İngiltere’deki 1,6 milyon Müslümanı temsil eden İngiltere Müslüman Konseyi, dünkü saldırılarda hayatını kaybedenler için cuma namazında dua edilmesini istedi. 
     Konsey, İngiltere genelindeki 800 camiye yaptığı çağrıda, kurbanlar ve aileleri için dua edilmesi talebinde bulundu. 
     İngiltere Müslüman Konseyi sözcüsü Inayat Bunglawala, İngiliz vatandaşlarının omuz omuza durması gerektiğini belirterek, konseyin polisle tam bir işbirliği içinde olduğunu söyledi. 
     Londra’daki bombalı saldırılarda şu ana dek gelen bilgilere göre 37 kişi öldü, 700’den fazla kişi yaralandı. 
     
</TEXT>
</DOC>
