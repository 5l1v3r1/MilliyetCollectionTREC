<DOC>
<DOCNO> 399501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/siyaset/siy02.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mottaki'ye üç mesaj 
</HEADLINE>
<TEXT>


Dışişleri Bakanı Gül, 16 yıl aradan sonra Ankara'ya gelen İran'lı muadiline, "İnsan hakları, demokratikleşme ve nükleer enerji konularında adım atın" dedi 

UTKU ÇAKIRÖZER Ankara 


Türkiye'de büyükelçilik görevi yaptığı 1985 - 1989 yılları arasında iç politikaya ilişkin demeç ve davranışları nedeniyle "persona non grata istenmeyen adam " ilan edilerek ülkesine dönmek zorunda kalan Manuçehr Mottaki, 16 yıl sonra ülkesinin dışişleri bakanı sıfatıyla Ankara'ya geldi. 
Dışişleri Bakanı Abdullah Gül'le görüşen Mottaki'ye, Ankara'nın üç mesajı iletildi. İran'ın insan hak ve özgürlüklerini genişletmesini, demokratikleşme alanında adım atması gerektiğini söyleyen Gül, nükleer programlar konusunda da dünyada oluşan şüpheleri Uluslararası Atom Enerjisi Ajansı ile işbirliği yaparak gidermeleri gerektiğinin altını çizdi. 
İran'daki yeni yönetimin Türkiye ile güvenlik, siyaset ve ekonomi alanında ilişkileri geliştirme arzusunda olduğunu bildiren Mottaki de, Türkiye'nin AB ile müzakerelere başlamasından duydukları memnuniyeti, "Sizin orada olmanız, doğunuzdaki Müslüman ülkelerin de temsil edilmesi demektir" diyerek dile getirdi. Türkiye'de görev yaptığı dönemde İran Büyükelçiliği içinde kadın gazetecilerin başlarını örtmesi prensibini getiren Mottaki, dün bir kadın muhabirin 4 yıldır yürürlükte olan yeni uygulama doğrultusunda başını örtmeden Büyükelçiliğe alınmasına müdahale etmedi. 



</TEXT>
</DOC>
