<DOC>
<DOCNO> 387667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy13.html </URL>
<DATE> 2005/10/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Sağlık Bakanı Kuş gribini gündemden çıkarmamız lazım 
</HEADLINE>
<TEXT>

     Sağlık Bakanı Recep Akdağ, kuş gribinin ülke gündeminden çıkarılması gerektiğini söyledi. 
     TBMM’de, gazetecilerin kuş gribiyle ilgili sorularını yanıtlayan Akdağ, Genelkurmay Başkanlığı’nın, "gerekli önlemlerin alınması" yönündeki açıklamasının hatırlatılması üzerine, insanların konuyla ilgili bilgilendirilmesinin önem taşıdığını bunun, hangi kaynaktan yapıldığının ise önemli olmadığını bildirdi. 
     Akdağ, "Başlangıçta kopan gürültünün nedeni, toplumun yanlış bilgilendirilesi oldu, bazı kaynaklarca...Kızıksa’da kuluçka dönemi geçtiği için orada insan kaynaklı bir problem hiç düşünmüyoruz. Tarım Bakanlığı gerekli önlemleri aldı. Başından beri söylediğimiz şudur ülkede yaygın bir problem yoktu, şimdi hiç yok" dedi. 
     Kuşların ikinci göç yolu olarak Hatay’ın gösterildiği hatırlatılarak, kuşların oraya gitmesi halinde hastalık riski olup olmadığı sorusu üzerine Akdağ, Tarım ve Köyişleri Bakanlığı’nın hazırlıklı olduğunu söyledi. Sadece Türkiye için değil, göçmen kuşların göçtüğü aylar itibariyle bulaşma riskinin bütün ülkeler için olduğunu kaydeden Akdağ, "Farkındaysanız Romanya’da, Yunanistan’da görüldü. Yarın bir başka Avrupa ülkesinde görülmeyeceğini kimse garanti edemez. Önemli olan tedbirlerin zamanında alınması, olayın ülkedeki kanatlı hayvanlara yayılmadan yerinde bastırılmasıdır. Bu, çok başarılı yerine getirilmiştir. Tarım Bakanlığımızı hakikaten tebrik etmek lazım" diye konuştu. 
     "Gündemde olmayan bir konunun konuşulduğunu" ifade eden Akdağ, "İleride acaba yeniden olur mu Bütün dünya ülkelerinde olabilir, Türkiye’de de olabilir. Olursa yine şimdiki tedbirler alınır. Şu anda gündemimizden artık bunu çıkarmamız lazım" dedi. 
     
</TEXT>
</DOC>
