<DOC>
<DOCNO> 362702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun41.html </URL>
<DATE> 2005/07/20/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
New York'ta tünellerde uygulanan cep telefonu blokajı kaldırıldı... 
</HEADLINE>
<TEXT>

     Londra’daki terörist saldırılardan sonra güvenlik gerekçesiyle cep telefonu konuşmalarının bloke edildiği New York’taki tünellerde bu uygulamaya son verildi. 
     Kısa süreliğine New York metrosunda da uygulanan cep telefonu blokajı, New York’un semtleri arasında bağlantıyı sağlayan tünellerin Brooklyn-Battery ve Queens-Midtown Tünelleri işletmecisi olan Metropolitan Transportation Authority tarafından geçen günlerde kaldırılmıştı. 
     İki hafta süren uygulama son olarak Port Authority firmasının işlettiği ve New York’u Hudson Nehri’nin altından New Jersey eyaletine bağlayan Lincoln ve Holland tünellerinden kaldırıldı. Bu tünellerdeki anten ve baz istasyonlarının halen Port Authority’nin kontrolünde olduğu belirtiliyor. 
     New York Belediye Başkanı Michael R. Bloomberg uygulamaya karşı çıkmış ve uygulamanın acil yardıma ihtiyaç duyan ya da şüpheli bir davranışta bulunanları ihbar etmek isteyen sürücüleri tek iletişim imkanı olan cep telefonlarından mahrum bıraktığını ifade etmişti. 
     Güvenlik ve cep telefonu firmaları da tünellere yerleştirilecek bombaların kurulu saatlerle de patlatılabileceğini belirterek, uygulamanın yanlış olduğunu savunmuşlardı. 
     
</TEXT>
</DOC>
