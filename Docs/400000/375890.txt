<DOC>
<DOCNO> 375890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonyas19.html </URL>
<DATE> 2005/09/05/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İsrailli 'hackerlar', Ürdün Hazinesi'nin internet sitesine saldırdı 
</HEADLINE>
<TEXT>

     İsrailli bir grup ''hacker'' bilgisayar korsanı , Ürdün Hazinesi'nin web sitesine girerek, sitenin ana sayfasına İsrail milli marşının sözlerini yazdı. 
     Kendilerini ''k4hOL4V4N'' Mavi-Beyaz Ekip olarak tanımlayan korsanların, sayfaya bazı küfürlü sözler yazdıkları da kaydedildi. 
     Haaretz gazetesinde yayımlanan habere göre, saldırının, İsrail'de 200'den fazla web sitesine yapılan saldırıya karşı bir cevap olduğu sanılıyor. 
     İsrailli siteler, kendilerini ''Şer Takımı'' olarak adlandıran ve ''Faslı'' olarak tanıtan bir grup tarafından saldırıya uğramıştı. 
     Haberde, Faslı grubun son saldırısına kadar, İsrail web sitelerinin en fazla Türk bilgisayar korsanlarının saldırısına uğradığı da iddia edildi. 
     Türk bilgisayar korsanlarının, geçen günlerde 17 İsrail web sitesine saldırdığı öne sürülen haberde, bu saldırılardan birinde ABD Başkanı George Bush'un gövdesinin üzerine İsrail Başbakanı Ariel Şaron'un kafasının monte edildiği kaydedildi. 
     
</TEXT>
</DOC>
