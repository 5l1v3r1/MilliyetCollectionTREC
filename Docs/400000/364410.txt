<DOC>
<DOCNO> 364410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy17.html </URL>
<DATE> 2005/07/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Oramiral Örnek Caydırıcı bir deniz kuvvetlerine sahip olmak zorunlu 
</HEADLINE>
<TEXT>

     Deniz Kuvvetleri Komutanı Oramiral Özden Örnek, "Denizlere olan yaşamsal bağımlılığımız ve denizlerdeki hükümranlık haklarımızın korunması ihtiyacı, caydırıcı bir deniz kuvvetlerine sahip olmamızı zorunlu kılmaktadır" dedi. 
     Pendik’teki İstanbul Tersanesi Komutanlığı’nda düzenlenen törende konuşan Oramiral Örnek, giderek artan dünya nüfusunun hammadde ve yiyecek kaynaklarına duyduğu ihtiyacın gelecekte karşılanamayacağı endişesinin, ülkeleri denizlerden daha çok menfaat sağlamaya yönlendirdiğini söyledi. 
     Bir yarımada coğrafyasına sahip olan Türkiye’nin denizlerle ilişkisinin bunun da ötesinde yaşamsal nitelikte olduğuna dikkat çeken Oramiral Örnek, "Denizlere olan yaşamsal bağımlılığımız ve denizlerdeki hükümranlık haklarımızın korunması ihtiyacı, caydırıcı bir deniz kuvvetlerine sahip olmamızı zorunlu kılmaktadır" diye konuştu. 
     Oramiral Örnek, Deniz Kuvvetleri’nin bu hedefe ulaşabilmek için bir taraftan bilgi ve becerisi yüksek personel yetiştirmeye çalışırken, diğer taraftan da mevcut kaynakları en verimli şekilde kullanmaya, yüksek teknoloji ürünü çağdaş platformları mümkün olduğunca kendi tersanelerinde inşa etmeye ve onarmaya çalışmakta olduğunu bildirdi. 
     Deniz Kuvvetleri’nin tersanelerde gemi inşaatına yönelik ilk adımların 1960’lı yılların sonlarından itibaren atılmaya başlandığını, 1970’li yılların ortalarından itibaren de su üstü ve denizaltı 
     gemilerinin kendi tersanelerinde inşa edilmesine başlandığını anlatan Oramiral Örnek, geçen süre içinde kazanılan altyapı ve bilgi birikimiyle kendi gemilerini dizayn ve inşa etmeye, ulusal komuta kontrol sistemiyle donatmaya hazır hale gelindiğini kaydetti. Oramiral Örnek, çağdaş imkanlar ile nitelikli işgücüne sahip olan İstanbul, Gölcük ve İzmir tersane komutanlıklarının, Deniz Kuvvetleri’nin gemi inşa ve idamesinin ana unsurları olmalarının yanı sıra Türkiye ve çevre ülkelerin önde gelen tersaneleri arasında yer aldıklarını söyledi. 
     
     "BU MUTLU GÜNE ULAŞMAMIZ HİÇ DE KOLAY OLMADI" 
     Deniz Kuvvetleri’nin bugüne kadar elde edilen bilgi birikimi ve kazanılan altyapı imkanlarının milli ekonomiye en üst seviyede katkı sağlayacak şekilde seferber edilmesi gerektiğine inanmakta olduğunu dile getiren Oramiral Örnek, şunları kaydetti 
     "Ülkemizin gemi inşa konusundaki tüm potansiyelini kullanarak, azami ulusal katkı oranı ile milli bir karakol gemisinin dizayn ve inşa edilmesi yönünde gösterdiğimiz çabalar ilk meyvesini vermiştir. 
     Cumhurbaşkanımız tarafından ilk kaynağı yapılacak olan TCG HEYBELİADA, Milli Gemi kısa adıyla MİLGEM’dir. Ancak bilmenizi isterim ki bu mutlu güne ulaşmamız hiç de kolay olmadı. MİLGEM Projesi hayata geçirildikten sonra yurtiçi ve yurtdışında, ’Deniz Kuvvetlerimizin ve Türk sanayicisinin MİLGEM Projesi’ni gerçekleştirebilecek altyapıya sahip olmadığı, bu projenin milli imkanlarla gerçekleştirilmesinin mümkün olmadığına’ dair haksız iddialar ortaya atıldı. Bu iddialar bizleri üzmekle birlikte, bu projeye daha da sıkı sarılmamıza neden oldu. 
     Geçen yıl içerisinde Türkiye’nin teknolojik araştırma kurumlarının, üniversitelerinin, vakıf ve özel sektör şirketlerinin sahip oldukları milli potansiyeli Savunma Sanayii Müsteşarlığı ile beraberce MİLGEM Projesi’nde buluşturmayı başardık. 
     Her büyük projede olduğu gibi kurumsal alışkanlıklardan kaynaklanan bürokratik engellerin MİLGEM Projesi’nde gecikmeye sebep olabileceğinin bilincindeyiz. MİLGEM Projesi’nde görev alacak her kurumun projenin başarısını hedeflemesi ve kurum içi uygulamalarında gerekli dönüşümleri gerçekleştirmesini zorunlu görüyorum." 
     
</TEXT>
</DOC>
