<DOC>
<DOCNO> 352640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo25.html </URL>
<DATE> 2005/06/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Puma Beşiktaş kulübüne 2 milyon dolarlık tazminat davası açtı 
</HEADLINE>
<TEXT>

     Spor giyim firması Puma, sponsorluk anlaşmasını tek taraflı feshettiği için Beşiktaş Kulübü'ne 2 milyon 260 bin dolar tazminat davası açtı. 
     Puma'dan yapılan açıklamada, firmalarının 2001 yılından beri Beşiktaş'ın sponsorluğunu üstlendiği ve 2003 yılında bu sözleşmenin yenilendiği belirtilerek, şunlar kaydedildi 
     ''Ancak daha önce de duyurduğumuz gibi, Beşiktaş Kulübü yönetimi tarafından, sözleşmemiz tek taraflı ve haksız bir şekilde fesh edilmiştir. 
     Beşiktaş camiasına hizmet etmek, spor branşlarındaki bütün takımlara destek olmak amacıyla yapılmış olan sponsorluk sözleşmesinin haksız feshi şirketimize ciddi manada zarar vermiştir. Büyük bir özveriyle tüm yükümlülüklerini fazlasıyla yerine getirmiş olan firmamızın zararlarının karşılanması gerektiği ve bunları muhataptan talep en doğal hakkımızdır. Haksız fesihten dolayı şirketimizin uğratıldığı zararların tazminine yönelik tüm iyi niyetli girişimlerimiz ve meseleyi sulhen sonuçlandırma çabalarımız hiç bir şekilde karşılık ve muhatap bulamamıştır. 
     Bu durumda, yasal yollara başvurmaktan başka bir çözüm kalmamıştır. Bu sebeple zararımızın karşılanmasına yönelik ilgili kulüp aleyhine şimdilik 2 milyon 260 bin dolar tazminat davası açılmıştır. Yargılanma sefahatinde milyon doları aşan diğer zararlarımız da ayrıca talep edilecektir.'' 
     
</TEXT>
</DOC>
