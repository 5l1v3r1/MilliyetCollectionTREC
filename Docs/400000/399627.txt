<DOC>
<DOCNO> 399627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko25.html </URL>
<DATE> 2005/12/01/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Babacan Daha fazla indirim için kayıtdışındaki azalmayı görmeliyiz 
</HEADLINE>
<TEXT>

     Devlet Bakanı ve Başmüzakereci Ali Babacan, 2006 yılı başında yüzde 30'dan yüzde 20'ye indirilecek olan Kurumlar Vergisi oranının daha da indirilebilmesi için marjlarının bulunduğunu belirterek, ''Ancak bizim mutlaka ve mutlaka kayıt dışındaki azalmayı somut olarak görmemiz gerekiyor'' dedi. 
     Bakan Babacan, 3. Uluslararası Finans Zirvesi'nde yaptığı konuşmada, Kurumlar Vergisi'nin yüzde 20'ye indirilmesi kararına değinerek, bunun hükümetin reel sektöre bir daveti olduğunu söyledi. 
     Babacan, ''Bu, gelin şu kayıt dışından kayıt içine artık girin davetidir. Artık arkadaşlar vergi konusunda kimse, hiç kimse ne bir af ne bir yeni vergi barışı beklesin. Bu olmayacak'' diye konuştu. 
     Kayıt dışı çalışan firmaların kendilerini büyük bir riske attıklarını vurgulayan Babacan, ''Yüzde 20'lik Kurumlar Vergisi'ni daha da indirebiliriz. Bunun için de marjımız var. Ancak bizim mutlaka ve mutlaka kayıt dışındaki azalmayı somut olarak görmemiz gerekiyor'' görüşünü dile getirdi. Babacan, şunları kaydetti 
     ''Kurumlar Vergisi'nin yüzde 30'dan yüzde 20'ye indirilmesi önemli bir adım. Katma Değer Vergisi'nde de benzer bir adımı atmaya hükümet olarak hazırız. Ancak, şu kayıt dışılıkta mutlaka ve mutlaka bir düzelme eğilimini açıkça görmemiz gerekiyor. Son 3 yıldır bunu göremedik arkadaşlar. Son 3 yıldır Türkiye'de kayıt dışından kayıt içine geçişle ilgili ne bir çaba ne bir niyet maalesef göremedik.'' 


     
</TEXT>
</DOC>
