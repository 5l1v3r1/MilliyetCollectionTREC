<DOC>
<DOCNO> 373132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonspo18.html </URL>
<DATE> 2005/08/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Maçlarda görev yapacak polise 2.80 YTL'lik yiyecek yardımı... 
</HEADLINE>
<TEXT>

     Spor müsabakalarında görev yapacak polislere, 2.80 YTL'lik yiyecek yardımı yapılması kararlaştırıldı. 
     Sezon öncesi futbolla ilgili tüm birimlerin katıldığı ve İstanbul'da gerçekleştirilen toplantıda İstanbul Emniyet Müdürü Celalettin Cerrah'ın, maçlarda görev yapan polislere ek ücret ödenmesi yolundaki açıklamalarıyla yeni bir boyut kazanan tartışmalar gündemdeki yerini koruyor. 
     Ankara İl Spor Güvenlik Kurulu da dün Ankara'da vali yardımcısı Celal Ulusoy başkanlığında yaptığı toplantıda, spor müsabakalarında görev yapacak polislere 2.80 YTL'lik yiyecek yardımı yapılmasını kararlaştırdı. 
     Kurul, Devlet memurları Yiyecek Yardım Yönetmeliği'nde yer alan, ''Çevik kuvvet birimlerinde çalışan personel ile bunlarla birlikte tertibata iştirak eden personele 2 bin kalorilik kumanya verilir'' hükmü uyarınca böyle bir karar aldığını açıkladı. 
     Öte yandan Ankara İl Spor Güvenlik Kurulu, amaç dışı kullanımı önlemek amacıyla her türlü kamera ve fotoğraf makinasının stada sokulmasının engellenmesini kararlaştırdı. 
     
</TEXT>
</DOC>
