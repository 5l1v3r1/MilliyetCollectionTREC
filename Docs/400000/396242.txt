<DOC>
<DOCNO> 396242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/spor/spo07.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cehaletin faturası 
</HEADLINE>
<TEXT>


İspanya'da altın madalya kazanan, ancak dişi için kullandığı ilaç nedeniyle dopingli çıkan 12 yaşındaki minik tekvandocu A.S.'ye iki yıl yasak konuldu 

AYŞE YEŞİN 


Eylül ayında Avrupa Yıldızlar Tekvando Şampiyonası'nda 49 kiloda birincilik kürsüsüne çıkan, ancak Türkiye'deki kontrolde idrarında "Metanolon" adlı yasaklı madde bulunan 12 yaşındaki milli sporcu A.S., 2 yıl müsabakalardan men edildi. 
Avrupa Şampiyonası'nda kontrol olmamasına rağmen milli takım kampında alınan idrarın pozitif çıkması ile cezalı duruma düşen A.S.'nin altın madalyasının da geri alınacağı ifade edildi. 
B Numunesinin de pozitif çıkması üzerine ceza kuruluna sevk edilen A.S.'nin "Temmuz ayında iki diş çektirdim. Daha sonra iltihaplandı. Yemek bile yiyemez duruma geldim. Babamla bir eczaneye gittik. Sorunumuzu anlattık. Eczacı da bana bir ilaç verdi. Onu kullandım ve düzeldim. İçinde yasaklı madde olduğunu bilmiyordum. Bilerek yapmadım" şeklindeki savunması yeterli olmadı. Ceza kurulu, 12 yaşındaki sporcuya iki yıl yasak getirdi. 



</TEXT>
</DOC>
