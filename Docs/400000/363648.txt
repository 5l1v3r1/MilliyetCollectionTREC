<DOC>
<DOCNO> 363648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun28.html </URL>
<DATE> 2005/07/23/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Devlet Başkanı Talabani'den sünnilere teminat... 
</HEADLINE>
<TEXT>

     Irak Devlet Başkanı Celal Talabani, Bağdat’ta Irak anayasa yazım komisyonu üyesi iki Sünninin öldürülmesinin ardından komisyon üyeliklerini askıya alma kararı veren Sünnilerin taleplerinin bir bölümünü yerine getirmeyi kabul ettiğini bildirdi. 
     Talabani, ABD’nin yeni Bağdat Büyükelçisi Zalmay Halilzad ile görüşmesinin ardından basın toplantısında yaptığı açıklamada, Sünnilerin komisyona geri döneceklerini ümit ettiğini belirterek, "Sünni kardeşlerimizin taleplerini inceledim ve onları tatmin edeceğini ümit ettiğim önlemler aldım. Anayasanın yazım sürecine katılacaklarını ümit ediyorum" dedi. 
     Talabani, "Ülkedeki tüm toplumların, özellikle de Sünni Arapların katılımı olmadan anayasanın yazılmasının mümkün olmayacağını" ifade etti. 
     Komisyon üyelerinin güvenlik önlemlerinin artırılacağını söyleyen Talabani, Sünnilerin anayasa taslağının tüm maddeleri üzerinde düşüncelerini dile getirebileceklerini kaydetti. 
     Amerikan Büyükelçisi Halilzad da, "anayasal sürece tüm Iraklıların katılmasının çok önemli olduğunu" belirtti. 
     Bu arada, Irak Başbakanı İbrahim Caferi, "hükümetin, komisyon üyelerinin korunmasının, milletvekillerinin düzeyine çıkarılması kararı aldığını" belirtti. 
     Irak’ta meclis onayı için ağustos ayının 15’ine kadar süresi bulunan yeni anayasayı hazırlayan komisyonun Sünni Arap üyeleri Micbil İsa ile kurul danışmanı Damin Hüseyin El Ubeydi’nin Salı günü öldürülmesi üzerine, Sünni üyeler çalışmalardan çekilmişti. 
     Sünniler, komisyona geri dönmek için, komisyon üyesi Sünnilerin öldürülmesiyle ilgili uluslararası soruşturma açılması, komisyon üyelerinin güvenlik önlemlerinin artırılması ve federalizm ile ilgili maddelerin yeniden gözden geçirilmesi gibi şartlar öne sürmüştü. 
     
</TEXT>
</DOC>
