<DOC>
<DOCNO> 363255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/magazin/amag.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullular konser seçmekte zorlandı 
</HEADLINE>
<TEXT>


Açıkhava Tiyatrosu'nda Candan Erçetin, Rumeli Hisarı'nda Sertab Erener vardı. İstanbullular önceki gece müziğe doydu 

BORA BAĞCIBAŞI 

16. Most Açıkhava Konserleri, önceki akşam Candan Erçetin konseriyle başladı. Erçetin, Harbiye Açıkhava Tiyatrosu'nda, mumlarla donatılmış sahne düzenlenmesiyle izleyicilerin karşına çıktı. Albümlerindeki sevilen parçalarını seslendiren Erçetin, ilk şarkısından sonra hayranlarının yoğun tezahüratıyla karşılaştı. Sözlerine, "Aslında kafamda söylecek o kadar çok şey vardı ki" diye başlayan Erçetin, "Sizler harikasınız. İnanın çok heyecanlandım. Aklıma söyleyecek bir şey gelmiyor. İyi ki sizler varsınız. Girişte mendiller vardı, umarım almışınızdır, ihtiyacınız olacak" dedi. 

'İlk göz ağrısı' 
Önceki akşam İstanbul Büyükşehir Belediyesi ile Erguvan Yapım'ın organizasyonuyla Rumeli Hisarı'nda da Sertab Erener sahnedeydi. Erener'i dinlemeye gelenler arasında, Lions Kulübü'nün davetlisi olarak Türkiye'de bulunan 10 Avrupa ülkesinden gençler de vardı. Konserinde ağırlıklı olarak son albümü 'Aşk Ölmez'den şarkılara yer veren Erener, yabancı parçalar seslendirmeyi de ihmal etmedi. Erener, "1992'de ilk albümü yaptıktan sonra, ilk defa Rumeli Hisarı'nda sahne almıştım. Yani buradaki ilk konserimi tek bir albümle yapmıştım. Onun için Rumeli Hisarı konserlerinin bende özel bir yeri var" dedi. 

Kokteyldeki 'davetsiz misafir'e özel ilgi... 

MAGAZİN SERVİSİ 
Most Production, Candan Erçetin konserinden önce, bu yıl 16.'sını gerçekleştireceği 'Açıkhava Konserleri' için Loft Restoran'ın bahçesinde kokteyl verdi. Kokteyle katılan sanatçılardan Özlem Tekin, bahçede bir kedi görünce hemen oraya yöneldi. Tekin, kokteylin davetsiz misafiriyle yakından ilgilendi. 


</TEXT>
</DOC>
