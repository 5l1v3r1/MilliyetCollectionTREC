<DOC>
<DOCNO> 356616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko35.html </URL>
<DATE> 2005/06/29/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
TURYAP, TMSF'nin elindeki gayrimenkulleri satacak... 
</HEADLINE>
<TEXT>

     TURYAP, Tasarruf Mevduatı Sigorta Fonu'na TMSF ait gayrimenkulleri, açık teklif alma yöntemi ile satışa sunacak. 
     13 Temmuz Çarşamba günü Mecidiyeköy'deki Profilo Alışveriş Merkezi'nin Tiyatro Salonu'nda yapılacak müzayedede 120 trilyon TL muhammen bedelle, 454 adet gayrimenkul satışa çıkarılacak. 
     TURYAP Yönetim Kurulu Başkanı Azmi Sarıbay, müzayede ve gayrimenkuller hakkında düzenlenen basın toplantısında, amaçlarının, katılımın yoğunlaşmasını sağlamak olduğunu söyledi. 
     Sarıbay, satışlar için yurt çapında yaygın 280 ofiste, yaklaşık 1000 personelin çalıştığını kaydetti. 
     Toplantıda verilen bilgiye göre, müzayedede muhammen bedeli 1 trilyon TL'nin üzerinde 24 adet, 5 milyar TL'nin altında ise 61 adet gayrimenkul satışa çıkarılacak. Ağırlıklı olarak İstanbul 66 adet ve İzmir 66 adet , Ankara'da 11 adet bulunan gayrimenkullerin yer aldığı portföyde Türkiye'den pek çok il bulunuyor. 
     Müzayedede muhammen bedeli 1 milyon YTL'nin üzerinde olan gayrimenkuller saat 10.00'da satışa çıkarılacak. Listede 1-24 numaralar arasında yer alan bu gayrimenkuller için 50 bin YTL teminat yatırılması gerekiyor. Saat 11.00'de ise 25-129 numaralı ve muhammen bedeli 100 bin YTL-1 milyon YTL olan gayrimenkuller satışa çıkarılacak. Müzayedenin bu bölümüne katılabilmek için 10 bin YTL teminat ödenmesi gerekiyor. Saat 15.00'te, 5 bin YTL teminat yatırılması gereken, 130-193 numaralı ve muhammen bedeli 5 bin YTL-100 bin YTL olan gayrimenkuller satışa çıkacak. Saat 18.00'de satışa çıkacak olan 394-454 numaralı ve muhammen bedeli 5 bin YTL'nin altında olan gayrimenkuller için ise muhammen bedeli kadar teminat yatırılacak. 
     Gayrimenkuller arasında yer alan İstanbul Kandilli'deki arsa 15 trilyon TL, İstanbul Bağcılar'daki tekstil fabrikası 11 milyon YTL muhammen bedelle satışa çıkartılırken, Gaziantep'te 2 bin 750 YTL'ye pasaj içinde işyeri, Manisa'da 2 bin YTL'ye arsa, Hatay Samandağ'da bin 500 YTL'ye dükkan alıcı bekleyecek. 
     Aydın'ın Didim ilçesindeki 43 metrekarelik arsa ise 50 YTL muhammen bedelle müzayedede satışa çıkarılacak en düşük gayrimenkul olma özelliğini taşıyor. 
     Banka hakim ortaklarının el konulan 22 adet gayrimenkulü de, 10 trilyon lira bedelle satışa sunulacak. 
     Ulus Platin Konutları'nda daireler, Sarıyer Zekeriyaköy Yolu'nda kıymetli arsa, Çiftehavuzlar'da dükkan ve ofisler, Ataköy'de daireler ve ofisler de müzayedede satışa çıkarılacak. 
     
</TEXT>
</DOC>
