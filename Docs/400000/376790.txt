<DOC>
<DOCNO> 376790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo19.html </URL>
<DATE> 2005/09/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Türkiye'nin Ukrayna galibiyeti Yunan basınında 
</HEADLINE>
<TEXT>

     Futbolda 18. Dünya Kupası Avrupa elemeleri 2. Grup'ta Türkiye'nin, deplasmanda grup lideri Ukrayna'yı 1-0 yenmesi, Yunan basınında da yer buldu. 
     Atina'da yayımlanan spor gazeteleri, Türkiye'nin Kiev'den yenik ayrılması ve Yunan tarafının başarısı yolunda ''engel'' olmaya son vermesi umudunun, ay-yıldızlıların dün akşam elde ettikleri galibiyetle son bulduğu görüşünde birleştiler. 
     Gazeteler, ''Komşu Kiev'de hayatta kaldı'' başlığıyla kırmızı-beyazlıların galibiyetini okuyucularına taşıdıkları haberlerinde, Türk takımının söz konusu başarısıyla Yunan ekibinin grupta 2. olma hedefine gölge düşürdüğü değerlendirmesinde bulundular. 
     ''Türkler Kiev'de adeta yürüyüşe çıktı'' yorumunu yapan Goal News Gazetesi, 55. dakikada Tümer'in attığı golle 1-0 öne geçen Türkiye'nin grubun 2. sırasına ''tüm ağırlığıyla oturduğunu'' yazdı. 
     Gazete, Ukrayna'nın Türkiye karşısında kazanmayı ikinci plana bıraktığını ve adeta ''angarya'' bir oyun çıkardığını da savundu. 
     ''Terim'in takımı ikincilik için devasa bir adım attı'' başlığını kullanan Filathlos Gazetesi ise, Ukrayna'nın ilk yarı süresince oyuna hakim olduğunu, ancak kaleci Volkan karşısında bir türlü topu filelerle buluşturma şansını elde edemediğini bildirdi. 
     Gazete, ikinci yarıya son derece kararlı giren Türk takımında Volkan'ın başarılı performansının yanısıra Tümer'in kaydettiği golün ise kırmızı-beyazlıları ''büyük zafere'' taşıdığını yazdı. 
     ''Türkler Ukrayna'dan öçlerini aldılar'' başlığını kullanan Sportime Gazetesi, ''Komşumuz, elde ettiği başarıyla grup ikinciliği için umudunu canlı tuttu. Artık gözler Yunanistan-Danimarka karşılaşmasında olacak ve yenmemiz, son istedikleri şey'' ifadesini kullandı. 
     Öte yandan Sportday Gazetesi, ''Türkler parti verdi'' başlığını kullandığı haberinde, ''Komşumuz, uyuşuk Ukrayna ekibi karşısında galibiyeti elde etti ve 2. sırada kalmayı sürdürdü'' değerlendirmesini yaptı. 
     Bu arada Yunanistan'ın, Kazakistan karşısında dün akşam elde ettiği 2-1'lik galibiyet, Yunan basınından dikkat çekici eleştiriler aldı. 
     Atina'da yayımlanan Filathlos Gazetesi, ''Böyle skor için bayram yapmak ayıp'' başlıklı haberinde, Yunan Milli takımının ''2. sınıf'' futbol oynadığı yorumunu yaptı. 
     Gazete, ''Hasta hayatta kaldı. Avrupa Şampiyonları tanınmayacak durumdaydılar'' biçimindeki değerlendirmesinde, Yunan takımının Kazakistan karşısında kimsenin beklemediği biçimde zorlandığını, teknik direktör Otto Rehagel'in, galibiyet golü gelinceye dek kariyerinin, gözlerinin önünden film şeridi gibi geçtiğini vurguladı. 
     Filathlos, ''Zayıf Kazakistan karşısında alınan güç galibiyet hangi Yunanlı'nın kendisini küçük düşmüş hissetmesine yol açmaz. Yunan takımının durumu trajik, amatör bir ekibi andırıyor. Liberopulos'un attığı golle elemeleri geçme hedefli yolumuza devam ediyoruz ama biz bu elemeleri geçmeyi hak ediyor muyuz '' ifadesiyle dikkati çekti. 
     
     İTALYAN BASINI TÜRKLER UMUTLARINI KORUDU 

     Türkiye A Milli Futbol Takımı'nın dün Kiev deplasmanında Ukrayna karşısında elde ettiği 1-0'lık galibiyet İtalyan spor gazetelerinin sayfalarına da yansıdı. 
     Tuttosport ve Corriere dello Sport gazeteleri maçın skorunu vermekle yetinirken, La Gazzetta dello Sport ise konuya ilişkin haberini, "Tümer'in Ukrayna'ya attığı gol Türklerin umutlarını korumalarını sağladı" başlığıyla sundu. 
     18. Dünya Kupası Avrupa elemelerinde 2. Grup'ta mücadele eden Türkiye'nin grup ikinciliğini yakalama konusunda önemli bir galibiyet elde ettiğine değinilen haberde, şu ifadelere yer verildi 
     "Bu, Danimarka ve Yunanistan'da burukluğa yol açan bir gelişme. Türkiye, Shevchenko'suz Ukrayna'yı Kiev'de yenerek 2. Grup'ta, ikinciliği kapma yarışında ciddi bir adım atmış oldu. 55 bin seyircinin huzurunda oynanan karşılaşmada Blokhin'in ekibi dünya kupasına gitmeyi garantileyerek tarihi bir bayram yaşarlarken, Terim'in milli takımı da önemli bir başarıya imza attı." La Gazzetta dello Sport, bu galibiyetin Türkiye'nin ikincilik umudunu da güçlendirdiğine işaret etmesinin ardından ise şu ifadelere yer verdi 
     "Türklerin şimdi Arnavutluk'u yenmeleri ve de Avrupa Şampiyonu Yunanistan'ın son iki maçta Danimarka ve Gürcistan karşısında bir yanlışlık yapmasını beklemesi gerekecek. İkinci yarıda Tümer'in attığı gol Terim'in umudunun sürmesini de sağlamış durumda." 
     
</TEXT>
</DOC>
