<DOC>
<DOCNO> 395667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/yasam/yas01.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CANİ ANNE 
</HEADLINE>
<TEXT>


Genç anne Eda Göcet'in 3 yaşındaki kızı Hale'nin de 'zehirli madde' nedeniyle 2005'in Temmuz ayında hayatını kaybettiği ortaya çıktı 

Gökhan Karakaş 

Eyüp'te 3 yaşındaki kızı zehirlenerek ölen Eda Göcet'in 24 , 5 yaşındaki oğlu da aynı teşhisle hastaneye kaldırıldı. Genç anne, hastanede oğluna kireç çözücü içirmek isterken yakalandı. 
Eyüp Nişanca Mahallesi Dalpaşa Sokak'ta yaşayan İsa ve Eda Göcet çiftinin, 3 yaşındaki kızı Hale, 23 Temmuz 2004'te zehirlendiği gerekçesiyle İstanbul Üniversitesi Tıp Fakültesi Hastanesi'ne kaldırıldı. Hastanede bir yıl tedavisi süren küçük kız, 2005'in temmuz ayında öldü. 

Ağzında yaralar vardı 
Ailenin diğer çocuğu Furkan 5 da, 2 ay önce zehirlendiği gerekçesiyle aynı hastaneye kaldırıldı. Ağız bölgesinde yaralar oluşan Furkan tedaviye alındı. 
Furkan'ı muayene etmek için odasına giren doktorlar, anne Eda Göcet'i oğluna bir şeyler içirmek isterken gördü. Furkan'a içirilmek istenen sıvının kireç çözücü olduğunu belirleyen doktorlar, durumu polise bildirdi. İstanbul Emniyet Müdürlüğü Çocuk Şube Müdürlüğü soruşturma başlattı. Anne Göcet gözaltına alınırken, Furkan'ın kan örnekleri Adli Tıp Kurumu'na gönderildi. 
Tahlil sonucu, çocuğun rahatsızlanmasına içirilen kireç çözücü maddenin neden olduğu belirlendi. 

Suçlamaları reddetti 
Ayrıca, Hale'nin ölümünden sonra Adli Tıp Kurumu'nda yapılan otopside, zehirli madde nedeniyle yaşamını yitirdiğinin tespit edildiği öne sürüldü. 
Suçlamaları kabul etmediği belirtilen anne Göcet'in, kireç çözücüyü temizlik için hastaneye getirdiğini iddia ettiği bildirildi. Fatih Adliyesi'ne sevk edilen anne Göcet, çıkarıldığı nöbetçi mahkemece "Birinci derecede yakınını öldürmek ve adam öldürmeye teşebbüs" suçlarından tutuklanarak, cezaevine gönderildi. 


</TEXT>
</DOC>
