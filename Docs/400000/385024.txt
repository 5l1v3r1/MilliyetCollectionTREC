<DOC>
<DOCNO> 385024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun07.html </URL>
<DATE> 2005/10/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Talat Papadopulos, ancak çözümden sonra Erdoğan'ı muhatap alabilir 
</HEADLINE>
<TEXT>

     KKTC Cumhurbaşkanı Mehmet Ali Talat, Rum yönetimi lideri Tasos Papadopulos'un, ancak Kıbrıs sorunu çözüldükten sonra Başbakan Recep Tayyip Erdoğan'ı muhatap alabileceğini söyledi. 
     Cumhurbaşkanı Talat, müzakere sürecini zorlayacak önerileri olacağını belirterek, Maraş'la ilgili yeni, somut bir önerisinin olmadığını açıkladı. 
     Cumhurbaşkanı Talat, Bayrak Televizyonu'nda dün gece yayımlanan Aktüel programında, gazetecilerin sorularını yanıtladı. Talat, Papadopulos'un perşembe günkü basın toplantısında, ''muhatabının Başbakan Erdoğan olduğunu'' söylediğinin anımsatılması üzerine, ''Papadopulos'un böyle diyerek hayatını geçireceğini'' belirtti. 
     Papadopulos'un kendisini çok önemli, dünyanın odak noktası olarak gördüğünü ifade eden Talat, Rum yönetimin, Avrupa Birliği üyeliği avantajını kullanarak Kıbrıslı Türklere baskı unsuru yaratmaya devam ettiğini söyledi. 
     Papadopulos'un görüşmeden kaçarak, ''Başbakan Erdoğan'la görüşürüm'' demesinin görüşmeleri engellemek için olduğuna işaret eden Cumhurbaşkanı Talat, ''BM'yi görüşmeye çağırırken, kendi muhatabının Sayın Erdoğan olduğunu söylüyor. Yani aslında görüşmelerin başlamamasını istiyor, bunu saklamaya çalışıyor'' dedi. 
     Cumhurbaşkanı Talat, Rum liderin ancak Kıbrıs sorunu çözüldükten sonra Başbakan Erdoğan'ı muhatap alabileceğini vurguladı. 
     Papadopulos'un Kıbrıs Türklerine karşı yürüttüğü politikaları hep beraber göğüslemeye çalıştıklarını ifade eden Talat, ''Hani birisi kuyuya bir taş atar da bütün akıllılar çıkaramaz, adeta o durumdayız. Ama maalesef bu da bir gerçektir ve uğraşmaya devam edeceğiz, başka bir çaremiz yok'' diye konuştu. 
     
     ''ÖNERİLERİM OLACAK'' 
     Cumhurbaşkanı Talat, Meclis ve siyasi partilere yönelik bilgilendirme ve değerlendirme hazırlığı içinde olduğunu, bundan sonra nasıl bir strateji izleneceği ve ne adımlar atılacağını tartışacaklarını kaydetti. 
     Strateji belirlenmesinde kendisinin de önerisi olacağını ifade eden Talat, bir soru üzerine, önerilerinin, müzakere sürecini zorlayıcı öneriler olacağını söyledi, ancak ayrıntı vermedi. Talat, Maraş'la ilgili yeni, somut bir önerisinin olmadığını belirterek, daha önce Rumların Maraş'la ilgili önerisini kabul etmediğini anımsattı. 
     Kıbrıs Cumhuriyeti 'ne dönüşün mümkün olmayacağının altını çizen Talat, ''Şuanda Kıbrıs Cumhuriyeti'ne dönüşü marjinal olarak görüyorum ve hiç bir zaman da gidilmeyeceğini biliyorum. Onun rahatlığı içindeyim. Yani mümkün olmayacak'' dedi. 
     Tanınma politikası gütmediklerini belirten Talat, ama bu süreç içinde tanımak isteyen olursa da itirazlarının olmayacağını söyledi. 
     Cumhurbaşkanı Talat, Kıbrıslı Türklere yönelik uluslararası mahkemelerde yürütülen davaların savuşturulması yönünde hukuki çalışma içinde oldukları da ifade etti Talat, bir soru üzerine, Türkiye'den KKTC'ye boruyla su gelmesinin çok büyük getirisi olacağını belirtti. 
     
     RUM SEÇİMLERİ ''EN KAZANÇLI DİKO ÇIKACAK'' 
     KKTC Cumhurbaşkanı Talat, gelecek yıl Rum kesiminde yapılacak milletvekilliği seçiminin, Kıbrıs sorununun çözüm sürecini etkileyeceğini belirterek, ''Rum tarafında seçimlere kadar daha katı tutumlar belirlenecek'' dedi. 
     Seçim kampanyası nedeniyle Rum tarafında yükselen milliyetçiliğin daha da yükseleceğini, bunun endişe verici olduğunu kaydeden Talat, Türk tarafında bunun tam tersi olduğunu belirtti. 
     KKTC'de seçim döneminde gerginliklerin düştüğünü ve en milliyetçi partilerin bile söylemlerini yumuşattığını kaydeden Talat, ''Çünkü Türk halkı barışçı bir halktır. Barışçılık prim yapar. Rum tarafındaysa milletçilik prim yapıyor'' dedi. 
     Rum seçimlerine ilişkin, Papadopulos'un partisi Demokratik Parti'de DİKO ciddi yükselme, AKEL'de düşüş olduğu ve DİSİ'nin durumunu yükselteceği yönünde yorumlar olduğuna işaret eden Talat, ''Benim görüşüm en kazançlı DİKO çıkacak, bundan en fazla kaybeden de AKEL olacak, bu benim öngörüm'' diye konuştu. 
     
</TEXT>
</DOC>
