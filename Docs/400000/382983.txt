<DOC>
<DOCNO> 382983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonyas18.html </URL>
<DATE> 2005/09/30/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Güneş tutulması Türkiye'den izlenebilecek... 
</HEADLINE>
<TEXT>

     Boğaziçi Üniversitesi Kandilli Rasathanesi, 3 Ekim'deki halkalı güneş tutulmasının Türkiye'den parçalı tutulma olarak görüleceğini ve öğle saatlerinde havanın bulutsuz olduğu her yerden izlenebileceğini bildirdi. 
     Rasathaneden yapılan yazılı açıklamada, halkalı tutulmanın saat 11.41'de Atlantik Okyanusu'ndan başlayarak, Portekiz, İspanya, Cezayir, Tunus, Libya, Sudan ve Çad'ı kat edecek olan 162 kilometre genişliğindeki tutulma hattı içinden izlenebileceği belirtildi. 
     Halkalı güneş tutulmasının en uzun süreceği yerin 4 dakika 31 saniyelik süreyle Sudan olacağı kaydedilen açıklamada, tutulmanın saat 15.22'de Hint Okyanusu'nda sona ereceği ifade edildi. 
     Açıklamada, güneş tutulmasının bu hattın dışında 3 kıtayı kapsayan geniş bir bölgede de parçalı tutulma biçiminde görüleceği vurgulanarak, Türkiye'den parçalı tutulma olarak görülecek bu doğa olayının öğle saatlerinde havanın bulutsuz olduğu her yerden izlenebileceği bildirildi. 
     Bazı iller için parçalı tutulmanın başlangıç, bitiş ve ortasıyla ilgili zamanlar ile göz sağlığı bakımından güvenli bir gözlem için uygulanması gereken yöntemlerin ayrıntılarına, rasathanenin ''www.koeri.boun.edu.tr astronomy guncel.html'' adresli internet sayfasından ulaşılabileceği kaydedildi. 
     
</TEXT>
</DOC>
