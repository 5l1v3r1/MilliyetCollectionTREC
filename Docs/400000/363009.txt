<DOC>
<DOCNO> 363009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun05.html </URL>
<DATE> 2005/07/21/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Emily, Meksika sahillerini vurdu... 
</HEADLINE>
<TEXT>

     Meksika’nın ABD sınırını ve sınırın güneyindeki sahil şeridini vuran Emily kasırgası, binlerce Meksikalının evini terketmesine ve güney Teksas’ta elektriklerin kesilmesine neden oldu. 
     Kasırga nedeniyle alarm seviyesi üçüncü kategoriye çıkarılırken, bölge sakinlerin önceden önlem alması ve temkinli davranmaları dolayısıyla ölen veya ağır yaralanan olmadı. 
     Kasırganın karaya yaklaşırken güç kaybettiği, ancak Meksika’nın kuzeydoğusundaki dağlık bölgelerde etkisini artırabileceği, su baskınlarına ve toprak kaymalarına yol açabileceği belirtiliyor. 
     Balıkçı kasabası La Carbonera’da bazı evlerin çökmesine neden olan ve tekneleri sahile atan kasırganın, Teksas’ta 10 kadar hortum oluşturduğu ve Teksas sınırındaki Brownsville’de yaklaşık 4 bin kişinin geceyi sığınaklarda geçirdiği kaydedildi. 
     
</TEXT>
</DOC>
