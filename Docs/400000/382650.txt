<DOC>
<DOCNO> 382650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur10.html </URL>
<DATE> 2005/09/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Cezaevinde üniversiteyi bitirdiler 
</HEADLINE>
<TEXT>

     Çanakkale E Tipi Kapalı Cezaevi’nde Açık Öğretim Fakültesi ile Açık İlköğretim Okulu’nu bitiren 6 hükümlüye, diplomaları törenle verildi. 
     Çanakkale Cumhuriyet Başsavcısı Ahmet Er, cezaevinde düzenlenen törende yaptığı konuşmada, Adalet Bakanlığı’nın, cezaevlerinin birer eğitim ve iş öğrenme kurumu olması için yaptığı uygulamaların sonuçlarını almaya başladığını söyledi. 
     Bu kapsamda, Çanakkale E Tipi Cezaevi’nde 1 milyon 500 bin YTL değerinde spor kompleksi ile çeşitli iş atölyelerinin yapıldığını belirten Er, şöyle dedi 
     "Tüm bu çalışmalardaki amaç, sosyal faaliyetlerin fazlalaştırılması, iş öğreniminin yanı sıra masraf yapılmadan eğitimin sağlanmasıdır. Kesinlikle ’Ben hükümlüyüm, mahkumum’ düşüncesinden arınılması gerekiyor. Sizlerin buradan çıktıktan sonra bizlerden hiçbir farkınız kalmayacaktır. Belki de kader ağlarını böyle ördü, biz burada, siz dışarıda olacaktınız." Cezaevi Müdürü Orhan Toygar da cezaevinin tam bir eğitim yuvasına dönüşmesi için hükümlülerin desteğini beklediklerini kaydetti. 
     Cezaevinde hazırlandıkları sınavlarda başarılı olarak Açık Öğretim Fakültesi AÖF Kamu Yönetimi Bölümü’nü bitiren Murat Sağlam’a diplomasını Başsavcı Er, Halkla İlişkiler Bölümü’nü bitiren Remzi Yay’a ise diplomasını Cumhuriyet Savcısı Faruk Gülercan verdi. 
     Törende, Açık İlköğretim Okulu’nu bitiren hükümlülerden Cemal Aras, Mustafa Cengiz, Cafer Yıldızer ile Kerim Gezen de diplomalarını aldı. 
     
</TEXT>
</DOC>
