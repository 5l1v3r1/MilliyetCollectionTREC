<DOC>
<DOCNO> 384653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/magazin/axmag01.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Her 2 seyirciden 1'i Kurtlar Vadisi'ndeydi 
</HEADLINE>
<TEXT>


Kurtlar Vadisi'yle seyircileri arasındaki hasret önceki gece bitti. Dizi, hem tüm izleyici hem de üst gelir grubunu temsil eden AB grubunda açık ara 1. oldu 

MAGAZİN SERVİSİ 

Başlıca rollerini Necati Şaşmaz, Özgü Namal, Begüm Kütük, Gökhan Uygun, Kenan Çoban, İpek Tenolcay, Atilla Olgaç ve Sönmez Atasoy'un paylaştığı 'Kurtlar Vadisi', tiryakilerinin alışık olduğu gün ve saatte ama bu kez yeni kanalında ekrana geldi. 

Herkes onu izledi 
4. ve son sezonunda Kanal D'ye transfer olan dizi, perşembe gecesi saat 21.17'den saat 23.00'e kadar televizyon seyircilerini ekran karşısına kilitledi. Dizinin baş kahramanı Polat Alemdar'ın 4 bölüm sürecek Suriye maceralarından ilkinin ekrana getirildiği 87. bölüm, hem tüm izleyici grubunda, hem de üst gelir grubunu temsil eden AB grubunda açık ara 1. oldu. 
'Kurtlar Vadisi', tüm izleyici grubunda yüzde 16.50 izlenme oranı, yüzde 44.20 izlenme payı elde etti. Dizinin AB sosyoekonomik statüde elde ettiği izlenme oranı yüzde 16.10, izlenme payı ise yüzde 47.00 oldu. Türkiye'de reyting ölçümlerini yapan AGB'nin verilerine göre, perşembe gecesi ekran karşısındaki her 2 kişiden 1'i 'Kurtlar Vadisi'ni izledi. 



</TEXT>
</DOC>
