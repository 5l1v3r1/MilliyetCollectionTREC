<DOC>
<DOCNO> 383209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/dunya/axdun01.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Neden Türkiye 
</HEADLINE>
<TEXT>


Independent gazetesi, dün 'Türkler bizim için ne yaptı ' yaptı diye sordu ve Türkiye'nin AB'ye neden alınması gerektiğini de madde madde yanıt olarak sıraladı. İlk sıraya da kültür zenginliğini koydu... 

NEVSAL ELEVLİ Londra 


Türkiye'nin AB ile tam üyelik müzakerelerine başlayıp başlamamasına ilişkin karardan hemen önce İngiliz basını, konuya haberlerinde ve yorum sayfalarında geniş yer verdi. The Independent gazetesi, dün ilk sayfasını tümüyle Türkiye'nin AB üyeliğine ayırdı. "Türkler bizim için neler yaptı " sorusunu soran ve bunun yanıtını uzun ve ayrıntılı biçimde veren gazete, Avrupa'nın büyük Müslüman komşusunu neden kucaklaması gerektiğini, öncelikle Türkiye'nin tarihten gelen çokkültürlü toplum yapısına işaret ederek yanıtladı. Independent, Türkiye'nin AB üyeliğini şu tespitlerle savundu 
ÇOKKÜLTÜRLÜLÜK Müslüman yönetim yapısına rağmen, Osmanlı toprakları Hıristiyanlar, Yahudiler ve Budistler için beraberce barış ve refah içinde yaşadıkları vatandı, hem de çokkültürlülük düşüncesi ortada bile yokken. Hiçbir başka yeni ortak, Batı'ya İslam dünyasıyla daha iyi köprü oluşturamaz, medeniyetler çatışmasından kaçış için daha elverişli yol sağlayamaz. TİCARET Okyanus aşırı ticari yolculuklardan önce Batı ticarette her şeyi Osmanlı'dan öğrendi. Bugün de Türkiye büyük bir pazar. POLİTİKA Türklerin ataları siyasi deha göstererek göçebe Türk boylarını, Orta Asya steplerinden Viyana kapılarına kadar getirdi. Türkler disiplinli bürokrasileri ve mucidi oldukları güçlü, düzenli orduyla hem düşmanlarını korkuttu, hem de Osmanlı'da olduğu gibi başlangıçta kendisiyle savaşmaya niyetli pek çok Hıristiyan köylüyü çok daha iyi bir yaşam bulacağına inandırarak kendi safına geçirdi. SANAT Türkiye, kaligrafi, metalin ve camın işlenmesinde Batı'ya en iyi sanat eserlerini getirdi. Osmanlı kültürünün açıklığı ve sentez gücü Avrupa'dan çok önce hümanist aydınlanma yaşamasına yol açtı. ASKERİ BİLGİ Cengiz Han'ın mirasçıları olarak "Ata binmiş fırtına" diye bilinen Türkler, süvarilerini Balkanlar'a ve ötelere taşıdı. Bugünkü Türkiye NATO'nun yılmaz bir savaşçısı olarak Avrupa'nın savunma gücüne büyük inandırıcılık kazandırıyor. STİL Avrupalı püritenlerce skandal olarak görülen Osmanlı lüksü ve oryantal konfor, bugün Avrupa kültürünün parçası. 

AB'nin eşiğinden Türkiye manzaraları 

Müzakerelerin başlaması için belirlenen tarihten 2 gün önce, dünyanın önde gelen haber ajansları abonelerine Türkiye'yle ilgili fotoğrafları servis yaptı. 



'Ankara engellemeyi hak etmiyor' 

DIŞ HABERLER SERVİSİ 

MÜZAKERELERİN başlamasından önce Batı medyası Türkiye'nin AB açısından önemini ve olası üyeliğinin birliğe getireceği katkıları analiz eden yorumlara geniş yer ayırdı. 
International Herald Tribune'ün "AB'nin geleceği Türkiye'yi kucaklamaktan geçiyor" başlığıyla yer alan yorumda, Fransa ve Hollanda'da anayasanın reddedilmesinin ardından AB'nin kendine güveninin sarsıldığını belirtilerek, böyle durumlarda ihtiyatlı olmaktan çok riski göze alan cesur atılımların AB'ye gelişme yolunda ivme kazandırabileceği vurgulandı. 

Erzurum'da AB zirvesi 
Yorumcu Roger Cohen, "Neden Türkiye bu yaşlı kıtanın ileri doğru atılımı için aranan iksir olmasın" dedi. Cohen, "Türk dışişleri bakanının AB temsilcisi olarak İsrail- Filistin görüşmelerine katılmak için Kudüs'te olduğunu bir düşünün. Ya da Erzurum'da AB zirvesi düzenlendiğini. Veya Roma ve İstanbul'un yeniden aynı politikalarda birleştiğini, cami minarelerinin kilise kubbesiyle buluşmasını bir hayal edin. Aşırı cesur fikirler gibi gelebilir ama bunlar Churchill'in 1946'da savunduğu Birleşik Avrupa Devleti vizyonunun bir kopyası" diye yazdı. 

Engellemeyi hak etmiyor 
The Daily Telegraph gazetesi başyazısında, tam üyeliğe ve gerçek bir entegrasyona hazırlanmış olan Türkiye'nin son dakikada engellenmeyi hak etmediğini vurguladı. 
Financial Times, başyazısında "Türkiye ile konuşmanın zamanının geldiğine" dikkat çekti. Müzakerelerin başlaması noktasında "bıçak sırtı" bir durumun ortaya çıktığını, belirten başyazar, Türkiye'nin hedefinin sulandırılmasının ciddi bir hata olacağı uyarısında bulundu. 
Spiegel dergisi, "Evlilik öncesi boşanma" başlıklı haberinde, "Ankara'nın AB ile müzakerelere kızgın ve hayalsiz başladığını" belirtti. 


</TEXT>
</DOC>
