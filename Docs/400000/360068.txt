<DOC>
<DOCNO> 360068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko15.html </URL>
<DATE> 2005/07/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Garanti'den, TAV'a 360 milyon dolarlık kredi... 
</HEADLINE>
<TEXT>

     Garanti Bankası, Atatürk Havalimanı iç ve dış hatlar terminallerinin kiralanması ihalesini kazanan TAV Havalimanları İşletmeciliği A.Ş.'ye TAV , kiralama bedelinin finansmanı için 360 milyon dolar tutarında kredi sağladı. 
     Garanti Bankası'ndan yapılan açıklamaya göre, söz konusu kredi, özel sektöre bugüne kadar bir Türk bankası tarafından verilen ''en yüksek tutardaki uzun vadeli finansman'' olma özelliğini taşıyor. 
     Kredinin 345 milyon dolar tutarındaki kısmının vadesi, 1 yılı ödemesiz olmak üzere 10 yıl olarak belirlendi. 
     Kredinin 150 milyon dolar tutarındaki kısmı, sözleşmede yer alan 1. ve 2. taksit ödemelerinin gerçekleştirilmesinde, 15 milyon dolar tutarındaki kısmı TAV tarafından DHMİ'ye verilen ve işletme süresince geçerli olacak teminat mektubunun sağlanmasında kullanıldı. 
     Kalan 195 milyon dolarlık kısım ise Aralık 2005'de şirketin Devlet Hava Meydanları İşletmesi'ne DHMİ yapacağı 3. taksit ödemesinde kullanılacak. 
     Garanti Bankası Genel Müdürü Ergun Özen, yaptığı açıklamada, Garanti Bankası olarak pek çok projenin finansmanında yatırımcıların yanında olduklarını belirterek, ''Bu kapsamda bugüne kadarki özelleştirmelerin finansmanı için toplam 400 milyon dolar kredi verdik. Şimdi de sağladığımız toplam tutara yakın bir meblağı, tek paket kapsamında sunmanın gururunu yaşıyoruz. Türk ekonomisinde istikrarın sürdürülmesi için önemli rol üstlenecek projelerde, girişimcilerimize destek olmaya devam edeceğiz'' dedi. 
     
</TEXT>
</DOC>
