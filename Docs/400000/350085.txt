<DOC>
<DOCNO> 350085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur07.html </URL>
<DATE> 2005/06/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Üniversite öğrencisi boğuldu, yardım etmeyen arkadaşı ise dövüldü 
</HEADLINE>
<TEXT>

     Hakan KABAHASANOĞLU GİRESUN, DHA 

      GİRESUN'da, serinlemek için denize giren üniversite öğrencisi 3 arkadaştan Erdal Altınöz boğularak yaşamını yitirirken, Sabri Kaya boğulmaktan son anda kurtuldu. Emre Gürcan ise arkadaşlarına yardım etmediği için okul arkadaşları tarafından dövüldü. 
     Karadeniz Teknik Üniversitesi Giresun Eğitim Fakültesi öğrencileri Erdal Altınöz, Sabri Kaya ve Emre Gürcan Teyyaredüzü Mahallesi sahilinde serinlemek için denize girdiler. Saat 17.00 sıralarında Erdal Altınöz ve Sabri Kaya suda çırpınmaya başladılar. Sabri Kaya, kendi gayretleri ile son anda kurtulmayı başarırken 20 yaşındaki Erdal Altınöz, boğularak yaşamını yitirdi. 
     
     KURTARMAYAN ARKADAŞA DAYAK 
     Boğulan gencin cesedi dalgıçlar, sahil güvenlik botları ve balıkçı tekneleri tarafından aranmasına karşın henüz bulunamadı. Hataylı olduğu öğrenilen 3'üncü sınıf öğrencisi Erdal Altınöz'ün cesedinin aranmasına devam ediliyor. 
     Öte yandan boğulma olayını duyarak deniz kenarına gelen üniversite öğrencileri, Emre Gürcan'a arkadaşlarına yardımcı olmadığı gerekçesiyle tepki gösterdiler. Öğrencilerden bazıları Emre Gürcan'ı tokatlamaya başlayınca araya girenler kavganın daha da büyümesini engellediler. 
     
</TEXT>
</DOC>
