<DOC>
<DOCNO> 372085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yazar/uras.html </URL>
<DATE> 2005/08/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bankadaki para, hem sistemde hem kayıt içinde 
</HEADLINE>
<TEXT>


Son zamanlarda "Banka hesaplarına büyük gözaltı" başlığı altında yayımlanan haberler çok kimseyi huzursuz etti... Önce, Maliye Bakanlığı'nın hesap uzmanlarının bankalarda belli büyüklüğün üzerindeki mevduatı olanları sorgulayacakları haberi yayıldı. Ardından Maliye vergi kontrolörlerinin bankalarda hesabı olanları sorgulamaya başladıkları duyuldu. 
Maliye Bakanlığı'nın vergi denetim görevlilerinin, vergi denetimi yapmasından doğal bir şey olamaz. 
Anlaşılamayan, "vergi denetimi" denildiğinde neden gündeme öncelikle banka hesaplarının geldiğidir. 
Maliye Bakanlığı Gelir İdaresi Başkanlığı'ndan yapılan açıklamalarda, "vergi kayıp ve kaçağının aza indirilmesi ve kayıtdışı ekonominin kayda alınması için banka hesaplarının denetlendiği" belirtiliyor. 
Bankadaki parasal hareketler vergi kayıp ve kaçağına ve kara para hareketine imk n vermez. Para hareketi ne kadar geniş ölçüde banka sistemi içine çekilir ise, vergi kaçağı önlenir, kara para sorunu ortadan kalkar. 

Banka, vergi kaçağını önler 
Para hareketini banka sistemi içine çekmek, tüm parasal işlemlerin kayıt altına alınmasına imk n verir. Banka sistemi içindeki parasal hareketlerde vergi kaçırma, vergiden kaçınma söz konusu olmaz. 
Okuyucularımdan gelen uyarı üzerine bunları yazıyorum. İsimlerinin açıklanmasını istemeyen okuyucularım başlarına geleni anlattı. Bir hanım okuyucum, telefon ile arandığını, "Falan bankanın filan şubesinde bulunan banka hesabı konusunda yapılmakta olan bir denetim için Maliye'ye davet edildiğini, hesap hareketiyle ilgili bilgi ve belgeleri de yanında getirmesinin istendiğini" söyledi. 
Belirtilen gün ve saatte Maliye'ye gittiğinde kibar bir şekilde karşılandığını, vergi denetim görevlisinin kendisine iyi davrandığını anlattı. 
Vergi denetim görevlisi ona, "Son bir yıl içinde, neden bankadaki parası ile döviz alıp sattığını, neden bono alıp sattığını, neden fon katılım belgesi alıp sattığını" sormuş. Bunlarla ilgili bilgi ve belge istemiş. Okuyucum, "Ben evimi satmıştım. Dört yıl önce ev parasını bankaya yatırmıştım. Dört yıldır anaparaya dokunmadım. Önce faiz yüksekti. Faiz geliri alıyordum. Sonra faiz düştü. Bankadaki memur hanımın tavsiyesiyle dolarları bozdurup bono aldım. Bonoları sattım, yatırım fonu katılım belgesi aldım. Sonra devalüasyon olacak dediler. Gene dolar aldım...Bunların vergisi varsa banka vergisini kesiyor. Bütün bilgiler bankada. Bütün alım satımlar hesapta yazılı... Bende başkaca ne bilgi olsun... Ne belge olsun " diye soruyor. 

Halkın parasını kaçırmayalım 
Bir başka okuyucum, "Bankadaki paramın vergisini zaten banka kesiyor. Vergi denetiminden korkum yok ama... Telefonla Maliye'ye davet edilerek sorgulanmaktan huzursuz oldum. Yabancı bankalar, yurtdışındaki şubelerinde mevduat hesabı açıyormuş. O zaman mevduat sahibi, Maliye'ye hesap vermekten kurtuluyormuş. Acaba ben de mi mevduatımı yabancı bankaya nakletsem " diye soruyor. 
Ben, bana gelen şik yetleri aktarıyorum... Bu tür şik yetlerin yayılması olumsuz gelişmelere yol açar. Çünkü 1 Hangi tür banka hesaplarının, ne amaçla denetlendiği açık değil. 2 Hangi büyüklükteki banka hesaplarının denetlendiği belli değil. 
İşte bu nedenle, bu tür söylentiler, uygulamalar bankada küçük-büyük tasarruf hesabı olan çok sayıda insanı huzursuz ediyor. 
Maliye Bakanlığı Gelir İdaresi Başkanlığı, halkı aydınlatmalıdır. Halk ne tür ve ne büyüklükte hesap sahiplerinin ne amaçla sorgulandığını bilmelidir. 
Parasal hareketleri banka sistemi içine çekecek yerde, banka sisteminin dışına çıkarırsak, işte o zaman vergi ve kara para denetimi daha zor hale gelir. 



</TEXT>
</DOC>
