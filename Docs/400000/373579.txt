<DOC>
<DOCNO> 373579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonsiy08.html </URL>
<DATE> 2005/08/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Denktaş'tan Gül'e Ankara'yı değil, AB'nin ikiyüzlülüğünü eleştirdim 
</HEADLINE>
<TEXT>

     KKTC'nin 1. Cumhurbaşkanı Rauf Denktaş, ''Gerçekleri haykırmakla ve haksızlığa boyun eğmeyeceğimizi duyurmakla Türkiye'nin AB üyeliğine yardımcı oluyoruz'' dedi. 
     Denktaş, Dışişleri Bakanı ve Başbakan Yardımcısı Abdullah Gül'ün kendisiyle ilgili sözleri üzerine TAK'a yaptığı açıklamada, Türk makamlarının hassasiyetini anladığını, ancak bir soru üzerine yaptığı açıklamayla Türkiye'nin AB müracaatını veya Ankara'nın politikasını değil, AB'nin gayri samimi ve iki yüzlü politikasını eleştirdiğini söyledi. 
     AB'nin hiçbir ülkeye koymadığı ön şartları Türkiye'nin önüne koymasından ve özellikle Atatürk ilkeleriyle uğraşmalarından yakındığını kaydeden Denktaş, şöyle konuştu 
     ''Türkiye'yi bu ilkelerden uzaklaştırmanın Sevr Anlaşması'nı geri getirmeye yönelik olduğu değerlendirmesini yaptım. İşin ucunda değil de başlangıcında Kıbrıs'taki haklarımız, statümüz, yaşamımız, bağımsızlığımız da bahis konusu olduğu için gidişattan yakından ilgiliyiz. AB adayı anavatanımız Türkiye'de söz ve düşünce özgürlüğü olduğu inancıyla hareket etmekteyim. 
     Kıbrıs'ta 1960 anlaşmalarıyla Türk tarafına verilmiş olan hakları ve statüyü kaale almayarak AB'nin Rum'dan yana taraf tutmasını kabul edemeyiz. Kıbrıs konusunda bu kadar yan tutan, hukuka, insan haklarına, yıllarca tabi tutulduğumuz terörist muameleye gözlerini kapayarak toplu mezar yapımcılarını meşru hükümet ve AB normlarını yerine getirmiş en iyi üye addeden AB'nin bize ve Türkiye'ye yapacağı yeni haksızlıklardan korkuyor ve sesimizi yükselterek bunlara boyun eğmeyeceğimizi duyurmak istiyoruz.'' Denktaş, AB'nin Türkiye ile müzakerelere başlamak için Kıbrıs'ta verilmemesi gereken tavizler istediğini ve ağır baskılar yaptığını belirterek, Türk hükümetinin gayretlerini yakından izlediğini ifade etti. 
     Türkiye'ye yönelik baskılarla, Kıbrıs'ta hür yaşama hakkına haiz Kıbrıs Türklerine kötülük yapıldığını anlatmaya çalıştıklarını belirten Denktaş, ''Bunu, 'müşterek milli dava' diyerek yapılan fedakarlıklar ve verilen şehitler nedeniyle milli bir hak ve görev olarak değerlendirmekteyiz'' dedi. 
     Denktaş, sözlerine şöyle devam etti 
     ''Fonksiyonel federatif bir ortaklık devletini üniter bir Rum devleti olarak algılayan ve Kıbrıs Türklerinin Kıbrıs'ın kaderini tayin konusunda Kıbrıs'ta iki eşit egemen halktan biri olduğunu bile kaale almayıp gaspçı Rum idaresini Kıbrıs'ın sahibi addeden AB yaklaşımı karşısında halkımızı seslendirmeye, Anadolu'yu ziyaret için yapılan davetlerde de Anadolu halkını sesini duyurmaya davet ediyoruz. 
     Bunda Türk hükümetinin AB siyasetini eleştirmek bahis konusu değildir. Gerçekleri haykırmakla ve haksızlığa boyun eğmeyeceğimizi duyurmakla Türkiye'nin AB üyeliğine yardımcı oluyoruz kanısındayız. Bu yanlışları haykırmak hepimize düşmektedir. Biz bunu yapıyoruz. Türkiye'nin siyasetini değil, Türkiye'ye Kıbrıs yüzünden yapılanların Türkiye'yi tam üye yapmamak için bir oyundan ibaret olduğunu değerlendiriyoruz. AB bu değerlendirmenin yanlış olduğunu inşallah Kıbrıs meselesini Türkiye'nin önüne sürmekten vazgeçmekle ve Rumlara Türklerin hükümeti olmadıklarını söyleyerek KKTC'ye eşit muamele ederek kanıtlar.'' Dışişleri Bakanı Gül dün Kayseri'de, Denktaş'ın, ''Türkiye'nin AB'ye alınmayacağı'' yönündeki açıklamasının hatırlatılması üzerine, ''Bunları konuşmak ona düşmez. Bu bizim kendi politikamız'' demişti. 
     
</TEXT>
</DOC>
