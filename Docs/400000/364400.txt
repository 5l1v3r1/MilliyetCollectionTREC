<DOC>
<DOCNO> 364400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy07.html </URL>
<DATE> 2005/07/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Özel ormanlarda yapılaşma izni genişletildi 
</HEADLINE>
<TEXT>

     Çevre ve Orman Bakanlığı, özel ormanlar için yapılaşmada öngörülen yatay alanın yüzde 6’sı olarak belirlenen sınır içinden altyapı hizmetlerini dışarıya çıkararak, yapılaşma alanının genişletilmesine olanak sağladı. 
     Çevre ve Orman Bakanlığı’nın, Özel Ormanlarda ve Hükmi Şahsiyeti Haiz Amme Müesseselerine Ait Ormanlarda Yapılacak İş ve İşlemler Hakkında Yönetmelikte Değişiklik Yapılmasına Dair Yönetmeliği Resmi Gazete’de yayımlandı. Yönetmelik, özel ormanlar ve kamu kuruluşlarına ait ormanlarda "yapılaşma esasları" yerine "yapılacak iş ve işlemlere verilecek izinleri" kapsayacak biçimde değiştirildi. 
     Kamu ormanlarında yapılaşma ile özel ormanlarda yapılaşma düzenlemelerinin ayrıldığı yönetmelik değişikliğiyle, tapu sicilindeki beyanlara konulacak şerhte yer alması gereken Orman Kanunu’nun ormanların tabii vasıflarını korumak üzere yatay alanın yüzde 6’sını geçmemek üzere yapılabilecek olan inşaat dışında yapılaşmaya gidilemeyeceğine ilişkin hüküm kaldırıldı. Bu koşul kamu kurumlarına ait ormanlar için verilecek kesin izinde de dikkate alınmayacak. 
     Özel orman ve kamu kurumlarına ait ormanların kadastrosunun 2B maddesi kapsamında yerine getirilmesine ilişkin düzenleme kaldırılarak, yerine Orman Kadastrosunun Uygulanması Hakkında Yönetmeliğin "Devletten Başkasına Ait Ormanların Kadastrosu" başlığı altında yer alan düzenlemeye göre yapılması öngörüldü. 
     Orman sınırlarının 2 yıl içinde işaretlerle belli edilmesi zorunluluğu özel ormanlar için de getirildi. 
     Yönetmeliğin özel orman ve kamu kurumlarına ait ormanlarda inşaat izni başlığı taşıyan bölümü ise "verilecek izinler" olarak değiştirilerek, kapsam genişletildi. Özel orman alanları için verilen inşaat izni kapsamında daha önce altyapı için kullanılacak alanlar da yüzde 6 olarak öngörülen sınır içinde kabul edilirken, yeni yönetmelik değişikliğiyle su, doğalgaz, enerji nakil hattı gibi genel kamu hizmetlerine yönelik izinler yüzde 6’lık sınır dışına alındı. Böylece inşaat alanının genişletilmesinin önü açıldı. Ancak, garaj, havuz, çocuk oyun alanları, otopark, ticari ve sosyal tesislerin bu sınırın içinde olduğu belirtildi. İzin verilirken, Özel Çevre Koruma Kurulu Başkanlığı’na ilişkin kanun hükmünde kararnamenin de gözönünde bulunması öngörüldü. 
     Kamu kurumlarına ait orman alanları için verilecek ön izin için gerekli koşullar azaltıldı. Buna karşın özel orman alanları ve kamu kurumlarına ait ormanlarda ön izin için gerekli koşullar arasına SİT Kurul kararı, Özel Çevre Koruma Kurulu Başkanlığı’nın görüşünün alınması da eklendi. 
     
</TEXT>
</DOC>
