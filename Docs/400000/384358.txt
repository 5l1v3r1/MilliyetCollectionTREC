<DOC>
<DOCNO> 384358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/guncel/gun01.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin'i devletin zirvesi uğurladı 
</HEADLINE>
<TEXT>


12 Eylül darbesinden sonra oluşturulan Milli Güvenlik Konseyi'nin 5 üyesinden biri olan eski Genelkurmay Başkanı, emekli Orgeneral Nurettin Ersin'in cenaze töreninde, devletin zirvesi tam kadro hazır bulundu 

ANKARA Milliyet 

12 Eylül askeri darbesinden sonra oluşturulan Milli Güvenlik Konseyi'nin 5 üyesinden biri olan eski Genelkurmay Başkanı, emekli Orgeneral Nurettin Ersin, dün son yolculuğuna uğurlandı. 
3 Ekim'de tedavi gördüğü Gülhane Tıp Fakültesi Hastanesi'nde hayatını kaybeden Ersin için dün ilk tören Genelkurmay Başkanlığı kararg hında yapıldı. Törene Ersin'in kızı Yıldız Ülgenalp, oğlu Oktay Ersin, kardeşi Nejat Ersin ve diğer aile üyelerinin yanı sıra, Milli Güvenlik Konseyi'nin hayatta olan diğer üç ismi Kenan Evren, Nejat Tümer ve Tahsin Şahinkaya da katıldı. 

Evren'den taziye 
Genelkurmay Başkanı Orgeneral Hilmi Özkök ve kuvvet komutanlarının yer aldığı törende, emekli orgeneraller Kemal Yamak, Necip Torumtay, Haydar Saltık da bulundu. 7. Cumhurbaşkanı Evren'in aile üyelerine taziye dileğinde bulunduğu sırada kendisine Özkök eşlik etti. Yamak'ın Evren'in elini öpmesi dikkat çekti. 
Subayların katafalk başında nöbet tutması ve saygı duruşunun ardından Ersin'in cenazesi Kocatepe Camii'ne getirildi. 

Siyasiler de vardı 
Kocatepe Camii'nde öğlen namazının ardından düzenlenen törene, Cumhurbaşkanı Ahmet Necdet Sezer, Başbakan Recep Tayyip Erdoğan, Org. Özkök, Dışişleri Bakanı Abdullah Gül, Devlet Bakanı Ali Babacan, Milli Savunma Bakanı Vecdi Gönül, İçişleri Bakanı Abdülkadir Aksu, kuvvet komutanları, DYP yöneticileri Bekir Sami Daçe, Saffet Arıkan Bedük ve çok sayıda bürokrat katıldı. 

Yasaklılar gelmedi 
Cenaze namazından sonra Ersin'in naaşı, Cebeci Askeri Şehitliği'nde toprağa verildi. Törene 12 Eylül'ün yasaklı isimleri 9. Cumhurbaşkanı Süleyman Demirel, eski Başbakan Bülent Ecevit ve CHP Genel Başkanı Deniz Baykal katılmadı. 

SON SAYGI DURUŞU 

Eski Genelkurmay Başkanı Ersin için Genelkurmay Başkanlığı kararg hında da tören düzenlendi. Törenin protokol bölümünde soldan sağa eski Kara Kuvvetleri Komutanı Kemal Yamak, eski Hava Kuvvetleri Komutanı Tahsin Şahinkaya, eski Genelkurmay Başkanı Necip Torumtay, 7. Cumhurbaşkanı Kenan Evren, eski Deniz Kuvvetleri Komutanı Nejat Tümer, Milli Savunma Bakanı Vecdi Gönül, Emekli Orgeneral Haydar Saltık ve Genelkurmay Başkanı Orgeneral Hilmi Özkök de yer aldı. 


</TEXT>
</DOC>
