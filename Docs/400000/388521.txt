<DOC>
<DOCNO> 388521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun33.html </URL>
<DATE> 2005/10/21/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Barroso'dan Türkiye'ye Ermenistan tehdidi 
</HEADLINE>
<TEXT>

     Avrupa Komisyonu Başkanı Jose Manuel Barroso, Türkiye'nin AB üyeliğinin komşularıyla iyi ilişkiler kurmasıyla bağlantılı olduğunu söyledi. 
     Avrupa Komisyonu binasında Ermenistan Devlet Başkanı Robert Koçaryan ile görüşen Barroso, görüşmenin ardından basın toplantısı düzenledi. 
     Koçaryan ile ''verimli bir görüşme'' yaptıklarını bildiren Barroso, ele aldıkları konuları ''Eylem planı, Kafkasya'da barış ve istikrar, Dağlık Karabağ meselesi ve Türkiye ile Ermenistan arasındaki ilişkisizlik'' olarak sıraladı. 
     Birlik olarak Ermenistan'ın demokratikleşmesi sürecini desteklediklerini anlatan Barroso, reform sürecinin bölgedeki sorunların çözümüne katkı sağlayacağını söyledi. 
     Barroso, bir soru üzerine, ''Türkiye'nin AB üyeliğinin komşularıyla iyi ilişkiler kurmasıyla bağlantılı olduğunu'' kaydetti. 
     Koçaryan ise Barroso'ya yaptığı ilk ziyaretten memnun ayrıldığını belirtti ve ülkesindeki reformların geleceği açısından, anayasa değişikliğiyle ilgili Kasım ayında yapılacak referandumun önemine dikkati çekti. 
     Ermenistan Devlet Başkanı, yasalara göre referanduma sunulması gereken anayasa değişikliği ilgili teklifi bu ay başında onaylamıştı. Ermenistan'ın Avrupa Konseyi'ne en önemli taahhüdü olan anayasa değişikliğiyle ilgili referandumun, 27 Kasım 2005 tarihinde gerçekleştirilmesi öngörülüyor. 
     
</TEXT>
</DOC>
