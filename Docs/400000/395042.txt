<DOC>
<DOCNO> 395042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun09.html </URL>
<DATE> 2005/11/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Fransa'da gün gün yakılan araç sayısı... 
</HEADLINE>
<TEXT>

     
     Saadet ORUÇ PARİS, DHA 
     
FRANSA’nın başkenti Paris’in banliyölerinde 27 Ekim’de patlak veren şiddet olaylarında zararın 200 milyon euroyu aştığı bildirildi. Sigorta şirketlerinin açıklamalarına göre okul, spor salonu, fabrika ve depo gibi yerlere yönelik saldırı ve kundaklamaların neden olduğu hasarın 20 milyon euroluk bölümü ise binlerce aracın yakılması sonucu meydana geldi. 
     Son verilere göre, protesto gösterileri sırasında şu ana dek 8 bin 498 araç yakıldı. 2 bin 652 kişinin gözaltına alındığı olaylarda, 485 kişi tutuklandı. Aralarında polis ve itfaiyecilerin de bulunduğu 250’den fazla resmi görevli yaralandı. Sokağa çıkma yasağının başlangıcından bu yana yaşanan yasak ihlalleri ise 29’a yükseldi. AB Komisyonu, olaylar nedeniyle Fransa’ya 50 milyon euro yardımda bulunulacağını açıkladı. 
     
     ŞİDDET OLAYLARI TURİZMİ DE KÖTÜ ETKİLEDİ 
     Banliyölerdeki ayaklanmanın, turizmi de olumsuz yönde etkilediği belirtiliyor. Bazı Amerikan seyahat acentaları yüzde 30 oranında rezervasyon iptaline giderken, yaklaşan yılbaşı tatili nedeniyle, önceki yıllarda turistlerin ilgi odağı olan Paris’in ciddi bir turizm kaybı yaşaması bekleniyor. 
     Öte yandan, Fransız hükümetinin, yabancı basında çıkan haberlerden dolayı Fransa’nın imajının zarar gördüğü iddiasıyla, durumu düzeltmek için kolları sıvadığı ve bu yönde çeşitli adımlar atacağı belirtiliyor. 
     Başbakan Dominique de Villepin’in bu çerçevede CNN kanalına bir mülakat vereceği belirtildi. Fransız hükümetinin diğer yetkilileri ise, yabancı basınla ’gayriresmi toplantılar’ düzenleyerek konulara açıklık getirme yolu seçiyor. Açıklanan rakamlara göre, olaylı geçen son 17 gecede yakılan araç sayısı şöyle 
     
     
Toplam 8 bin 498 araç yakıldı 1. gece 23 2. gece 29 3. gece 20 4. gece 8 5. gece 68 6. gece 228 7. gece 315 8. gece 596 9. gece 897 10. gece 1295 11. gece 1408 12. gece 1173 13. gece 617 14. gece 482 15. gece 463 16. gece 502 17. gece 374 
     
</TEXT>
</DOC>
