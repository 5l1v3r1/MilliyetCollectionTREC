<DOC>
<DOCNO> 364989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun16.html </URL>
<DATE> 2005/07/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Rum yönetimi Ek protokolün imzası açık ve net olmalı 
</HEADLINE>
<TEXT>

     Güney Kıbrıs Rum yönetimi sözcüsü Kipros Hrisostomidis, ''Gümrük Birliği Ek Protokolü'nün, Türkiye tarafından, önemi yitirilmeden imzalanması gerektiğini'' ifade ederek, ''Açık ve net bir imza olmalı ve Türkiye'nin yapabileceği herhangi bir hareket imzanın önemini veya bu hareketin sonucunu azaltmamalı'' dedi. 
     Hrisostomidis, ''Türkiye'nin, Ankara Anlaşması'nı AB'nin 10 yeni üyesini kapsayacak şekilde genişletecek ek protokolü imzalamak zorunda olduğunu'' ifade ederek, ''Türkiye'nin imza dışında protokolün özüyle ters düşemeyeceğini ve içeriğinden vazgeçemeyeceğini'' savundu. 
     Başbakan Recep Tayyip Erdoğan'ın, Londra'daki açıklamalarında, ''Kıbrıs sorununa bir çözüm bulunmadan Türkiye'nin Güney Kıbrıs'ı tanımayacağı'' yönündeki sözlerini değerlendiren Hrisostomidis, ''Şimdi acil olan protokolün açık şekilde imzalanmasıdır'' dedi. 
     Hrisostomidis, ''Protokolü imzalamanın Türkiye'nin AB nezdinde yükümlülüğü olduğunu, Türkiye'nin bunun dışında yapacağı herhangi bir hareketin protokolle ters düşmek ve içeriğinden vazgeçmek anlamına geleceğini'' söyledi. 
     Kipros Hrisostomidis, ''Sonucu ne olursa olsun protokolü imzalamanın, Türkiye'nin AB'ye üye 'Kıbrıs Cumhuriyeti' dahil 10 yeni devletle ilişkilerini normalleştirme yönteminin başlangıcı olacağını'' öne sürdü. 
     ''AB'ye üye tüm ülkelerle müzakereleri başlatmak isterken Türkiye'nin 'Kıbrıs Cumhuriyeti'ni tanımamakta ısrar etmesi anlaşılmaz bir tutum'' diyen Rum sözcü, ''AB'ye üye bir ülkenin oyunu kabul eden Türkiye'nin aynı ülkeyi tanımaması bir çelişki'' ifadesini kullandı. 
     Hrisostomidis, ''Rum hükümetinin, Ankara'nın uzun zamandan beri sözünü ettiği protokolü imzalayana kadar konuyla ilgili başka açıklama yapmayacağını'' belirterek, ''Türkiye'nin protokolü imzalamasının hükümlerini de uygulayacağı anlamına geldiğini'' söyledi. 
     
</TEXT>
</DOC>
