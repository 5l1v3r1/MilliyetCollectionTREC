<DOC>
<DOCNO> 371216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy20.html </URL>
<DATE> 2005/08/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Erdoğan'ın Formula 1 Türkiye favorisi Alonso 
</HEADLINE>
<TEXT>

     Başbakan Recep Tayyip Erdoğan, Formula-1 Türkiye Grand Prix'nin Türkiye açısından çok büyük önem taşıdığını belirterek, ''Formula-1, dünya ile ilişkilerde inanıyorum ki birçok bağlantıları kurmada çok önemli bir adım olacak'' dedi. 
     Başbakan Erdoğan, Kemer İlçesi'ne bağlı Kuzdere Köyü'ndeki Güney Antalya Turizmi Geliştirme Birliği GATAB Kompost Fabrikası'nda incelemelerde bulundu. Kemer Kaymakamı Adem Yılmaz'ın da eşlik ettiği Başbakan Erdoğan, yetkililerden, tesisle ilgili bilgi aldı. 
     Yüzüne maske takarak gezdiği tesisten çıkışında, gazetecilerin Formula-1'e ilişkin sorularını yanıtlayan Başbakan Erdoğan, 21 Ağustos Pazar günü yarışları izlemek üzere İstanbul'da olacağını belirtti. Formula-1'in Türkiye'nin tanıtımı ve turizm açısından çok yararlı olacağına inandığını vurgulayan Erdoğan, şunları söyledi 
     ''Formula-1, dünya ile ilişkilerde inanıyorum ki, bir çok bağlantıları kurmada çok önemli bir adım olacak. Bu bakımdan Formula-1'i önemsiyoruz. Güzel bir pist meydana geldi. Üç kez dolaştım. Bağlantı yollarının yapımı, hepsi güzel oldu. İnanıyorum ki, 5-10 sene sonra çevre, oluşan ormanlarla çok farklı olacak. Şu anda, güzel çimlendirme, ağaçlandırma çalışmaları yapılmış vaziyette. Herkesin imrenerek yarışmaları izleyeceği bir yer haline gelecek. Öyle bir yatırım oldu.'' 
     
     -'ALONSO DAHA İYİ' 
     Başbakan Erdoğan, bir basın mensubunun yarışlarda favori olarak kimi gördüğünü sorması üzerine, ''Schumacher son zamanlarda pek başarılı gözükmüyor. Alonso daha iyi'' yanıtını verdi. 
     Başbakan Erdoğan, basın mensuplarının GATAB Tesisleri'ne ilişkin sorusu üzerine de, GATAB'ın yatırımının özellikle çevrecilik açısından çok olumlu bir adım olduğunu söyledi. Tesiste üretilen kompost gübrenin, gerek organik tarım, gerekse park ve bahçelerin yeşillendirilmesinde kullanıldığına değinen Başbakan Erdoğan, ''Bu bir kültür meselesi. Kaynağında, gerek oteller, gerek vatandaşlar bu ayrıştırmayı iyi yaparlarsa, burada alınacak verim çok daha iyi bir noktaya gelecektir'' dedi. 
     Başbakan Erdoğan, aynı yatırımın İstanbul'da da yapıldığını hatırlatarak, yatırımın devamının da, atıklardan enerji üretimi olduğunu kaydetti. Şu anda, Çevre ve Orman Bakanlığı'nın da atıklardan enerji üretimi konusunda çalışmaları olduğunu vurgulayan Başbakan Erdoğan, şöyle devam etti 
     ''Çevre ve Orman Bakanlığı'mız, Türkiye genelinde vahşi depolamaları bırakıp, modern depolamalara geçmek suretiyle belediyelerle işbirliği halinde katı atıklardan enerji ve kompost gübre üretimini sürdürmektedir. Ülke genelinde tamamen yerleştiği zaman denizlerimizin kirlenmesi, nehirlerimizin kirlenmesi inşallah önlenmiş olacaktır. Bu tesis de bunun örneklerinden bir tanesidir. Bunları aynen diğer illerimizde de geliştirmemiz ve genişletmemiz lazım. Şu anda Çevre ve Orman Bakanlığı'mız, bu işin başını çekiyor. Belediyelerle işbirliği halinde ülke genelinde bunu inşallah başaracağız. Çünkü başka çaremiz yok. Aksi taktirde denizlerimiz, nehirlerimiz, maalesef tehdit altındadır.'' Başbakan Erdoğan daha sonra, tatilini geçirdiği Tekirova'daki Rixos Otel'e geri döndü. 
     
</TEXT>
</DOC>
