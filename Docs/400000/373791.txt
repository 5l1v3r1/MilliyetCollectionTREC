<DOC>
<DOCNO> 373791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko28.html </URL>
<DATE> 2005/08/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
8 aylık dönemde toplam ihracat 46 milyar dolar oldu... 
</HEADLINE>
<TEXT>

     Türkiye'nin toplam ihracatı, 1 Ocak-26 Ağustos 2005 tarihleri arasında 46 milyar 39 milyon 947 bin dolar olarak gerçekleşti. Dış Ticaret Müsteşarlığı DTM İhracat Genel Müdürlüğü Ar-Ge Daire Başkanlığı verilerine göre, son 12 aylık ihracat ise 70 milyar 941 milyon 428 bin dolar oldu. 
     Ana sektörler incelendiğinde söz konusu dönemde toplam ihracatta yüzde 11.8'lik paya sahip olan tarım sektöründe 5 milyar 432 milyon 345 milyon dolarlık ihracat yapıldı. 
     Söz konusu dönemde ihracatın yüzde 86.1'ini oluşturan sanayi sektöründe 39 milyar 631 milyon 987 bin dolarlık ihracat yapılırken, ihracatın sadece yüzde 2.1'ini oluşturan madencilik sektöründe ise 975 milyon 616 bin dolarlık ihracat gerçekleştirildi. 
     1 Ocak-26 Ağustos tarihleri arasında ihracatın alt sektörlere dağılımına bakıldığında, hazır giyim ve konfeksiyon sektörü 9 milyar 121 milyon 66 bin dolarlık ihracatla ilk sırayı aldı. 
     Öte yandan Temmuz ayında yüzde 1.88 oranında azalma yaşanan hazırgiyim ve konfeksiyon sektörü ihracatı, 1-26 Ağustos 2005 döneminde yüzde 19.2 ihracat yaşadı. Bu dönemde söz konusu sektörde 1 milyar 50 milyon 103 bin dolarlık ihracat yapıldı. 
     1-26 Ağustos 2005 tarihi verilerine göre, toplam ihracat içerisinde yüzde 11.9'lik paya sahip olan tarım sektörü ihracatında artış yüzde 30.5 oranında gerçekleşirken, tarım sektörü içerisinde en fazla ihracat artışları yüzde 81.1 ile zeytin ve zeytinyağı, yüzde 58.3 ile de tütün sektörlerinde yaşandı. 
     
</TEXT>
</DOC>
