<DOC>
<DOCNO> 386175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur37.html </URL>
<DATE> 2005/10/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
76 kaçak barınmaevinden kaçtı 
</HEADLINE>
<TEXT>

     Edirne Emniyet Müdürü Hanefi Avcı, Yeniimaret Barınmaevi’nde kalan 100 kaçaktan 76’sının demir parmaklıkları keserek kaçtığını belirterek, "Barınmaevinden kaçan yabancı uyrukluların aranmasına devam ediliyor" dedi. 
     Avcı, AA muhabirine yaptığı açıklamada, Yeniimaret Mahallesi’nde oluşturulan Yeniimaret Barınmaevi’nde kalan 100 kaçaktan 76’sının koridordaki demir parmaklıkları keserek kaçtığını, bunlardan 13’ünün yakalandığını söyledi. 
     Avcı, Edirne Emniyet Müdürlüğü’nün Trakya Üniversitesi’nden tahsis ettiği Tunca Kışlası, 520 kişiyi barındıracak kapasitede olmadığı için 100 kaçağı barınmaevine gönderdiklerini belirtti. 
     Barınmaevinin koşullarının yetersiz olduğunu ifade eden Avcı, arama çalışmalarının devam ettiğini, ancak yabancı uyrukluların üzerinde tanıtıcı kimlik belgesi olmadığından kaçanların kimliğinin tespit edilemediğini kaydetti. 
     Hasar gören demir parmaklıkların onarıldığını bildiren Avcı, son günlerde kaçak sayısında artış meydana geldiğinden, kaçakları barındırma konusunda sıkıntı yaşadıklarını söyledi. 
     20 Temmuz 2005’te de 19 kaçak, Yeniimaret Barınmaevi’nin pencere 
     demirlerini keserek kaçmıştı. 
     
</TEXT>
</DOC>
