<DOC>
<DOCNO> 396299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sondun26.html </URL>
<DATE> 2005/11/19/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
UNESCO'dan, "Eğitimde Cinsiyetler Arası Eşitliğin Sağlanması" Konferansı 
</HEADLINE>
<TEXT>

     Birleşmiş Milletler Eğitim, Bilim ve Kültür Örgütü UNESCO , gelecek hafta Fas'ta, ''Eğitimde cinsiyetler arası Eşitliğin Sağlanması'' konulu konferans düzenleyecek. 
     Başkent Rabat'ta 21 Kasım'da başlayacak ve 4 gün sürecek konferansta, UNESCO'nun 9 Kasım'da yayımladığı rapor ile Arap ülkelerinde eğitim konusunda kız ve erkek arasındaki eşitlik konularının ele alınması bekleniyor. 
     Konferans ayrıca, yoksulluğu 2015 yılına kadar yarı yarıya azaltmayı amaçlayan BM'nin Binyıl Kalkınma Hedefleri'ne ulaşmak için duyarlığı artırma amacı taşıyor. 
     UNESCO, ''Herkes için Eğitim Küresel İzleme Raporu''nun dördüncüsünde, temel eğitim yoksunluğunun, dünya çapındaki yoksullukla mücadele çabalarının önünde engel olduğunu bildirmişti. 
     Raporda, ilk öğrenime ilişkin cinsiyetler arası eşitlik, kalite gibi ana hedeflere, kaynak yetersizliği yüzünden ulaşılamadığı belirtilerek, ilk ve orta öğrenimde cinsiyetler arasında eşitlik konusundaki 2005 yılı hedefine 94 ülkede ulaşılamadığı, 67 ülkenin de temel eğitime ilişkin 2015 yılı hedefini yakalayamayacağı kaydedilmişti. 
     
</TEXT>
</DOC>
