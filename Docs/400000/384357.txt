<DOC>
<DOCNO> 384357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/guncel/axgun02.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorumlular yine bedel ödemedi 
</HEADLINE>
<TEXT>


Zümrüt Apartmanı davası da, tıpkı Marmara depremininki gibi sonuçlandı. 92 kişinin ölümünden sorumlu olanların hepsi hafif cezalarla kurtuldu 

Aydın Hasan - Ankara 

Konya'da 20 ay önce yaşanan ve 92 kişinin hayatını kaybettiği Zümrüt Apartmanı faciasından sonra yetkililerin dile getirdiği, "Sorumlular bedel ödeyecek" sözleri, büyük deprem felaketi sonrasında olduğu gibi yine havada kaldı. Çöken binanın fenni mesulü Ali Vedat Kaya 5 yıl hapis cezası almasına rağmen cezasında yapılan indirim sonucu tahliye edildi. 

30 kişi kurtarılabilmişti 
Selçuklu'daki Zümrüt Apartmanı, 2 Şubat 2004 akşamı aniden çöktü. 9 gün süren kurtarma çalışmaları sonucunda kum yığınına dönüşen enkazdan 30 kişi yaralı olarak çıkarken, 92 kişi hayatını kaybetti. Faciadan sonra yetkililer "hesap sorulacağı" sözlerini verirken, Başbakan Erdoğan, "Sorumlular bedel ödeyecek" diye konuştu. 
Konya 3. Ağır Ceza Mahkemesi'ndeki davanın dünkü karar duruşmasında, Ali Vedat Kaya, TCK'nın 383. maddesi gereğince "dikkatsizlik ve tedbirsizlik nedeniyle ölüme sebebiyet vermek" suçundan 5 yıl hapis, 440 YTL para cezasına çarptırıldı. Kaya, tahliye edildi. Mahkeme, kooperatif muhasip üyesi İsmail Hakkı Canlıer'in 4 yıl hapis ve 440 YTL, proje sorumlusu Halil İbrahim Elliiki'nin 2 yıl hapis ve 440 YTL para cezasına çarptırılmasına karar verdi. Selçuklu Belediyesi'nde görevli inşaat teknikeri Zeynel Ünal, imar müdürü Hüseyin Çopur ve mimar Maide Dönmez 1'er yıl hapis, 440 YTL para cezasına çarptırıldı. Belediye görevlilerinin cezası da ertelendi. 

Soruşturma izni verilmedi 
İçişleri Bakanlığı, AKP'li Selçuklu Belediye Başkanı Adem Esen hakkında soruşturma izni vermedi. ODTÜ raporunda, çökmeyi, projesi ve inşaatı hatalı olan binanın altındaki dükk nlardaki kolonlardaki tıraşlamanın tetiklemiş olabileceği üzerinde duruldu. Ancak, ODTÜ'nün raporu resmi olarak nitelendirilmedi, bilirkişi heyetinin raporunda kolon tıraşlamaya yer verilmedi. 

2. Marmara vakası 

Marmara depreminden sonra yargılanan çok sayıda müteahhit daha sonra serbest kalmıştı. Simge isim haline gelen müteahhit Veli Göçer, 8.5 aylık hapisten sonra tahliye edilmişti. Milliyet, Zümrüt faciasından sonra "Ha Ali ha Veli" manşetiyle benzer bir durumun yaşanabileceğine işaret etmişti. 


</TEXT>
</DOC>
