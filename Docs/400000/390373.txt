<DOC>
<DOCNO> 390373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun06.html </URL>
<DATE> 2005/10/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD... Uçakların görünmezlik teknolojisini satan mühendis tutuklandı 
</HEADLINE>
<TEXT>

     B-2 hayalet uçaklarını ısıya duyarlı füzelerden koruyan teknolojinin babası olarak bilinen bir mühendis, ABD askeri sırlarını yabancı bir ülkeye satmak suçlamasıyla Federal Soruşturma Bürosu FBI tarafından tutuklandı. 
     FBI, Noshir S. Gowadia isimli 61 yaşındaki mühendisin 2002 yılında Amerikan Hava Kuvvetleri’nin sır gibi sakladığı kızılötesi teknolojisine dair ayrıntılı belgeyi yabancı bir yetkiliye faksladığının tespit edildiğini açıkladı. Gowadia’nın ayrıca, bazı gizli bilgileri 2 yabancı ülkeye verdiği de ileri sürüldü. 
     FBI, Gowadia’nın bilgi verdiği ülkelerin hangileri olduğu ve bu bilgiler karşılığında ne aldığı konusunda bilgi vermezken, mühendisin 1968-1986 yılları arasında Northrop Grumman Şirketi’nde çalıştığı ve 
     B-2’lerin düşman füzelerince görülmesini zorlaştıran ateşleme sistemindeki bazı parçaların tasarlanmasına yardımcı olduğu ifade edildi. 
     Bu teknolojinin yüksek gizliliği haiz olduğu belirtilirken, Gowadia’nın ulusal savunmaya dair gizli bilgileri isteyerek bir başkasına verme suçundan 10 yıla kadar hapis cezasına çarptırılabileceği kaydediliyor. 
     
</TEXT>
</DOC>
