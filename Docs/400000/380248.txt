<DOC>
<DOCNO> 380248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko18.html </URL>
<DATE> 2005/09/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ereğli Şeker Fabrikası 113 bin ton şeker üretecek... 
</HEADLINE>
<TEXT>

     Konya'nın Ereğli İlçesi'ndeki Şeker Fabrikası'nın bu yıl, 113 bin 500 ton şeker üretimi gerçekleştireceği bildirildi. 
     Ereğli Şeker Fabrikası Müdürü Kaya Samantır, AA muhabirine yaptığı açıklamada, üretim çalışmalarının 23 Eylül'de başlayacağını söyledi. 
     Ereğli Şeker Fabrikası sahası içinde Karaman ile Konya'nın Karapınar, Emirgazi, Halkapınar ve Ereğli ilçeleriyle bağlı belde ve köylerinin bulunduğunu ifade eden Samantır, ''Toplam 150 köyde 13 bin 227 çiftçi ailesi tarafından 197 bin 463 dekar alana şeker pancarı ekildi'' dedi. 
     Geçen yıl fabrikada 717 bin 300 ton pancar işlendiğini dile getiren Samantır, bu işlemden 108 bin 520 ton şeker elde edildiğini, bu yıl gelecek 750 bin ton şeker pancarının fabrikada işlenmesi sonucu 113 bin 500 ton kristal şeker elde edileceğini kaydetti. 
     İşlenecek pancardan yan ürün olarak 31 bin ton melas ile 225 bin ton yaş küspe elde edileceğini ifade eden Samantır, bu yıl kampanyanın 93 gün süreceğini kaydetti. 
     Samantır, kampanya dönemi sonunda 750 bin ton pancar bedeli olarak çiftçilere 82 milyon 826 bin YTL ödeneceğini sözlerine ekledi. 
     
</TEXT>
</DOC>
