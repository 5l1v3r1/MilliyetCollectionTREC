<DOC>
<DOCNO> 375773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy07.html </URL>
<DATE> 2005/09/05/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Baykal, büst açılışı yaptı... 
</HEADLINE>
<TEXT>

     CHP Genel Başkanı Deniz Baykal, Antalya Muratpaşa Belediyesi tarafından 186. Park içine yaptırılan Dr. Burhanettin Onat büstünün açılışını yaptı. 
     CHP Genel Başkanı Baykal, düzenlenen törende, Antalya’nın rantı çok yüksek bölgelerinden birine, başka amaçlar için kullanılmak yerine, park yapılmasının bir Antalyalı olarak göğsünü kabarttığını söyledi. 
     Bu parkın sıradan olmadığını belirten Baykal, "Bu park çok önemli bir kişinin adına, onun büstünü de içererek oluşturuldu. Bu, Doktor Burhanettin Onat adını yaşatacak, önemini bilen bilmeyen herkese gösterecek, kıymet bilirlik örneğidir" dedi. 
     Burhanettin Onat’ın çevre sorunlarının gündemde olmadığı bir dönemde gelişmeleri öngörerek kentin kalıcı güzelliklerine sahip çıktığını vurgulayan Baykal, "Sevgi ve inanç insanıydı. Siyaseti bu amaçla yapardı. Böyle insanları yaşatmaya ihtiyacımız var" diye konuştu. 
     Muratpaşa Belediye Başkanı Süleyman Evcilmen de Burhanettin Onat’ın ardından kentte kalıcı hizmette bulunan Haşim İşcan’ın büstünün de açılacağını, Cumhuriyet Dönemi’nin nostaljik kahvelerini de restore ederek, hizmete açacaklarını söyledi. 
     Dr. Burhanettin Onat’ın kızı Güler Zaim ise babasının hayatına vatan sevgisi, Hipokrat yemini ve Antalya aşkının yön verdiğini söyledi. Onat’ın Birinci Dünya Savaşı ve İstiklal Savaşı’na katıldıktan sonra, 1920 yılında görevi gereği Antalya’ya geldiğini anlatan Zaim, babasının buradaki çalışmalarıyla Antalyalı’nın "sevgili doktoru" olduğunu dile getirdi. 
     Antalyalıların babasını, önce belediye başkanlığı sonra da milletvekilliği ile onurlandırdığını ifade eden Zaim, Burhanettin Onat’ın bu dönemde sahip olduğu bütün yetkileri Antalya için seferber ettiğini kaydetti. 
     Törende Onat ailesi adına Güler Zaim, Evcilmen’e teşekkür plaketi sundu. 
     Konuşmaların ardından Heykeltıraş Cüneyt Çağlıcan tarafından yapılan Dr. Burhanettin Onat büstü, Baykal, Zaim, Evcilmen tarafından üzerine sarılı Türk bayrağı çıkartılarak açıldı. 
     Baykal, daha sonra adının Dr. Burhanettin Onat Parkı olacağı bildirilen 186. Parkı da hizmete açtı. 
     
</TEXT>
</DOC>
