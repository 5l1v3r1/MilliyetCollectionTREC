<DOC>
<DOCNO> 382733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/siyaset/axsiy02.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a bayıldı 
</HEADLINE>
<TEXT>


ABD Başkanı'nın imajını düzeltmek için Ortadoğu turuna çıkan Karen Hughes, dün tarihi ve turistik yerlerini gezdiği İstanbul'a önümüzdeki yaz eşiyle geleceğini söyledi 

Şükran Pakkan - İstanbul 


ABD Başkanı George W. Bush'un imajını düzeltmek amacıyla Ortadoğu turuna çıkan ABD Dışişleri Bakanlığı'nın kamu diplomasisinden sorumlu müsteşarı Karen Hughes, dün gezisinin son durağı olan İstanbul'da tarihi ve turistik yerleri gezdi. Sadece Milliyet'in izlediği gezi sonrası Hughes, "Türkiye ve Türkler beni büyüledi. İstanbul'dan çok etkilendim. Gelecek yaz İstanbul'a eşimle birlikte tatile gelmeye karar verdim" dedi. 

Halıcıları gezdi 
Sağanak yağış altında ilk olarak Ayasofya'ya giden Hughes'a, sanat tarihçi Prof. Dr. Filiz Özer eşlik etti. Çevresindekilere sürekli gülümseyen Hughes, alışveriş yapmak ve esnafla görüşmek amacıyla Kapalıçarşı'ya gitti. Halıcıları gezip antik kilimler hakkında bilgi alan Hughes, kendisine ikram edilen elma çayını içip sokak satıcısından alınan simidin tadına baktı. Esnaf Hughes'a nazar boncuğu hediye etti. 
Kapalıçarşı çıkışında sorularımızı yanıtlayan Hughes, yaptığının bir kaynaşma gezisi olduğunu belirterek, "Buraya geldiğime ve sizlerle tanıştığıma çok memnunum, harika bir deneyim oldu" diye konuştu. 
İstanbul'un kendisini büyülediğini kaydeden Hughes, şöyle konuştu 
"Buraya daha çok zaman ayırmam gerektiğini fark ettim. İnsanlar inanılmaz sıcakkanlı ve konuksever. Türklere bayıldım. İstanbul mutlaka görülmesi gereken bir yer, muhteşem bir manzara ziyafeti var. Nereye dönsem harika bir görüntüyle karşılaşıyorum." 
Harika bir akşam geçirdiğini ve çok yararlı görüşmeler yaptığını vurgulayan Hughes, "Burada daha çok kalabilmeyi ve daha çok alışveriş yapabilmeyi dilerdim. En kısa zamanda geri döneceğim, evim için alışveriş yapacağım" dedi. 
Mısır, Suudi Arabistan ve Türkiye ziyareti hakkında Bush'a kapsamlı bir rapor hazırlayacak olan Hughes, dün özel bir uçakla saat 15.00'te ABD'ye gitti. 

'Türk kadınının Hughes'a söyleyeceği var' 

SEMA EMİROĞLU New York 

New York Times gazetesi, Türkiye'deki önde gelen kadın hakları savunucuları ile ortak bir zemin bulmak isteyen Amerikan dışişleri bakanlığı müsteşarı Karen P. Hughes'un, ABD'nin Irak savaşını ve kuvvet yoluyla demokrasiyi ihraç çabalarını kınayan bir grupla karşılaştığını bildirdi. 
Steven R. Weisman imzasıyla yayımlanan "Türk kadınlarının da Amerikan temsilcisiyle 'Irak savaşı' konusunda konuşacakları şeyler var" başlıklı haberde, Hughes'un Ankara'da 20 kadar Türk feministi ile görüştüğü belirtilerek, "Ankara'daki kadınlar kayda değerdi" denildi. 
Washington Post gazetesi, Türk kadınlarının ABD'nin öncülüğünü yaptığı Irak işgaline karşı duyduğu kızgınlığı dile getirdiğini, görüşmeye Irak savaşının damgasını vurduğunu, söz alan 8 kadının 6'sının Irak Savaşı'na odaklandığını bildirdi. 
Washington Times gazetesi, Hughes'un Türk kadınları ile Irak savaşı konusunda bir ağız dalaşına girdiğini yazdı. 


</TEXT>
</DOC>
