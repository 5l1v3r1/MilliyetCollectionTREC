<DOC>
<DOCNO> 372358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/siyaset/siy03.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'dan seslenecek 
</HEADLINE>
<TEXT>


Eylül başında Napoli'de Akdeniz Vakfı'ndan ödül alacak olan Erdoğan, buradan Avrupalılara seslenecek. Başbakan'ın "Ambrosetti Forumu"nda, İtalya'nın önde gelen siyasetçi ve işadamlarıyla 3 panelde bir araya gelmesi öngörülüyor 

UTKU ÇAKIRÖZER ABDULLAH KARAKUŞ Ankara 


Başbakan Recep Tayyip Erdoğan, Türkiye ile müzakerelerin açılmasına çekinceyle yaklaşan Avrupalıları ikna için İtalya'yı mevzi seçti. 
İtalya'yı 1 - 3 Eylül arasında ziyaret etmesi planlanan Erdoğan, Napoli'de Akdeniz Vakfı'nın "Akdeniz Ödül"ünü alacak, Erdoğan'ın burada yapacağı konuşmada "Türkiye'nin üyeliği AB içinde Akdenizlilik ruhunu daha da güçlendirecek" mesajı verecek. 
2 Eylül'de Milano yakınlarındaki Como Gölü kıyısındaki Cernobbio kasabasına geçecek Erdoğan, İtalyan danışmanlık şirketi Ambrosetti'nin düzenlediği geleneksel "Ambrosetti Forumu"na katılacak. Erdoğan'ın önde gelen siyasetçi ve işadamlarıyla basına kapalı 3 panelde bir araya gelmesi öngörülüyor. Erdoğan'ın katılacağı "AB Kurumsal Yapısı" konulu panelde, Birliğin Hıristiyan kimliğini korumasını isteyen ve Türkiye'nin üyeliğine karşı çıkan eski Fransa Cumhurbaşkanı Valery Giscar D'estaing, AB içinde Türkiye karşıtı kampanyanın bayraktarlığını yapan iki ülkeden Avusturya'nın Finans Bakanı Karl Heinz Grasser ile Fransa'nın Ticaret Bakanı Cristina Lagarde konuşmacı olacak. Erdoğan'a destek verecek tek ismin AB Komisyonu Başkan Yardımcısı ve eski İtalya Dışişleri Bakanı Franco Frattini olması bekleniyor. 
Erdoğan'ın katılacağı enerji konulu panelde Filistin Devlet Başkanı Mahmut Abbas, OPEC Genel Sekreteri ve AB Komisyonu'nun enerji ile ilgili yetkilileri hazır bulunacak. Erdoğan'ın İtalya Başbakanı Silvio Berlusconi, Abbas, İsrail Başbakan Yardımcısı Şimon Peres ve Arap Ligi Genel Sekreteri Amr Musa ile katılması öngörülen 3. panelde de "Akdenizlilik Ruhu" tartışılacak. 

Davos'tan etkili 
Bu yıl 31.'si yapılacak forumu bazı çevreler "Bilderberg toplantılarının Avrupa versiyonu", organizatörler de "Davos'un daha gösterişsiz ama daha etkili modeli" diye tanımlıyor. 220 kişinin davet edildiği foruma Türkiye, İtalya, Filistin, Çek Cumhuriyeti ve Romanya lider seviyesinde katılacak. Tarihi Villa D'este Oteli'nde gerçekleştirilecek toplantılarda dünya ve Avrupa'yı ilgilendiren 12 önemli konu gayriresmi ortamda tartışılacak. 



</TEXT>
</DOC>
