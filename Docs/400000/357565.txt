<DOC>
<DOCNO> 357565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/spo07.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adım adım altına 1-0 
</HEADLINE>
<TEXT>


Olimpik Milli Takımımız, yarı finalde Fas'ı Arda'nın golüyle devirdi, final biletini cebine indirdi. Timsah yürüyüşüyle zaferin sevincini yaşayan Ay - Yıldızlı gençlerimiz şimdi de İspanya'yı gözüne kestirdi 

Murat Ağca - Almeria 


Fas ile yarı finalde karşılaşan Olimpik Milli Futbol Takımımız rakibine şans tanımadı, finale adını yazdırdı. Kontrollü bir futbol ortaya koyan Ay - Yıldızlı ekibimiz, 22. dakikada gole çok yaklaştı, Cafercan'ın yaklaşık 25 metreden kullandığı serbest atışta top üst direkten döndü. 32. dakikada Serkan'ın sağdan ortasında ceza alanı içinde topa çok iyi yükselen Arda'nın kafa golüyle millilerimiz galibiyeti yakaladı. Gençlerimiz, diğer yarı finalde Libya'yı 5-0 yenen İspanya ile yarın TSİ 21.30'da Mediterranean Stadı'nda altın için kozlarını paylaşacak. İspanya - Libya mücadelesini FIFA kokartlı hakemlerimizden Mustafa Çulcu yönetti. 

Maçın karnesi 
HAKEMLER Mohamed İbrahim Mısır , Felix Moreno Garcia, Rafael Mendez Garcia İspanya 
TÜRKİYE Volkan 7 - Feridun 7 , Ramazan 7 , Can 8 - Serhan 7 , Doğa 8 , Serkan 6 Ertan Dk. 63 6 , Arda 8 Bekir Dk. 86 , Soner 6 İbrahim Dk. 60 6 - Muhammet 7 , Cafer Can 7 
FAS Baze 6 - Omari 5 , Abbou 6 , Ben Driss 5 - Soudassi 4 Zouidi Dk. 53 4 , Sekkat 5 , Naoum 5 , Aqqual 5 , Barouch 4 Saad Dk. 76 4 - Kaddioui 5 Abourazzouk Dk. 68 4 , Souari 5 
GOL Arda Dk. 32 
SARI KARTLAR Muhammet, Doğa Türkiye , Naoum, Omari Fas 

Büyük rezalet 

Faslılar'ın yoğun olarak yaşadığı Roquetas De Mar'daki maçı yaklaşık 3 bin kadar Faslı taraftar izledi. İkinci yarıdan itibaren Faslı taraftarlar sahaya yabancı madde yağdırdı. Ancak karşılaşma sonrası tansiyon iyice gerildi, yenilgiye hazmedemeyen Faslılar koltukları kırıp, sahaya fırlattı. Birkaç kişi sahaya girerken, polis bu şahısları gözaltına aldı. Millilerimizin çıkacağı kapıyı ablukaya alan yaklaşık 200 kadar kişiyi de polis dağıttı. Öte yandan finali izlemek için Fatih Terim ve Serdar Güzelaydın da yarın İspanya'ya gidecek. 

Gururumuz Eşref Apak 

Oyunlarda mücadele eden Atletizm Milli Takımı'nda ilk altın madalyayı çekiç atmada Eşref Apak kaptı. Bayanlar 800 metrede Binnaz Uslu ise üçüncülük kürsüsüne çıktı 

Almeria'da gerçekleştirilen Akdeniz Oyunları'nda dün madalya mücadelesi veren Eşref Apak, çekiç atmada birincilik kürsüsüne çıktı. Yarışlardaki ilk hakkında 74.37 atan Apak, ikinci hakkında faul yapmasına rağmen üçüncü denemesinde 76.05 ile serisinin birincisi oldu. 2. seri atışlarında 77.88'lik derecesiyle ilk sırayı garantileyen milli sporcumuz, daha sonraki haklarında 77.44 ve 77.21 metrelik atışlar gerçekleştirdi. 
İlk hakkında oldukça zorlandığını ifade eden Eşref Apak, "Bacaklarımın gerildiğini hissettim, biraz stres yaşadım. Bu derecelerle altın alacağımı tahmin etmiştim. Dünya Şampiyonası öncesi iyi bir hazırlık oldu. Kafes problemimi atlattığımı burada kanıtlamış oldum. Umarım Dünya Şampiyonası'nda da kürsüye çıkarım " dedi. 

Binnaz'dan bronz 
Bayanlar 800 metrede koşan Binnaz Uslu ise 2.02.6'lık derecesiyle üçüncülük kürsüsüne çıktı. Pınar Saka, 400 metrede 54.75 ile yedinci olurken, erkekler 400 metre engellide Tuncay Örs, 50.89'la 4. sırada alarak finale yükseldi. 

Boksörlerimiz ringi rakiplerine dar etti 

Almeria'da boks müsabakalarına bugün yapılan yarı final maçlarıyla devam edildi. 2 sporcumuz bronz madalya kazanırken, 2 boksörümüz de finale çıktı. 
69 kiloda Bülent Ulusoy, Cezayirli Oussaci önünde sayı farkı 20'ye çıktığı için galip ilan edilerek, finale yükseldi. 81 kiloda Yıldırım Tarhan, Sloven Kramberger'i 23-15 mağlup ederek ilk ikiye kalan diğer bir boksörümüz oldu. 57 kiloda ringe çıkan Yakup Kılıç, 64 kiloda Önder Şipal rakiplerine yenilerek bronz madalyada kaldı. Bugün TSİ 20.00'de başlayacak finallerde 51 kiloda Atagün Yalçınkaya, Tunuslu Valid Şerif, 60 kiloda Selçuk Aydın, İtalyan Domenico Valentino, 69'da Bülent Ulusoy, Fransız Xavier, 75 kiloda Savaş Kaya, Mısırlı Muhammed Hikal, 81'de Yıldırım Tarhan da Tunuslu Murad Sahraoui ile karşı karşıya gelecek. 

Örnek başarı öyküsü 

8 yıllık emek, çaba ve yatırım sonunda sabırsızlıkla beklenen başarı İspanya'da geldi. Silivri'de gelecek endişesi taşıyan milyonlarca gençten üçüyken, bölgeye yapılan yatırım sonrası golfle tanışan Hamza Sayın, Mustafa Hocaoğlu ve Gencer Özcan, Almeria'da takım halinde gümüş alarak, Türkiye'ye tarihi bir başarı kazandırdı. İtalya, Fransa gibi bu sporun dev ülkelerini geride bırakan 19'luk 3 sporcu, İspanya'ya da sadece bir puanla geçildi. Federasyon Başkanı Ahmet Ağaoğlu, özverili ve programlı çalışmanın meyvelerini toplamaya başladıklarını belirterek, "Gelecek yıl Dünya Şampiyonası'nda ilk 10 içinde yer almak istiyoruz" diye konuştu. 

Bronz heyecanı 

Akdeniz Oyunları'nda çift bayanlarda Çağla Büyükakçay - Pemra Özgen ikilisiyle yarı finalde mücadele eden Tenis Milli Takımı, ev sahibi ülkeden Nuria Vives Llagostera - Paura Pous Tio çiftine, 6-0 ve 6-1'lik setlerle 2-0 mağlup oldu. Büyükakçay - Özgen çifti, bugün TSİ 18.00'de bronz madalya almak için korta çıkacak. 

Masada döküldük 

Masa Tenisi Milli Takımı, oyunlardaki ilk müsabakalarında başarısız sonuçlar aldı. Tek erkeklerde İrfan Tavukçuoğlu, Halil Hacı, bayanlarda Azize Baş ile Ayşe Şen gruplarından çıkamayarak elendi. Çift erkeklerde Tavukçuoğlu - Hacı çifti, çeyrek finalde Sırp rakiplerine, bayanlarda Şen - Baş ikilisi ise Sırp Erdelji kardeşlere 3-0 yenilerek oyunlara veda etti. 

Taciz iddiası 

İspanya'dan dönen ilk kafilede yer alan 120 kilo güreşçisi Aydın Polatçı'nın uçakta hostesi taciz ettiği suçlaması ortalığı karıştırdı 

Almeria'da yapılan Akdeniz Oyunları'nda müsabakalarını tamamlayarak Türkiye'ye dönen uçakta olay çıktı. 120 kiloda altın madalya kazanan milli güreşçi Aydın Polatçı'nın, bir hostesi üç kez taciz etmesi üzerine ortalık karıştı. Hostesin, "Dayanamıyorum, yeter artık" diye bağırarak durumu önce görevli bir teknisyene bildirdiği, ardından da Polatçı ile teknisyen arasında kavga çıktığı kaydedildi. Polatçı'nın olaya müdahale etmek isteyen voleybol antrenörlerinden birine de, "Sen sus. Bu işe karışma" diye bağırdığı ileri sürüldü. Olaylar nedeniyle diğer sporcular arasında büyük bir şaşkınlık ve panik yaşandığı belirtilirken, Genel Müdürlük'ten hiçbir yetkilinin uçakta bulunmadığı belirlendi. 


</TEXT>
</DOC>
