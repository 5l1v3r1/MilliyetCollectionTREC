<DOC>
<DOCNO> 351272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sondun17.html </URL>
<DATE> 2005/06/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
AB Ek Protokolü yarın onaylanıyor... 
</HEADLINE>
<TEXT>

     Rum Kesimi’nin resmen Gümrük Birliği’ne alınması yönünde önemli bir adım atılıyor. AB Dışişleri Bakanlarının, yarın Lüksemburg’da yapacağı toplantıda Ek Protokol’ü tartışmadan onaylamaları bekleniyor. 
     AB Dışişleri Bakanları, 16-17 Aralık günlerinde Brüksel’de yapılacak AB zirvesi öncesi yarın Lüksemburg"da biraraya geliyor. Zirvenin hazırlıklarının yapılacağı, sonuç bildirisinin ele alınacağı iki günlük toplantıda bakanların, Ankara Antlaşması’nın AB"nin Rum Kesimi dahil, yeni üyelerine genişleten Ek Protokol’ü onaylamaları öngörülüyor. 
     Konuya yakın kaynaklar, bakanların Ek Protokol’ü tartışmadan onaylamalarını bekliyorlar. Toplantıda Rum Kesimi’nin herhangi bir sorun yaratacağı düşünülmüyor. Rum Yönetimi yetkilileri, protokolün içeriği ile mutabık olduklarını söyledi. 
     Nitekim Rum Dışişleri Bakanı Yorgo Yakovu, toplantıya katılmak üzere Lüksemburg’a gitmeden önce yaptığı açıklamada Ek Protokol’ün AB bakanlarınca hemen onaylayacağına inandığını söyledi. 
     AB bakanlarının Protokol’e yeşık ışık yapması, belgenin Türkiye ile AB tarafından imzalanmasını mümkün kılacak. Protokol’ün bu ayın sonucunda imzalanabileceği ifade ediliyor. 
     Türkiye ile AB Komisyonu tarafından müzakere edilerek mutakabata varılan Protokol, bir süre önce AB ülkelerinin Brüksel’deki Daimi Temsilcilerince COREPER ele alınarak üzerinde anlaşma sağlandı. 
     Rum Kesimi’nin "Kıbrıs Cumhuriyeti" olarak adlandırıldığı Ek Protokol imzalamasının Türkiye’nin Rum Kesimi’ni tanıdığı anlamına gelmeyeceği yolunda bir deklarasyon yapması bekleniyor. 
     Ancak, Rumlar, Türkiye’nin Protokol’ü imzalamasını, 'dolaysız’ bir tanıma olarak yorumluyorlar. Rumlar’ın, Protokol’ün imzalanmasından sonra Türkiye’nin liman ve havaalanlarını kendilerine açması için bir kampanya başlatacağı düşünülüyor. 
     AB yetkilileri ise, AB ile Gümrük Birliği olan Türkiye’nin liman va havaalanlarını AB üyesi bir ülkeye kapalı tutmasının kabul edilemeyeceğini belirtmiş bulunuyorlar. 
     Ek Protokol’ün imzalanmasının, 3 Ekim’de üyelik müzakerelerinin başlayabilmesi için 17 Aralık’taki AB Zirvesi’nde Rum engelinin aşılabilmesini sağlamak amacıyla konulan bir koşul olduğuna dikkat çekiliyor. 

ANKA 
     
</TEXT>
</DOC>
