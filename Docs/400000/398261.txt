<DOC>
<DOCNO> 398261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur20.html </URL>
<DATE> 2005/11/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Meriç ve Tunca Nehri'ndeki su seviyesi yükseldi 
</HEADLINE>
<TEXT>

     Edirne’de son 3 günde etkili olan sağanak yağış, nehirlerdeki su seviyesini artırdı. Meriç Nehri’nde dün 187 metreküp saniye olan su seviyesi, bugün itibaren 463 metreküp saniyeye çıktı. 
     AA muhabirinin, Devlet Su İşleri 11. Bölge Müdürlüğü’nden edindiği bilgiye göre, Trakya Bölgesi’ndeki sağanak yağışlar Meriç ve Tunca nehirlerindeki su seviyesinde artışa yol açtı. 
     Meriç Nehri’ndeki su seviyesinde, sağanak yağış dolayısıyla değişiklikler yaşandığını belirten yetkililer, şunları kaydetti 
     "Meriç Nehri’nde, 23 Kasım’da su seviyesi 208, 24 Kasım’da 242, dün ise 187 metreküp saniye olarak seyretti. İl ve çevresinde son 3 günde etkili olan sağanak yağış, nehirlerdeki su seviyesini artırdı. 
     Meriç Nehri’nde dün 187 metreküp saniye olan su seviyesi, bugünden itibaren 463 metreküp saniyeye çıktı. Tunca Nehri’nde su seviyesi 49 metreküp saniye olarak normal seyrinde gidiyor. 
     Edirne için şimdilik herhangi bir taşkın riski bulunmuyor. Bu anlamda Bulgaristan’la sürekli temas halindeyiz." Edirne Meteoroloji Müdürlüğü yetkilileri ise ilde bugün ve yarın yağış beklenmediğini, hava sıcaklığının 15 dereceye yükseldiğini belirterek, son 3 günde Edirne’ye düşen toplam yağış miktarının metrekareye 38.2 metreküp olduğunu bildirdi. Yetkililer, 28 Kasım Pazartesi’nden itibaren yeniden sağanak yağışın etkili olamasının beklendiği belirtti. 
     
</TEXT>
</DOC>
