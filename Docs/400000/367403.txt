<DOC>
<DOCNO> 367403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo34.html </URL>
<DATE> 2005/08/05/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Maçtan notlar... Rüştü yok, Appiah ilk 11'de... 
</HEADLINE>
<TEXT>

     Gençlerbirliği-Fenerbahçe maçında sarı-lacivertli taraftarlar maça ilgi gösterirken, ev sahibi takımın taraftarları ise tribünlerde azınlıkta kaldı. 
     Fenerbahçe'de Barcelona'dan kiralık olarak yeniden kadroya alınan kaleci Rüştü, ligin ilk maçında yer almazken, kaleci Volkan, ilk 11'de sahaya çıktı. 
     Fenerbahçe'nin yeni transferi Ganalı Stephen Appiah ise Gençlerbirliği'ne karşı ilk 11'de yer buldu. 
     Evsahibi Gençlerbirliği'nde ise yeni transferlerden İsveçli Risp ve Nijeryalı İsaac ilk 11'de sahaya çıkarken, diğer İsveçli Jardler ile Brezilyalı Oliviera, yedek kulübesinde görev almayı bekledi. 
     Uzun bir sakatlık sonrası sahalardan uzak kalan Gençlerbirliği'nin orta alan oyuncusu Sedat Yeşilkaya ise Fenerbahçe maçıyla sahalara döndü. 
     Gençlerbirliği'nin takım kaptanı Erkan, cezası nedeniyle sarı-lacivertlilere karşı oynayamadı. Gençlerbirliği-Fenerbahçe maçını, İsveçli gazeteci de takip etti. 
     Karşılaşmayı, TBMM Başkanvekili AK Parti Kayseri Milletvekili Sadık Yakut, İçişleri Bakanı Abdülkadir Aksu, Çalışma ve Sosyal Güvenlik Bakanı Murat Başesgioğlu, ANAP Genel Başkanı Erkan Mumcu, Kara Kuvvetleri Komutanı Yaşar Büyükanıt, Genelkurmay 2. Başkanı İlker Başbuğ, Milli Takımlar Başdanışmanı Fatih Terim ve yardımcısı Oğuz Çetin de izledi. 
     Öte yandan, ''Tekerlekli Sandalye'' takımının oyuncuları, karşılaşma öncesi her 2 takımın kaptanına ve hakemlere çiçek verdi. 
     
</TEXT>
</DOC>
