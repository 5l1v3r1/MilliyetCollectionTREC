<DOC>
<DOCNO> 352298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo35.html </URL>
<DATE> 2005/06/15/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Manchester United'dan Roy Carroll, West Ham United ile anlaştı... 
</HEADLINE>
<TEXT>

     İngiltere Premier Ligi'nde sezonun sona ermesinin ardından takımlardan transfer haberleri gelmeye başladı. 
     Manchester United'in Kuzey İrlandalı kalecisi Roy Carroll, West Ham United ile anlaştı. 
     West Ham United'den yapılan açıklamada, bonservisi elinde bulunan Carroll ile kaç yıllık sözleşme imzalandığı belirtilmedi. 
     Geçen ay Manchester United ile anlaşamadığı için serbest kalan 27 yaşındaki Roy Carroll, Manchester United'de 1 numaralı formayı Tim Howard ile değişimli olarak giyiyordu. 
     Son olarak İngiltere Federasyon Kupası FA final maçında Arsenal'e karşı forma giyen Carroll, West Ham United'de Stephen Bywater ve Jimmy Walker ile forma mücadelesi verecek. 
     
     SCOTT PARKER, NEWCASTLE UNITED YOLUNDA 
     Premier Lig Şampiyonu FC Chelsea'nin orta alan oyuncusu Scott Parker'ın Newcastle United ile sözleşme imzalayacağı öğrenildi. 
     Newcastle United ile tüm konularda anlaşan ve sağlık kontrolünden sonra sözleşme imzalaması beklenen Parker'ın, FC Chelsea'de forma şansı bulamadığı için takım değiştirmeyi tercih ettiği kaydedildi. 
     24 yaşındaki Parker, geçen aralık ayında ayağını kırmadan önce mavi-beyazlı formayı yalnızca 11 kez giymişti. 
     Newcastle United, Parker'ın imza törenini daha sonra yapacağı bir basın açıklamasıyla duyuracak. 
     
</TEXT>
</DOC>
