<DOC>
<DOCNO> 366799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur28.html </URL>
<DATE> 2005/08/03/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Öğretmenlere 400 YTL hazırlık ödeneği... 
</HEADLINE>
<TEXT>

     Öğretmenler, 2005-2006 eğitim-öğretim yılına hazırlık ödeneği olarak, Eylül ayında 400 YTL alacaklar. 
     2005 Mali Yılı Bütçe Kanunu’na göre, öğretmenlerin yeni 
     eğitim-öğretim yılında alacakları hazırlık ödeneği, geçen yıla göre yüzde 15 oranında artırılarak, 350 YTL’den 400 YTL’ye çıkarıldı. Okullarda görev yapan yaklaşık 575 bin öğretmen, gelecek ay 400 YTL eğitim-öğretime hazırlık ödeneği alacak. Öğretmenlere her eğitim-öğretim yılının başında, belirli bir miktarda eğitim-öğretim yılına hazırlık ödeneği veriliyor. Eğitim-öğretim yılına hazırlık ödeneği, bu yıl geçen yıllardan farklı olarak Bakanlar Kurulu yerine Bütçe Kanunu ile belirlenmişti. 2005 Mali Yılı Bütçe Kanunu’nun K Cetveli’nin "Diğer Ödemeler" başlığında, "657 sayılı Devlet Memurları Kanunu’nun ek 32. maddesi uyarınca verilecek öğretim yılına hazırlık ödeneği Bakanlar Kurulu kararı aranmaksızın 400 YTL olarak ödenir" hükmü yer alıyor. 
     
</TEXT>
</DOC>
