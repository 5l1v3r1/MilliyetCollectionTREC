<DOC>
<DOCNO> 364819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur36.html </URL>
<DATE> 2005/07/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yabancı gelinler damatlardan büyük 
</HEADLINE>
<TEXT>

     Antalya'nın Alanya İlçesi’nde, bu yılın 6.5 aylık döneminde, Türk erkekleriyle evlenen 44 yabancı gelinden 41’inin, eşlerinden ortalama 15 yaş büyük olduğu belirlendi. 
     Alanya Belediyesi Evlendirme Dairesi verilerine göre, Alanya’da 1 Ocak - 15 Temmuz tarihleri arasında 397 evlilik gerçekleşti. Bunlardan 57’si Türk ve yabancı eşler arasında yapıldı. Bu evliliklerden 44’ünde gelin, 3’ünde damat, yabancı uyruklulardan oluştu. 10 nikah da yabancılar arasında kıyıldı. Ülkelere göre dağılıma bakıldığında da 14 ülkeden yabancı uyruklu kadınlar Türk erkekleriyle evlendi. 
     21 kadınla Almanya ilk sırada yer alırken, Almanya’yı 6 gelinle Hollanda ve İngiltere izledi. Yetkililer, bu yılın 6.5 aylık döneminde yapılan evliliklerin sayısında geçen yılın aynı dönemine göre azalma olduğunu, 2004’ün aynı döneminde Alanya’da 426 çiftin evlendiğini, bu evliliklerden 81’inin yabancılarla gerçekleştiğini kaydetti. 
     
</TEXT>
</DOC>
