<DOC>
<DOCNO> 383297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun13.html </URL>
<DATE> 2005/10/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngiliz bakan Görüşmelerin başarısızlığı Türkiye için ihanet 
</HEADLINE>
<TEXT>

     AB Dönem Başkanı İngiltere’nin Avrupa İşlerinden Sorumlu Bakanı Douglas Alexander, Avusturya ile yapılan görüşmelerde anlaşmaya varılamayabileceğini belirterek "Görüşmelerin başarızızlığı Türk halkı için ihanet olur" şeklinde konuştu. 
     Douglas Alexander, Pazar günleri İngiltere’de yayınlanan The Observer gazetesine verdiği demeçte, Türkiye ile üyelik müzakerelerinin başlayabilmesi için Avusturya ile yapılan görüşmelerin sonuçsuz kalabileceğini söyledi. Görüşmelerin başarısızlığının Türk halkı ve Avrupa için "ihanet" olacağını ifade eden Alexander, "Anlaşmaya varılacağı konusunda kesin bir şey yok. Açıkça anlaşmaya varılıp varılamayabileceğini bilmiyoruz" dedi. 
     Buna karşın Alexander, "Tek bildiğimiz, sadece Türkiye için değil, Avrupa için de doğru olduğuna inandığımız anlaşmayı sağlamak için durmadan çalışacağımız" sözlerini kullandı. 

ANKA 
     
</TEXT>
</DOC>
