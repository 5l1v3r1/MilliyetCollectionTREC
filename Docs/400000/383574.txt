<DOC>
<DOCNO> 383574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko18.html </URL>
<DATE> 2005/10/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Arcelor Belirlediğimiz fiyatın üstüne çıkarsa Erdemir'den vazgeçeriz 
</HEADLINE>
<TEXT>

     Erdemir'in yüzde 46.12'lik bölümünün blok olarak özelleştirilmesine ilişkin yarın yapılacak ihaleye katılacak gruplardan Lüksemburg merkezli dünyanın ikinci büyük çelik üreticisi Arcelor, önümüzdeki iki yılda şirket satın alımları için en az 3.5 milyar dolar harcamayı planladığını bildirdi. 
     Financial Times gazetesine konuşan Arcelor Üst Yöneticisi CEO Guy Dolle, yarınki Erdemir ihalesinde, aralarında dünya lideri Mittal Steel'in de olduğu 6 grupla yarışacaklarını hatırlattı. 
     Erdemir için ''çılgın bir fiyat'' önermeyeceklerini belirten Dolle, belirledikleri ''adil fiyatın üzerine çıkılması halinde hissedarlarını düşünerek Erdemir'i unutmak zorunda kalacaklarını'' söyledi. 
     Erdemir'in borsadaki piyasa değerinin yaklaşık 3.5 milyar dolar olduğunu anlatan Arcelor CEO'su Dolle, özelleştirilecek yüzde 46.12'lik hissenin aynı zamanda kontrol hissesi olduğu için ''önerilecek fiyatların prim barındıracağını'' kaydetti. 
     Yarışacakları diğer grupların Erdemir'in piyasa değerinin ''oldukça üzerinde'' teklif verebileceklerini belirten Dolle, ''Hissedarlarımız bizim vereceğimiz hangi fiyatı uygun bulacaksa ona dikkat ederiz'' dedi. 
     Arcelor'un 2004 yılı sonunda 50 milyon tonun üzerinde olan yıllık üretim kapasitesini, önümüzdeki 10 yıllık dönemde 80-100 milyon tona çıkarmayı hedeflediklerini de anlatan Dolle, bunun için şirket satın almak zorunda olduklarını, bu amaçla önümüzdeki iki yılda en az 4 milyar dolar harcamalarının bile yeterli olmayabileceğini söyledi. 
     Genişlemek için Doğu Avrupa, Çin, Amerika, Meksika ve Hindistan gibi pazarlarla da ilgilendiklerini bildiren Dolle, 2001 yılında 6 milyar dolar olan borçlarını, güçlü nakit akışı ve yüksek çelik fiyatlarının yardımıyla bu yıl yaklaşık 1 milyar dolar seviyesine indirdiklerini de sözlerine ekledi. 
     
</TEXT>
</DOC>
