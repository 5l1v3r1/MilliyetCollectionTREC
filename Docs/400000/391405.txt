<DOC>
<DOCNO> 391405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko34.html </URL>
<DATE> 2005/11/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
TÜSİAD, Kıbrıs'ı ABD gündemine taşıyor... 
</HEADLINE>
<TEXT>

     Türk Sanayicileri ve İşadamları Derneği TÜSİAD ABD Temsilciliği, KKTC Cumhurbaşkanı Mehmet Ali Talat'ın ABD ziyaretinin hemen ertesinde, Kıbrıs konusunda Washington'da yarın bir toplantı düzenleyecek. 
     TÜSİAD'dan yapılan yazılı açıklamada, toplantının basına açık olacak sabah bölümünde, açış konuşmalarını Amerikan Dışişleri Bakanlığı Müsteşar Yardımcılarından Matthew J. Bryza ve KKTC Cumhuriyet Meclisi Başkanı Fatma Ekenoğlu'nun yapacağı belirtildi. 
     Doğu Akdeniz Üniversitesi'nden Gül İnanç ve Ahmet Sözen, Kıbrıs Üniversitesi'nden Niyazi Kızılyürek ve Bilgi Üniversitesi'nden Soli Özel'in konuşmacı olacağı paneli, Türk Araştırmaları Enstitüsü ITS Direktörü David Cuthell'in yöneteceği, panelin yorumculuğunu ise ABD'nin eski Kıbrıs özel temsilcisi Büyükelçi Thomas Weston'un yapacağı kaydedildi. 
     Öğleden sonra basına kapalı olarak devam edecek ikinci oturuma ise ABD Yönetimi, Kongresi ve düşünce kurumları ile Türkiye ve KKTC'den çeşitli kurumların temsilcilerinin katılacakları belirtilen açıklamada, TÜSİAD ABD Temsilciliği ile Türk Araştırmaları Enstitüsü tarafından düzenlenecek toplantıya ayrıca, KKTC'den CTP milletvekili Mehmet Çağlar, DP milletvekili Mustafa Gökmen ve UBP milletvekili Turgay Avcı'nın katılacağı duyuruldu. 
     TÜSİAD ABD Temsilcisi Abdullah Akyüz, toplantının amacının, KKTC'nin ekonomik ve siyasi izolasyonunun kaldırılması doğrultusunda ABD yönetiminin atabileceği somut adımlar konusunda daha ayrıntılı ve doğrudan tartışmaların yapılacağı bir platformun oluşturulması olduğunu kaydetti. 
     
</TEXT>
</DOC>
