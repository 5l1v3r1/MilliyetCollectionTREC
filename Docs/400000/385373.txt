<DOC>
<DOCNO> 385373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/spor/aspo.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Adam olacak çocuk... 
</HEADLINE>
<TEXT>


Bugün dünyanın konuştuğu Nuri Şahin, futbola 4 yaşında başladı. Galatasaray'ın UEFA şampiyonluğu onun bu spora olan ilgisini ikiye katladı. Değeri 10 milyon Euro'ya ulaşan genç yıldız, Almanya maçı öncesi bütün gece heyecandan uyuyamadı 

ERHAN TELLİ 


Daha 17 yaşında... Ama yetenekleri, seyredenleri büyüleyen tekniği, zekası ve ahlakı ile şimdiden bir marka... Avrupa Gençler Şampiyonası'nda yıldızı parlayan, Alman liginin devlerinden Borussia Dortmund'ta ilk on birde sahaya çıkınca tüm dikkatleri üzerinde toplayan, Peru'daki Dünya Şampiyonası'nda ise tavan yapan Nuri Şahin için belki de geçirdiği son birkaç ay bir rüya... 
Hele ilk kez giydiği A Milli Takım forması altında doğup büyüdüğü ülke olan Almanya'ya attığı gol, hayat hikayesinde her zaman hatırlayacağı en güzel sayfa... 
Nuri futbola 4 yaşında Almanya'da, doğduğu yer olan Meinerzhagen'de bir amatör takımda başlamış. Ve her şey onun da tahmin edemediği bir hızla ilerlemiş. Orta halli bir ailenin çocuğu olan Nuri'ye babası ve kardeşi sürekli destek vermiş. O kadar ki lisede okuyan genç yıldızı her gün antrenmana getirip götürmeyi bugün bile ihmal etmiyorlar. Almanya'da öncelikle disiplini öğrendiğini, oyuncu yetiştirirken eğitimden ödün verilmemesinin kendisini çok etkilediğini söyleyen Nuri, Galatasaray'ın UEFA Kupası'nı almasıyla futbola biraz daha eğilmiş, yakın çevresine "Bir gün ben de Emre ağabey gibi yıldız olacağım" diyerek biraz daha fazla çalışmış. 
Galatasaray'a sempati duyduğunu da saklamayan genç yıldız, bir gün Ada'da oynamak istediğini, Emre ile Manchester Unitedlı Ronaldo'yu kendine örnek aldığını söylüyor. 

"Allahım ne yaparım " 
Kendisini h l profesyonel olarak görmediğini, önünde uzun bir yol bulunduğunu belirten Nuri, aldığı övgülerin özgüvenini biraz daha artırdığının altını çiziyor. Erken yaşta şöhreti yakalamasına rağmen mütevazı yapısıyla çevresindeki herkesin sevgi ve taktirini toplayan Türk futbolunun yeni starı, Almanya maçının öncesi ve sonrasını ise bakın şöyle anlatıyor 
"Gece 04.30'da h l uyuyamamıştım. Heyecandan yatakta bir sağa, bir sola dönüyordum. Sürekli 'Allahım, hocam beni oynatırsa ne yaparım' diye düşünüyordum. Oyunun sonları yaklaşırken Fatih hoca beni yanına çağırdı. 'Bu ilk ama inşallah 100 olur. Sakın heyecan yapma' diyerek beni sahaya yolladı. Açıkçası Almanya'ya karşı oynayacağım ve gol atacağım aklımın ucuna bile gelmezdi. Şu an yaşadığım mutluluğu anlatamam." 

'2002 ruhu geri geldi' 

Futbol Federasyonu Başkanı Levent Bıçakcı, Almanya karşısında A Milli Takım'ın ortaya koyduğu futboldan çok etkilendiğini söyledi. Bıçakcı, "Süperdik. Aklım Danimarka'da olmasına rağmen bu maçın keyfini son ana kadar yaşadım. Sanıyorum artık 2002 ruhu geri geldi. Fatih Terim ve arkadaşlarına zaten başından beri büyük güven gösterdik. Yarı yolda Terim dışında hiçbir hocaya güvenemezdik. O da üç maçta kalitesini ve kariyerinin değerini gösterdi. Şimdi Arnavutluk'u yenersek play - off'a katılacağız. Bu ülke ve bu takım her şeyi ile Almanya'da olmayı hak ediyor" diye konuştu. 

'Satranç gibi oynayacağız' 

Milli Takımlar Teknik Direktörü Fatih Terim, Arnavutluk ile yapacakları maçı satranç gibi oynayacaklarını söyledi. 
Terim, Arnavutluk'un sahaya rahat çıkacağını belirterek, "Rahat olan takım daima tehlikeli işler yapar. Bizim tek amacımız kazanmak olacak" dedi. Oyuncuların rahatlığını devam ettirmek istediklerini anlatan Ay - Yıldızlı ekibin hocası, "Arnavutluk maçını 'olmak ya da olmamak' gibi bir havaya sokmayıp, futbolcuların bu rahatlığının devam etmesini istiyoruz. 'Yandık, bittik' gibi şeyler, paniğe yol açar. Her türlü şarta hazır olacağız. Oyunda her türlü, her dakika değişiklik yapabiliriz" diye konuştu. Fatih Terim, milli maçlarda herkesin kazanmak için uğraştığını dile getirerek, "Arnavutluk da bize 'Hoş geldin Türkiye, sizi severiz, buyurun kalemizi açtık' demeyecek. Bizim de böyle bir isteğimiz de yok. Hak etmezsek zaten gitmeyelim" dedi. Fatih Terim ayrıca kısa sürede uyumlu, göze hoş gelen ve netice alan bir kulüp takımı görüntüsünde olduklarını vurguladı, "Bazı şeylerin bu kadar çabuk oturacağını beklemiyordum" yorumunu yaptı. 

Devir hesap devri 

Türkiye'nin play - off eşleşmelerinde seri başı olabilmesi için FIFA klasmanında şu an üzerinde bulunan Çek Cumhuriyeti, Fransa ve İspanya'dan birinin grubunu mutlaka birinci sırada bitirmesi gerekecek 

UĞUR MELEKE 

Avrupa elemelerinden Dünya Kupası'na gidecek 14 takımın 7'si önceki gece yapılan müsabakalar sonucunda belli oldu. Kalan 7 bilet için çekişen Türkiye ise play - off mücadelesinde seri başı olma hesapları yapıyor. Milli Takımımız şu için avantajlı görünse de Çek Cumhuriyeti, İsviçre ve Sırbistan son maçlarını kazanırsa seri başı şansını kaçıracağız. 
8 grup birincisinin yanı sıra en iyi iki ikincinin de Almanya'ya direkt olarak vize alacağı Avrupa elemelerinde en iyi iki ikinciden birisinin Polonya veya İngiltere olması kesinleşti. İkinci vizeyi alacak ülkeyse 1. veya 8. grubun ikincisi olacak. Kalan 6 ikincinin 3'ü, çekilecek kurada seri başı hakkını kazanacak. 
8. grubun son gününde İsveç, İzlanda'yı evinde mağlup ederse Dünya Kupası biletini direkt alacak 11. Avrupalı olacak. Muhtemel play-off katılımcıları arasında FIFA sıralamasında üstümüzde yer alan üç ülke var Çek Cumhuriyeti, Fransa ve İspanya... Üç ülkenin de grup ikincisi olması halinde Türkiye seri başı olamayacak, ama herhangi biri grubunu 2. sırada tamamlamazsa Türkiye'nin önü açılacak. 
Çek Cumhuriyeti 1. gruptaki son maçında Finlandiya deplasmanında kazanırsa grubunu ikinci olarak bitirecek. Kazanamazsa ikinci sırayı elde edecek Romanya, FIFA sıralamasında altımızda ve seri başı olmamızı engellemeyecek. 
4. grupta Fransa, son maçında Kıbrıs Rum Kesimi'ni yenmesi halinde puanını 20'ye çıkaracak ve İrlanda-İsviçre maçının sonucunu bekleyecek. Eğer İsviçre, İrlanda'yı deplasmanda mağlup ederse grup birincisi olacak ve Fransa play-off'lara seri başı olarak katılacak. 
7. grubun son gününde San Marino deplasmanına gidecek İspanya grup birinciliği için diğer maçın sonucunu bekleyecek. Sırbistan Karadağ-Bosna Hersek maçını Sırbistan-Karadağ kazanırsa, İspanya grup ikincisi olacak ve play-offlara seri başı olarak girecek. Sırbistan'daki maç berabere biterse, İspanya'nın grup birinciliği için San Marino'yu 4 farklı yenmesi yetecek. Bosna-Hersek Sırbistan'ı durdurursa, Türkiye'nin seri başı olmak için önündeki bir engel kalkmış olacak. 

Yolculuk bugün 

Milli Takım, Arnavutluk seferi için bugün yola çıkıyor. Saat 11.00'de son antrenmanını yapacak olan Ay - Yıldızlı ekibimiz, 16.00'da özel bir uçakla Tiran'a uçacak. Dün akşamki antrenmanda Okan takımdan ayrı çalışırken, Ümit Özat hafif bir sakatlık geçirerek idmanı yarıda bıraktı. Okan ve Emre Belözoğlu'nun, Arnavutluk maçında forma giyebilecekleri açıklandı. 

Danimarka basını 
İRFAN KURTULMUŞ 

B.T gazetesi Gravgaard, Dünya Kupası hayallerimizi yaşatıyor. Harikulade bir maç. Danimarka aldığı bu galibiyet ile maçtan hemen sonra 4.000 km'lik Kazakistan yolculuğuna 2006 Dünya Kupası'na katılma ümitlerinin olduğu inancıyla hareket etti. Bu galibiyet, problemlere doyan bir eleme grubuna renk kattı. Fakat, Morten Olsen ve talebeleri endişeli bekleyişle yaşamak zorunda. Danimarka Kazakistan'ı yenecek, Türkiye de Arnavutluk'ta puan kaybedecek. Bundan başkası Danimarka'yı 1 yıl boyunca güzel futbol ortamından uzak tutar. 
Ekstra Bladet Yunanistan'ı yenmek Teknik Direktör Morten Olsen'i rahatlattı. Bu galibiyet, çarşamba günkü Kazakistan deplasmanı öncesi grupta 2.'lik şansını devam ettiren Danimarka için moral kaynağı oldu. Gravgaard'ın galibiyet golü Dünya Kupası umutlarını yaşattı. Morten Olsen'in askerlerinin Yunanistan zaferi, Almanya'ya gitme şansının olduğunu gösterdi. Burada bir porsiyon şans faktörünün önemli olduğunu bilmek lazım. 
Berlingske Tidende Dünya Kupası umutları adına. Parken'de Thomas Gravesen ve kumpanyası Yunanistan'ı 1-0 yenerek Almanya'ya gitme işinin bir bölümünü yaptılar. Şimdi, çarşamba günü Arnavutluk'tan Türkiye karşısında sürpriz bir galibiyet bekliyoruz. 

Yunanistan basını 
RULİ DAVRANOĞLU 

Sport Time 
The End Son . Gravesen sanki Türkiye için oynadı. Çok acı bitti. Rehhagel Münih'e seyirci olarak gidecek. 

Sportline Ajansı 
0-1, şanlı takım hoşçakal. Her zaman kalbimizdesiniz. 

Sport24 
Onlar erdi muradına Milli Takım'ın gücü bu kadar. 

Sportnews 
Acı elveda. Yunanistan kendi silahıyla vuruldu. 

Sportnet 
Sadece alkış kaldı. 

Ethnospor 
Rüya idi, geçti gitti 

Kathimerini 
Milli Takım için bir dönemin sonu. Artık Dünya Kupası için bir mucize gerek. 



</TEXT>
</DOC>
