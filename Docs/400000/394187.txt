<DOC>
<DOCNO> 394187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur24.html </URL>
<DATE> 2005/11/11/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
63 yıl sonra bulundu 
</HEADLINE>
<TEXT>

     Bolu’dan 20 yaşında evinden ayrılan bir kişi 63 yıl sonra İzmir’de bulundu. 
     AA muhabirinin aldığı bilgiye göre, Bolu’nun Akçaalan Köyünde oturan Yusuf Özsoy 1942 yılında askere gitmek için Bolu’dan ayrıldı ve bir daha haber alınamadı. 
     Yakınları tarafından 15 gün önce İzmir’de bulunan ve Bolu’ya getirilen Yusuf Özsoy 83 kardeşinin oğlu Kemal Özsoy’un yanında kalıyor. 
     Askere gitmek için 1942 yılında Bolu’dan ayrıldığını ifade eden Mustafa Özsoy, "Ankara’da 4 yıl askerlik yaptım. Askerliğimin bitmesinden sonra bakanlıkta şoför olarak çalışmaya başladım. Uzun bir süre burada çalıştım. Daha sonra İzmir’e gittim. Burada da şoförlük yaptım. 50 yıldır İzmir’de yaşıyordum. Düzce’den bir kişi beni tanıdı ve ben de ondan beni Bolu’ya götürmesini istedim. Yakınlarım İzmir’den beni alarak Bolu’ya getirdiler" dedi. 
     Bolu’ya 63 yıl aradan sonra dönen Yusuf Özsoy, köyüne geldiğinde aile üyelerinin öldüğünü öğrendiğini ifade ederek, "Köye geldiğimde annemle babamı sorduğumda öldüklerini öğrendim. Ailemden kimse kalmadı. Yakın akrabalarımın yanında kalıyorum" diye konuştu. 
     
     "KAFASINDA DİKİŞ İZLERİ VAR" 
     Yusuf Özsoy’u 15 gün önce İzmir’de bulduklarını ifade eden Kemal Özsoy, "Amcamızı İzmir’den aldık ve köyümüze getirdik. Amcamızı babamlar ve yakın akrabalarımız uzun bir süre aramışlar ve haber alamamışlar, ondan sonrada arayan olmamış. Biz amcamızı bulduğumuzda kafasında dikiş izleri ve yaralar vardı. Kendisine sorduğumuzda 15 yıl önce kamyondan düştüğünü ve daha sonra ameliyat olduğunu söyledi. Sağ kulağı duymuyor, sağ gözü görmüyor ve yürümekte zorluk çekiyor, Birçok şeyi hatırlamıyor, söylediği şeyleri de kısa bir sürede unutuyor. 
     Bunca zamandan sonra amcamızı bulduğumuz için mutluyuz" dedi. 
     
</TEXT>
</DOC>
