<DOC>
<DOCNO> 375954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/spor/spo05.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Allah korudu 
</HEADLINE>
<TEXT>


Danimarka maçında, stadın kapıları 75. dakikada açıldı, seyirciler aranmadan içeri alındı, faciaya davetiye çıkarıldı 

TUĞRUL YENİDOĞAN 


Futbol Federasyonu, Danimarka milli maçında az daha büyük bir skandala imza atıyordu. UEFA'nın haftalar önce uyardığı, en küçük bir olayda bile ceza alabileceğini söylediği Türkiye'nin sorumluları, büyük bir sorumsuzluğa imza attı, 75. dakikada İnönü Stadı'nın kapılarını açtı. 
Başta Cumhurbaşkanı Ahmet Necdet Sezer olmak üzere, Başbakan Recep Tayyip Erdoğan ve TBMM Başkanı Bülent Arınç ile bakanların da izlediği karşılaşmada yaşanan bu güvenlik zaafiyeti, büyük bir ihmal olarak değerlendirildi. 
Fenerbahçe - Everton hazırlık maçında yaşanan yaralanmanın, kapıların açılması ve biletsiz taraftarın içeri alınmasından olabileceği tartışılırken, Fenerbahçe de bundan dolayı 1 maç seyircisiz oynama cezası almıştı. 
Bu cezaya imza atan federasyon, Türkiye - Danimarka maçının ikinci yarısı oynanırken, taraftarların hem polisler, hem de özel güvenlik elemanları tarafından kontrol edilmesi gereken kapılardan elini kolunu sallayarak stada girmesine seyirci kaldı. Bu işle görevli olan emniyet yetkilileri ile özel güvenlikçilerin ise maç seyretmekte oldukları tespit edildi. 
Sahaya atılması halinde ve isabet etmesi halinde yaralayıcı bir silah durumuna gelecek ve stadyumda satışı yasak olan pet şişeler tribünlere çekilirken, bir emniyet görevlisinin duruma müdahale etmeden seyretmesi dikkatlerden kaçmadı. 
Biletsiz ve aranmadan giren kötü niyetli bir kişinin bu maçta olay çıkarması, UEFA'dan ihracımıza ya da ulusal bir kaosa bile sebep verebilirdi. 

Doktor beni unuttun 

Milli Takımlar Doktoru Cengiz Dinç, dün oyuncuların sağlık durumuyla ilgili olarak basın mensuplarını bilgilendirdi. Dinç, kadroda bulunan futbolculardan sadece Hakan Şükür'ün hafif bir sakatlığının bulunduğunu belirterek, "Biz buna mekanik bel ağrısı diyoruz. Tedavisine başladık. Oynamasında herhangi bir engel yok. Maça yetişecek" dedi. Bu sırada araya giren Teknik Direktör Fatih Terim'in, "Dişim kırılmıştı. Acıbadem Hastanesi'ne gidip, tedavi ettirdim. Bundan hiç bahsetmiyorsun" demesi gülüşmelere yol açtı. 


</TEXT>
</DOC>
