<DOC>
<DOCNO> 372359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/siyaset/siy04.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK'da 'seçim' temizliği 
</HEADLINE>
<TEXT>


Yüksek Seçim Kurulu, erken bir seçime hazırlıksız yakalanmak istemediği için, seçim çuvallarını AB standardında bir yıkama fabrikasına gönderdi 

TÜRKER KARAPINAR Ankara 


Erken bir seçime hazırlıksız yakalanmamak isteyen Yüksek Seçim Kurulu YSK , 147 bin seçim çuvallını, hijyen açısından örnek olan, AB standartında kurulan bir fabrikada yıkamaya gönderdi. 

Tam 4 kamyon 
İlk aşamada 54 bin çuval 4 kamyonla Ostim'de bulunan Selim Amca Çamaşır Yıkama Hizmetleri Ltd. Şti'ye getirildi. Milliyet'e konuşan bir YSK üyesi, olası bir erken seçime hazırlıksız yakalanmamak için çuvalların yıkatılmaya verildiğini belirtirek, önümüzdeki günlerde de seçim sandıklarının da temizletilebileceğini söyledi. Çuvallar, kir, pas ve üzerlerindeki mühürleri temizlenip, boyaları çıkartıldıktan sonra tekrar YSK'ya teslim edilecek. 

İlk ve tek 
Çuvallarının temizlik işlemlerinin de, AB standartlarına uygun yapılması dikkat çekti. Türkiye'nin ilk ve tek AB standartında kurulan yıkama fabrikası olan Selim Amca Şirketi Genel Müdürü Ömer Güven Tılıç, çuvalların 85 derece ısı altında buharla özenle yıkandığını anlattı. 



</TEXT>
</DOC>
