<DOC>
<DOCNO> 393200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas14.html </URL>
<DATE> 2005/11/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kadınlar estetikte Petek Dinçöz burnunu tercih ediyor 
</HEADLINE>
<TEXT>

     Fırat Üniversitesi FÜ Fırat Tıp Merkezi’nde burun estetiği yaptıran kadınların, şarkıcı Petek Dinçöz burnunu tercih ettiği bildirildi. 
     Plastik Rekonstrüktif ve Estetik Cerrahi Anabilim Dalı Başkanı Yrd. Doç. Dr. Alpagan Mustafa Yıldırım, AA muhabirine yaptığı açıklamada, 10 yıl önce kurulan bölümlerinin, Elazığ, Bingöl, Muş ve Tunceli illerine hizmet verdiğini söyledi. 
     Yoğun hasta potansiyelleri olduğunu belirten Yrd. Doç. Dr. 
     Yıldırım, şöyle dedi 
     "30 yatağımız var. Bunlar sürekli doludur. Bölümümüze bağlı Yara Bakım Merkezi de bulunmaktadır. Merkeze en fazla şeker hastalığına bağlı yara problemi yaşayanlar müracaat ediyor. Trafik kazaları, iş kazaları ile vücudun tüm görünür yerlerinde doğuştan bozukluklar bulunan hastalar, yanık hastaları servisimizin hasta profilini oluşturuyor." Yrd. Doç. Dr. Yıldırım, merkeze müracaat eden hastaların yüzde 10’unun estetik müdahale için başvuruda bulunduklarını belirterek, bu 
     oranın normal olduğunu belirtti. 
     En fazla estetik müdahaleyi burun ameliyatları olarak gerçekleştirdiklerini kaydeden Yrd. Doç. Dr. Yıldırım, şöyle dedi 
     "Sırasıyla burun şeklinin değiştirilmesi, göğüs küçültme, yağ aldırma, yüz gençleştirme ve diğer estetik müdahalelerde bulunuyoruz. 
     Kliniğimizde yıllık bine yakın ameliyat yapılmaktadır. Bunların içerisinde 100 civarında estetik müdahale ameliyatları vardır ki bunların yarısından fazlası burun estetiği ameliyatlarıdır. Kadın hastalarımızın çoğu, burunlarının Petek Dinçöz gibi olmasını isterken, erkek hastalar ise bir tercihte bulunmuyor." Yrd. Doç. Dr. Yıldırım, kliniklerinde vücuttan kopan parmak, el, ayak gibi parçalarında dikilebildiğini belirterek, bu özellikleriyle kliniklerinin Doğu Anadolu Bölgesi için büyük bir şans olduğunu söyledi. 
     
</TEXT>
</DOC>
