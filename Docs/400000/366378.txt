<DOC>
<DOCNO> 366378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko11.html </URL>
<DATE> 2005/08/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Erdemir ve İsdemir Genel Müdürleri istifa etti 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş. Genel Müdürü Kerim Dervişoğlu ile İskenderun Demir ve Çelik Fabrikaları İSDEMİR Genel Müdürü Atamer Giyici istifa etti. 
     Dervişoğlu ve Giyici'nin "sağlık problemlerini gerekçe göstererek istifa ettiklerine" yönelik dilekçeklerini Özelleştirme İdaresi Başkanlığı'na verildiği öğrenildi. 
     Alınan bilgiye göre, her iki genel müdürün istifa kararlarının 3 ay önce verilmiş bir karar olduğu, ancak bugüne kadar tutulduğu ifade ediliyor. 
     İstifa eden her iki genel müdürün göreve birlikte geldiği ve daha öncesinde ERDEMİR'de genel müdür yardımcısı olarak görev yaptıkları belirtiliyor. 
     ERDEMİR ve İSDEMİR'de yeni genel müdürlerin dışarıdan olmasının beklenmediği, atamaların da bugün ya da yarın gerçekleştirilebileceği belirtiliyor. 
     
     DERVİŞOĞLU HER ŞEY BERRAKLAŞMADAN KONUŞAMAM 

     Öte yandan ani istifa kararıyla şaşırtan Kerim Dervişoğlu, "İstifamı sunduğum konusunda şu anda bir şey söyleyemeyeceğim, her şey berraklaşmadan konuşamam" dedi. 
     Dervişoğlu, ERDEMİR'den kendisinin kopmasının mümkün olmadığını belirterek, şöyle dedi 
     "ERDEMİR her zaman gönlümüzdedir. Özelleştirme İdaresi Başkanlığı'nı arayın onlar istifa ettiğimi söylüyorlarsa doğrudur. Benim için görev son ana kadar görevdir, şu anda da görevimin başında toplantıdayım. İstifamı sunduğum konusunda şu anda bir şey söyleyemeyeceğim, her şey berraklaşmadan konuşamam. Gerekli safhaya gelince konuşuruz. ERDEMİR boş kalacak yer değildir. Fabrika birinci genel müdür yardımcısı Fadıl Demirel var. Ben eski ERDEMİR'liyim. Fabrika gönlümüzdedir. ERDEMİR'i çok güzel hale getirdik. Benim için ekip çalışması takım ödülleri, yerli yerindedir. Her yönüyle idareyi hükümeti ve herkesi destekliyorum. Hiçbir sıkıntım yok. Hükümetle de ters düşmedim, yapı itibariyle olumlu insanım." 
     
     İSDEMİR GENEL MÜDÜRÜ İSTİFAMI 25 TEMMUZ'DA VERMİŞTİM 

     İskenderun Demir ve Çelik Fabrikaları İSDEMİR Genel Müdürü Atamer Giyici, ''25 Temmuz'da İSDEMİR yönetimine sunduğum istifa dilekçem kabul edildi'' dedi. 
     Giyici, kendisini Özeleştirme İdaresi Başkanlığı'nın görevden aldığına yönelik söylentilerin gerçeği yansıtmadığını, bireysel olarak istifa ettiğini söyledi. 
     Şirketteki yönetim kurulu üyeliklerinden de istifa ettiğini belirten Giyici, şöyle konuştu 
     ''Özelleştirme süreci konusunda rahatsızlıklarım vardı. İSDEMİR ve ERDEMİR'in yönetim tarzıyla ilgili yapılan ana tüzüğündeki tadilatlar da istifamda etkili oldu. Daha önce ERDEMİR özerk yapıya sahipti. Özgürlükleri vardı. Kendi içinde kararlar alabiliyordu. Bu yapılan tadilatlardan sonra artık özerk yapısı ve aynı hızla iş yapma imkanı ortadan kalktı. Hizmet etmek için geldik. Hizmet imkanı ortadan kalkınca bu koltukta oturma imkanı olmadığını düşünüyorum. 
     Yönetim kurulu üyelerimiz yerime atama konusunda bugün yarın karar verir. Görevi teslim etmek için bekliyorum.'' 
     
     DERVİŞOĞLU'NUN İSTİFASI 

     Giyici, Ereğli Demir ve Çelik Fabrikaları ERDEMİR T.A.Ş. Genel Müdürü Kerim Dervişoğlu'nun da istifa ettiğini belirterek, ''Dervişoğlu'da istifasını temmuz ayındaki toplantılarda yönetime sundu. Onun ki de yönetim kurulundan onaylandı'' dedi. 

     
</TEXT>
</DOC>
