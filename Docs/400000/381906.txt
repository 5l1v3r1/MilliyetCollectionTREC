<DOC>
<DOCNO> 381906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko30.html </URL>
<DATE> 2005/09/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
OASIS Group Türkiye, İslami sermayenin yön aradığı bir ülke 
</HEADLINE>
<TEXT>

     Küresel fon yönetim şirketi Oasis Group'un Türkiye Operasyonları Başkan Yardımcısı Fatih Karaman, ''Türkiye, İslami sermayenin yön aradığı bir ülkedir, Ortadoğu'daki sermayeyi Türkiye'ye çekme hedefimiz var'' dedi. 
     Karaman, Maliye Bakanı Kemal Unakıtan ile Uluslararası İslami Finans Forumu'nun düzenlendiği Ceylan Intercontinental Hotel'de gerçekleştirdikleri görüşmenin ardından AA muhabirine yaptığı açıklamada, Unakıtan ile görüşmelerinde Türkiye'deki hedeflerini gerçekleştirmek için kararlılıklarını ortaya koyduklarını bildirdi. 
     Karaman, Unakıtan'a hükümetin bir şans olduğunu söylediklerini, Unakıtan'ın da görüşmeden memnunluk duyduğunu belirtti. 
     Fon yönetim şirketi olarak İngiltere, ABD, Japonya ile AB ülkeleri gibi gelişmiş ülkelerin borsalarında özellikle sağlık ve telekomünikasyon alanları başta olmak üzere çeşitli yatırımlar yaptıklarını belirten Karaman, şunları söyledi 
     ''Neden Türkiye'ye yatırımı düşünüyoruz Çünkü son yıllarda çok ciddi performans gösterdi. 3 Ekim'den sonra çok ciddi yabancı sermaye çekimi olacak. Biz de bunun içinde yer alacağız. Türkiye'ye güveniyoruz. Hükümetin kararlılığı, özelleştirme başarısı yabancı sermaye için önemli çekim gücü oluşturuyor. Bizim açımızdan Türkiye mümbit bir alan. Türkiye, İslami sermayenin yön aradığı bir ülkedir. Ortadoğu'daki sermayeyi Türkiye'ye çekme hedefimiz var.'' Güney Afrika Cumhuriyeti merkezli Oasis'in, Standard Poors'a göre global 1927 finans şirketi arasında riski en aza indirme bakımından 3. sırada bir şirket olduğunu kaydeden Karaman, fonlarını yönettikleri yatırımcıların ağırlıklı olarak bireysel büyük zenginler olduğunu söyledi. 
     Karaman, yatırım yapmak için şirketlerde aradıkları vasıfları da borç düzeylerinin düşük olması ve karlarını faaliyet alanlarındaki operasyonlardan elde etmeleri olarak açıkladı. 
     Bu hususun çok önemli olduğunu ifade eden Karaman, karlarını hazine bonosu gibi finansal enstrümanlardan sağlayan şirketlere yatırım yapmadıklarını kaydetti. 
     
</TEXT>
</DOC>
