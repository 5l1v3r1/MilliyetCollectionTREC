<DOC>
<DOCNO> 364737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy18.html </URL>
<DATE> 2005/07/27/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Altan Öymen, CHP İstanbul İl Başkanlığı'na aday... 
</HEADLINE>
<TEXT>

     Cumhuriyet Halk Partisi CHP eski genel başkanı, gazeteci-yazar Altan Öymen, düzenlenen basın toplantısıyla, partisinin 31 Temmuz Pazar günü yapılacak İl Kongresi’nde İstanbul İl Başkanlığı’na aday olacağını açıkladı. 
     CHP İl Başkanlığı’nda yapılan basın toplantısı, Kartal, Tuzla, Pendik, Sultanbeyli ve Büyükçekmece ilçe başkanları adına Kartal İlçe Başkanı Hasan Karaman’ın, Öymen’i desteklediklerini belirten basın açıklamasını okumasıyla başladı. 
     Metinde, "CHP’de tıkanan siyaset kanallarının açılması, partide yok edilen hukuk, eşitlik, adalet ilkelerinin yeniden hayata geçirilmesi için" Öymen’e teklif götürüldüğü, Öymen’in de bu teklifi kabul ettiği belirtildi. 
     Öymen de konuşmasında, 1961 yılında Cumhuriyet Halk Partisi’nin meclis çoğunluğuyla kurulan Anayasa Mahkemesi’nin dün CHP’ye bir hukuk ihtarında bulunduğunu belirterek, "Bu ölçüde ciddileşen partimizdeki demokrasi sorununun çözümüne katkıda bulunmak için bana gelen bu teklifi kabul ettim" dedi. Daha önce "gençlerin önünün açılması" gerekçesiyle bu teklifi kabul etmemesine rağmen, bu şartlar altında partisine hizmet etmek için görevi kabul ettiğini vurgulayan Öymen, parti içi demokrasinin sağlanması, kadınlara ve gençlere daha fazla imkan verilmesi, parti içi çatışmaları bir yana bırakıp, halka partinin anlatılmasının hedefleri arasında yer aldığını söyledi. 
     Altan Öymen, "Gözümüzü kendi meselelerimize dikmek veya durmadan mesele çıkarmak yerine, dışarıya çevirmeliyiz. Asıl dışarıya bakmalıyız ve dışarıya seslenmenin yolunu bulmalıyız" diye konuştu. 
     Eskiden İstanbul’un "CHP’nin kalesi" olarak görüldüğünü ve ciddi oy oranının İstanbul’dan alındığını anlatan Öymen, bugün ise kentte, sadece Kadıköy ve Beşiktaş gibi 4-5 ilçe dışında partiye oy çıkmadığını söyledi. 
     Öymen, İstanbul seçmenine kentin sorunlarına nasıl çözüm bulunacağı konusunda çalışmalar yapıp çıkarmak, sadece ana ilçelere ulaşmak değil, İstanbul’un kalan 30 ilçesine de ulaşmak için kenti sosyal adalet noktasına getirecek tedbirler almak gerektiğini de ifade ederek, sözlerini şöyle tamamladı 
     "Seçim Pazar günü... Ben, kendi adaylığımı değerli delege arkadaşlarımın takdirine sunuyorum. Eğer seçilirsem, ben İstanbul’a CHP’nin İl Başkanı olarak nasıl hizmet edilebiliyorsa, o hizmeti vermeye hazırım. Partiyi gençleştirmek için, kadınların partide önünü açabilmek için, erkeğiyle-kadınıyla tüm insanları kucaklayabilmek için, dayanışma içinde olabilmek için elimden gelen gayreti göstereceğim. Kongreye doğru gidiyoruz. Takdir tabi ki delegelerin... 
     Sonuç hayırlı olsun." Öymen, konuşmasının sonunda, kendisini destekleyen ilçe başkanları ve aday olması hatırlatılarak, "Bu, parti içinde yeni bir muhalefetin sinyali mi " şeklinde soran bir gazeteciye, "Bunun muhalefeti, iktidarı olmaz. Demokratikleşme ideali etrafında herkes biraraya gelmelidir" yanıtını verdi. 
     Genel başkanlığa adaylığını koyup koymayacağını soran bir gazeteciye de Öymen, daha önceki genel başkanlığını, partinin iktidardayken barajın altına düştüğü 1999 seçimleri sonrasında görev bilinciyle yaptığını, bundan sonra ise böyle bir planı olmadığını söyledi. 
     
</TEXT>
</DOC>
