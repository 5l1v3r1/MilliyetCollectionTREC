<DOC>
<DOCNO> 376019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun28.html </URL>
<DATE> 2005/09/06/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
BM Çernobil faciası abartıldı 
</HEADLINE>
<TEXT>

     BM uzmanlarınca hazırlanan ve dün basına açıklanan bir raporda, Çernobil felaketinin sonucunun abartıldığı ve ölü sayısının aslında yaklaşık 4 bin olarak tahmin edildiği bildirildi. 
     Merkezi Viyana'da bulunan Uluslararası Atom Enerjisi Kurumu'nda UAEK bugün ve yarın düzenlenen bir konferansta tartışılmakta olan 600 sayfalık raporda, onbinlerce ölümden ve sayısız kanser vakasından bahsedilmesine karşılık, muhtemelen 4 bin civarında insanın kanserden öldüğü belirtiliyor. 
     BM Kalkınma Programı UNDP yetkilileri, BM'nin elindeki verilere göre, Çernobil santralındaki patlamanın bugüne dek 47'si kurtarma görevlisi ve 9'u çocuk 56 kişinin ölümüne neden olduğunu kaydettiler. 
     Facianın çevreye etkilerinin tahminlerin çok altında olduğu belirtilen raporda, patlamadan hemen sonra bölgeye acil gönderilen askeri ve sivil ekipler ile santral çalışanları ve bölge sakinlerinden oluşan 200 bin kişinin dahil olduğu toplam 600 bin kişiden fazla insanın radyoaktiviteye maruz kaldığı ifade ediliyor. 
     Raporda, bu insanların 4 bininin öldüğünün tahmin edildiği kaydedildi. 
     Uzmanlar, ilgili cumhuriyetlerin yetkililerinin facianın sağlık konusundaki sonuçlarını abarttıklarını ve dezenformasyon nedeniyle halkın, kanserin geniş biçimde yayıldığına inandığını vurguluyorlar. 
     UNDP yetkilileri, felaketten ''ciddi bir sanayi'' doğduğunu ifade ederek, komşu Belarus'un 1991'de bütçesinin yüzde 22'sinin Çernobil sonrası sorunların çözümü için ayrıldığını belirtiyorlar. 
     Çernobil faciasının sağlık, çevre ve sosyo-ekonomik etkilerinin anlatıldığı raporda, felaketin özellikle psikolojik etkisine dikkat çekiliyor ve insanlarda kendi sağlık durumlarına güvensizlik, ölüm korkusu, girişimcilik eksikliği ile devlet yardımına bağımlılık yarattığının altı çiziliyor. 
     
     GREENPEACE RAPOR HAKARET 
     Çernobil raporunun kamuoyuna açıklanmasıyla çevreci kuruluşlardan da hemen tepkiler gelmeye başladı. 
     Uluslararası çevre örgütü Greenpeace Yeşil Barış , raporu utanç verici bir örtbas operasyonu olarak nitelendirdi. 
     Greenpeace hareketinin nükleer sorumlusu Jan Van de Putte, ''UAEK'nin, insanlık tarihinin en ciddi sanayi kazasının etkilerini hasıraltı etmesi utanç vericidir'' dedi. 
     Bu facianın gerçek sonuçlarını yalanlamanın sadece binlerce kurbana hakaret değil, ayrıca radyasyonlu bölgelere insanların yeniden yerleşmeleri yönünde tehlikeli bir tavsiye olduğunu ifade eden Greenpeace yetkilisi, eldeki verilerle raporun çeliştiğini kaydetti. Greenpeace'e göre, Dünya Sağlık Örgütü'nün patlamadan sonra sadece 72 bin Rus işçi üzerinde yaptığı araştırmada 212 kişinin radyasyon nedeniyle öldüğü tespit edilirken, 600 binden fazla insanın Çernobil faciası nedeniyle radyasyona maruz kaldığı vurgulanıyor. 
     
     'RAPOR, GERÇEĞİN KÜÇÜK BİR BÖLÜMÜ' 
     Rusya'nın nükleerden arındırılması konusunda uzman Norveç çevreci kuruluşu Bellona yetkilileri de raporun yalnızca küçük bir bölümünün gerçeği anlattığını belirttiler. 
     Bellona yöneticileri, BM raporunun, nükleer kazadan hemen sonra yangını söndürmek için gönderilen onbinlerce ''temizleyiciyi'' hesaba katmadığını belirterek, kısa bir süre içinde azami düzeyde radyoaktiviteye maruz kalan bu insanların daha sonra ''Sovyet topraklarından kaybolduklarını'' söylediler. 
     Norveçli çevreciler, Çernobil faciasından sonra birçok sorunun yanıtsız kaldığını belirttiler. 
     
</TEXT>
</DOC>
