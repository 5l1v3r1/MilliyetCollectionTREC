<DOC>
<DOCNO> 356982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko10.html </URL>
<DATE> 2005/06/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
OYAK Grubu, Uzanlar'ın çimento fabrikalarıyla ilgileniyor... 
</HEADLINE>
<TEXT>

     Adana Çimento Sanayi T.A.Ş. Genel Müdürü İsmail Erkovan, OYAK Grubu olarak, Uzan Grubu çimento şirketlerine ilgilerinin devam ettiğini belirterek, ''Lalapaşa, Eskişehir, Şanlıurfa fabrikalarına talibiz. Gaziantep de ilgi alanımız içinde'' dedi. 
     Erkovan, Adana Çimento'nun 1954'de bir devlet kuruluşu olarak kurulduğunu ve OYAK Grubu'nun 1991'de özelleştirmeyle yüzde 57 hissesini satın alarak yönetiminin tamamına hakim olduğunu anımsattı. 
     Faaliyet konularının klinker ve çimento üretimi, satışı olduğunu, şu anda 2 milyon 300 bin ton klinker olmak üzere 3.5 milyon ton üretim kapasitesiyle Türkiye'nin en büyük kuruluşlarından olduklarını belirten Erkovan, üretimin yarısını yurtiçine, geriye kalanını Irak, Suriye, Kıbrıs ve Avrupa ülkelerine pazarladıklarını anlattı. 
     Erkovan, Adana Çimento'nun bu yılın altı aylık dönemini geçen yılın aynı dönemiyle kıyasladıklarında yurtiçinde talepte bir artış olmadığını ifade ederek, şöyle dedi 
     ''Biz aslında yurtiçinde yüzde 5-6 artış bekliyorduk. Aksine yüzde 1-2 civarında bir azalma var. O artışı yakalayamadık. Onu, Suriye ve Irak'a yapacağımız ihracatlarla telafi edeceğiz. 2005 sonunda toplamda bir önceki yıla nazaran daha iyi olacağız.'' Türkiye'de, Çukurova bölgesi dışında çok ciddi bir çimento ve beton tüketimi olduğunu, geçen yıla göre artış yaşandığına işaret eden Erkovan, ''Bu, Çukurova'da olmadı. Onu şuna yorumluyoruz, Çukurova'da devlet yatırımı yok ve konut açısından doyum noktası var. Dolayısıyla biz çimento satamıyoruz. Ana pazarımız Çukurova'nın yanı sıra Kahramanmaraş ve Gaziantep'te de satışlarımızda düşme var'' şeklinde konuştu. 
     
     ''İYİ FİYATA SATILACAK'' 
     İç pazardaki açığı Irak ve Suriye pazarlarına ihracatla kapatacaklarını yineleyen Erkovan, ''Suriye ve Irak'a nazaran, Avrupa'ya yaptığımız ihracatlardan daha az para kazanıyoruz. Dolayısıyla da Suriye ve Irak'a ağırlık vereceğiz. 2005 ilk üç aylık rakamlarına göre, Irak ve Suriye'ye ihracatımız geçen yıla nazaran bir hayli fazla'' dedi. 
     Adana Çimento'nun 2004 cirosunun yaklaşık 183 trilyon lira olduğunu ve Irak'a 432 bin ton ve Suriye'ye 125 bin ton ihracat yaptığını belirten Erkovan, 2005 yılına ilişkin parasal hedeflerini tutturacaklarını, Irak'a ihracatları sayesinde hedefi aşabileceklerini söyledi. 
     Erkovan, OYAK Grubu'nun, satılacak Uzan Grubu'nun çimento şirketlerine ilgisinin devam ettiğini ifade ederek, şunları kaydetti 
     ''Biz, belli fabrikalara talibiz. Onlar Lalapaşa, Eskişehir ve Şanlıurfa ağırlıklı. Gaziantep de ilgi alanımız içinde. 
     Şu an Türkiye'de çimento cazip bir ticari ürün olduğu için alıcıların çok ciddi bir rekabete gireceğine inanıyorum ve iyi fiyatlarla da satılacak diye düşünüyorum.'' Özelleştirmenin önemini vurgulayan Erkovan, özelleşecek şirketlerin kurumsallaşmış firmalar tarafından satın alınmasının çok daha iyi imkanlar sağlayacağını sözlerine ekledi. 
     
</TEXT>
</DOC>
