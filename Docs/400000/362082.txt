<DOC>
<DOCNO> 362082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko35.html </URL>
<DATE> 2005/07/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Otomotiv ihracatı 6.5 ayda 2003'e yaklaştı... 
</HEADLINE>
<TEXT>

     Türk ekonomisinin lokomotifi haline gelen otomotiv sektörünün ihracatı, yılın 6.5 aylık döneminde yüzde 35.9 oranında artarak, 7 milyar 175 milyon dolara ulaştı. 
     Sektör, bu rakam ile 2003 yılının tamamında gerçekleştirilen 7 milyar 191 milyon dolarlık ihracata yaklaştı. 
     AA muhabirinin, Uludağ İhracatçı Birlikleri UİB verilerinden derlediği bilgiye göre, 1 Ocak-15 Temmuz döneminde, ihracat kalemleri arasında 2 milyar 451 milyon 823 bin dolar ile binek otomobiller ilk sırada yer aldı. Bunu otomotiv yan sanayii ve eşya taşımaya mahsus motorlu taşıtlar izledi. 
     En fazla ihracat artışı, demiryolu taşıtlarında gerçekleşirken, traktörler, hava ve uzay taşıtları, tanklar ve zırhlı savaş taşıtları ile özel amaçlı diğer çekicilerde ihracat geriledi. 
     Bu dönemde, yüzde 35.9 oranında artarak 7 milyar 175 milyon 361 bin dolara ulaşan ihracat, geçen yılın aynı döneminde 5 milyar 277 milyon 994 bin dolar olarak gerçekleşmişti. 
     
</TEXT>
</DOC>
