<DOC>
<DOCNO> 375374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonsiy06.html </URL>
<DATE> 2005/09/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Çelik Mobil okul projesini hayata geçiriyoruz 
</HEADLINE>
<TEXT>

     Milli Eğitim Bakanı Hüseyin Çelik, bu yıl yeni bir uygulamayla, birçok kez sökülüp takılabilecek ve ihtiyaç duyulan yere rahatlıkla taşınabilecek "mobil okul" projesini hayata geçireceklerini söyledi. 
     Çeşitli açılış ve incelemelerde bulunmak üzere uçakla Van’a gelen Çelik, Ferit Melen Havaalanı’nda Van Valisi Niyazi Tanılır, Belediye Başkan Vekili Hüseyin Kıvanç ve partililer tarafından karşılandı. 
     Van’ın Bostaniçi beldesine giden Çelik, Bostaniçi Belediye Başkan Vekili Emin Özkan’ı makamında ziyaret ederek, çalışmaları hakkında bilgi aldı. 
     Çelik, burada yaptığı açıklamada, bu yıl başlatılacak yeni bir projeyle, eksi 50 derece soğuk ile artı 50 derece sıcağa dayanabilen mobil okulların yapılacağını belirtti. 
     Bu okulların sağlamlık ve konfor açısından diğer okullardan hiç bir farkı bulunmayacağını anlatan Çelik, "24 dersliği TIR’a yükleyerek, götürüp kuracağımız hareketli okullar getiriyoruz. 48 dersliğe kadar çıkartılabilecek bu okullar, 2 TIR’la taşınacak ve 24 saatte kurulacaktır" dedi. 
     Çelik, içinde öğretmen odası ile çok amaçlı salonu da bulunan mobil okullarla ilgili şöyle konuştu 
     "Bazı köylerimiz var. Bir bakıyorsunuz bu yıl okul yapmışsınız, ancak 5 yıl sonra köylü oradan taşınıyor. Bu köy okulu boş kalıyor. Ya da bir deprem veya bir doğal afet oluyor. Okul yıkılıyor. Çocuklarımız açıkta kalıyor. Bu nedenle mobil okul uygulamasını başlatmayı uygun gördük. Çok sayıda yapacağımız bu okulları bir yerde hazır bir şekilde bekletecek ve ihtiyacı olan bölgelere göndereceğiz. Bu projemizi Sayın Başbakanımızla da paylaştık. Başbakan’ın talimatı üzerine bu start verildi." Şu anda mobil okulun bir prototipinin üretildiğini ve kısa süre sonra Ankara’da tanıtımının yapılacağını ifade eden Çelik, "Herkes, bu mükemmel olmuş, işte özlediğimiz okul tipi dedikten sonra bunun üretimine başlayacağız. Ümit ediyorum ki Aralık ayında bu okuldan yüzlerce üretmiş olacağız" dedi. 
     Çelik, mobil okulların her gün başka bir mahalleye ve köye gideceği şeklinde yanlış algılanmaması gerektiğine de değinerek, bu okullara, birçok kez sökülüp takılabilecek özellikte olması ve ihtiyaç duyulan yere rahatlıkla taşınabilmesinden dolayı "mobil okul" adı verildiğini kaydetti. 
     
     KÖY OKULLARINA MOBİL TUVALET... 
     Büyük bölümünün buzlarla kaplı olması nedeniyle İzlanda’da da bu okul tipinin kullandığına işaret eden Çelik, mobil okulların devreye girmesiyle çok sayıda tuvalete de ihtiyaç duyulacağına dikkati çekti. 
     Hüseyin Çelik, bu tuvaletlerin maliyetinin bin ila bin 800 dolar arasında olduğuna değinerek, sözlerini şöyle sürdürdü 
     "Maalesef birçok köy okulumuzun tuvaleti yok. İnşaat olarak yapmamız uzun bir süre alacaktır. İhtiyacı olan köy okullarına öğrenci mevcuduna göre kız ve erkek mobil tuvaletleri yollanacak. Bu tuvaletlerden çok sayıda üreteceğiz ve götürüp okulların yanına monte edeceğiz." Mobil okulların, şu anda inşa edilen okullardan daha ucuza mal edileceğine de dikkati çeken Çelik, mobil okulların ucuza mal edilmesinin daha kalitesiz olacağı anlamına gelmediğini, bu okullarda kullanılacak malzemenin metrekaresinin 150-200 dolar arasında değiştiğini, daha lüks yapılmak istenmesi durumunda maliyetin, 2 bin dolara kadar çıktığını da sözlerine ekledi. 
     
</TEXT>
</DOC>
