<DOC>
<DOCNO> 379436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonsiy09.html </URL>
<DATE> 2005/09/18/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ağar Çözüm, Brüksel'de, Washington'da değil, Kayseri'de, Van'dadır 
</HEADLINE>
<TEXT>

     DYP Genel Başkanı Mehmet Ağar, ''Hükümet, dış güç odaklarının desteği ile Türkiye'yi yönetmeye kalkmıştır'' dedi. 
     Ağar, partisinin Nevşehir İl Kongresi'ne gitmek için havayolu ile geldiği Kayseri'de, gazetecilere yaptığı açıklamada, hükümetin kendisini iktidara taşıyan kitlelerden koptuğunu savundu. 
     ''Bu hükümet, İstanbul dükalığının hükümeti haline gelmiştir'' diyen Ağar, ''Hükümet, Anadolu'dan kopmuştur. Bunun için yeni bir hareket, yeni bir ışık ve yeni bir gayret lazımdır. Çalışkanlığıyla, inancıyla Anadolu'nun nabzını her zaman elinde tutan, Anadolu'nun gerçek anlamda sembolü olan Kayseri, bu meşaleyi yakacaktır'' diye konuştu. 
     Ağar, terör örgütü PKK'nın eylemlerine de değinerek ''Sıfırdan aldıkları terörü getirdikleri nokta ortadadır. Bunun karşılığında sadece laf ürüten bir hükümet vardır. Bakanı başka, başbakanı başka, başbakan yardımcısı başka telden çalmaktadır'' dedi. 
     Hükümetin sorunları bir bütün halinde kavrayamadığını ve hakim olamadığını öne süren Ağar, şöyle devam etti 
     ''Bu hükümet meşrutiyetini milletten almak yerine dışardan almayı tercih etmiştir. Dış güç odaklarının desteğiyle Türkiye'yi yönetmeye kalkmıştır. Burası Türkiye, muz cumhuriyeti değil. 
     Türkiye yeniden irade tazelemesi gereken bir yolda ilerlemektedir. Bunun adına demokrasilerde seçim diyorlar. Allah seçimi de sandığı da milletimizin önünden eksik etmesin. Biz çözüm millettedir diyoruz. Çözüm, Brüksel'de, Washington'da değil, çözüm Kayseri'de, Ankara'da, Van'da, Samsun'dadır.'' 
     
</TEXT>
</DOC>
