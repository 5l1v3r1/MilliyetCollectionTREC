<DOC>
<DOCNO> 395875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur31.html </URL>
<DATE> 2005/11/17/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Prof. Dr. Ercan Zemin sağlam değilse bahçeye akasya ve okaliptüs dikin 
</HEADLINE>
<TEXT>

     Prof. Dr. Ahmet Ercan, "Binanızın üzerinde bulunduğu zemin sağlam değilse, depreme karşı sağlamlaştırmak için bahçenizde akasya ve okaliptüs yetiştirin" dedi. 
     Prof. Dr. Ercan, Bahçelievler Belediyesi’nce Necip Fazıl Kısakürek Kültür Merkezi’nde düzenlenen "Yer, Yapı ve Deprem İlişkisi" konulu konferansta, depremin oluş şekli ile deprem öncesi ve sonrasında yapılması gerekenleri anlattı. 
     Türkiye’de depremlerin yıkıcı olmasındaki en büyük etkenin, ekonomik durumla ilgili olduğunu ifade eden Prof. Dr. Ercan, gelir dağılımındaki adaletsizliğin, birçok sorunun yanı sıra çarpık ve depreme karşı dayanıksız yapılaşmayı da beraberinde getirdiğini kaydetti. 
     Prof. Dr. Ercan, Marmara Denizi’nde olası bir depremin İstanbul üzerinde yapacağı etkilere de değinerek, bu bölgede 6.5-7 civarı büyüklüğünde bir deprem beklediğini, böyle bir depremin de en fazla Avcılar, Küçükçekmece, Bakırköy, Bahçelievler ve Zeytinburnu bölgelerini etkileyeceğini söyledi. 
     İstanbul’daki binaların büyük bir bölümünün depreme karşı dayanıksız olduğunu ifade eden Prof. Dr. Ercan, "Şu ana kadar baktığımız binaların yüzde 85’i, depreme karşı dayanıksız çıktı. Bu binaların bir an önce elden geçirilmesi gerekiyor" dedi. 
     Depreme karşı alınması gereken önlemleri de sıralayan Prof. Dr. 
     Ahmet Ercan, şunları kaydetti 
     "Yapacağınız bazı küçük çalışmalar, bina üzerindeki riski azaltır. Örneğin binanızın üzerinde bulunduğu zemin sağlam değilse, depreme karşı sağlamlaştırmak için bahçenizde akasya ve okaliptüs yetiştirin. Çünkü akasyanın kökleri derinlere kadar iner ve kazık vazifesi görür. Bir okaliptüs ağacı da zemindeki tonlarca suyu çekebilir. Zeminin kuru olması ise kayma riskini azaltır." 
     
</TEXT>
</DOC>
