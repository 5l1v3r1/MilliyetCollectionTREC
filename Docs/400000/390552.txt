<DOC>
<DOCNO> 390552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur41.html </URL>
<DATE> 2005/10/28/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Saddam'a rüşvet verme skandalı Volvo ve Siemens'den açıklama... 
</HEADLINE>
<TEXT>

     Petrol karşılığı gıda skandalına adı karışan ve Saddam Hüseyin rejimine yasadışı ödeme yaptığı iddia edilen dev şirketlerden Alman Siemens rüşvet suçlamalarını reddederken, İsveç'in Volvo grubu ödeme yaptığını kabul etti. 
     Eski Amerikan Merkez Bankası Başkanı Paul Volcker'ın başında bulunduğu komisyon tarafından hazırlanan ve dün BM Genel Sekreteri Kofi Annan'a sunulan rapora göre, 1,6 milyon dolar yasadışı ödemede bulunmakla suçlanan Siemens firmasının sözcüsü, suçlamaları reddetti. 
     Şirket içinde yapılan soruşturma sonucu raporda iddia edildiği gibi, Siemens Fransa, Siemens Türkiye ve Osram Middle East şirketlerinin Saddam rejimine hiçbir ödemede bulunmadıkları belirtildi. 
     
     VOLVO ''ÖDEME KOMİSYON, RÜŞVET DEĞİL'' 
     İsveçli sanayi devi Volvo ise o dönem Irak'taki temsilcileri aracılığıyla 5 bin dolar komisyon ödediğini kabul ederken, bunun kesinlikle rüşvet olmadığını savundu. 
     Volvo yetkilileri, o dönemde Irak'taki temsilcilerinin rejime komisyon ödemeden, bu ülkede iş yapmanın olanaksız olduğunu belirttiği için bu ödemeyi yapmak zorunda kaldıklarını söylediler. 
     Bu arada, İsveç Başsavcısı Christer van der Kwast, suçlamaları incelediğini açıklayarak, bu konuda soruşturma başlatılıp başlatılmaması konusunda çalıştığını bildirdi. 
     
     AB ''DERS ALMALI'' 
     AB de, raporda 66 ülkeden 2200 şirketin yolsuzluk suçlamalarına karışmasından üzüntü duyduğunu ve bundan ders alınması gerektiğini bildirdi. 
     AB sözcüsü Emma Udwin, sıradan Irak halkının yaşam seviyesini yükseltmeyi amaçlayan bu programın böylesine yanlışlığa doğru yol almasının üzücü olduğunu belirterek, ''Uluslararası toplum bundan ders almalı'' dedi. 
     
</TEXT>
</DOC>
