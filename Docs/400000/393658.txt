<DOC>
<DOCNO> 393658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yazar/altan.html </URL>
<DATE> 2005/11/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Köylü-kentli çatışması ve taze öfkeler... 
</HEADLINE>
<TEXT>


Paris dolaylarındaki yavru kentlerden, Afrika kökenli Fransız göçmenlerin yaşadığı yerlerde çocuk yaştaki gençlerin, ortalığı allak bullak eden öfke gösterileri Türkiye'de de, AB'ye ve özellikle de Fransa'ya karşı kinayeli yorumlara neden oldu 
- Bizi küçümseyenlerin ve hizaya getirmeye çalışanların şu haline bak, dercesine... 

"Yer" küresindeki kara parçalarının 200 devlete bölünmüşlüğünü, tekerleğin yuvarlaklığı gibi "vazgeçilmez bir doğru" olarak benimsediğiniz oranda yerel politikaların halk yığınlarını rahatlatmaya dönük rüzg rlanmaları da, bilimsel değerlendirmelere ağır basmaya başlar... 
Politik böbürlenmeler, objektif analizleri kelepçelediğinde önünü görme olanağı da karardıkça kararır. 
Ve yanardağlar, politik nutuklara uyumlu olarak patlamaz tıpkı toplumsal olaylar gibi... 

"Yer" küresindeki kara parçalarının 200 devlete bölünmüşlüğü, tepeden bakıldığında sadece 2'ye ayrılmakta 
1- Köylülüğü aşıp kentlileşmiş olanlar... 
2- Köylülüğü aşıp yeterince kentlileşmiş olamayanlar... 
Hızla yaygınlaşan küresel bir saydamlaşma, 21. yüzyılın başında insanlığın, "köylü-kentli" zıtlaşmasını yaşadığını gösteriyor. 

Daha önceki dönemlerde "köylü-kentli" zıtlaşması, ülkelerin iç sorunlarıymış gibi görünüyordu. 
17. yüzyılda İstanbul'a Surlar dışından girmek kolay değildi. Ancak İstanbul'da çalışan ve bir işyerine bağlı olanlar girebilirdi Dersaadet'e. 
İstanbul'a Surlar dışından girebilmek için, insanların kent içinde bir işyerine bağlı olduklarını kanıtlamaları gerekirdi. Onlara Farsçada "başı bağlı" anlamına, "serbest" denirdi. "Serbest"ler İstanbul'a özgürce girebildikleri için de, zamanla "serbest" sözcüğü "özgür, açık" anlamında kullanılmaya başlandı. 

Bendenizin çocukluğunda, Göztepe'deki köşk komşularımızdan bir "Saraylı Hanım" vardı. Namazında niyazında, kendi halinde, maslahlı, başörtülü bir hanımdı. Tanımadığı ve gözünün pek de tutmadığı kimselerden söz ederken 
- Onlar dışarlıklı, hiçbir işe yaramazlar, derdi. 
O tarihlerde İstanbul'un nüfusu 500 bin kadardı ve İstanbullu olmayanlar, eski İstanbullular için "dışarlıklı" sayılırlardı. 

Cumhuriyet döneminde de, karayollarının yapılmaması, sade kaynak yokluğundan değildi. Bir anlamda da, köylerin kentlere akmaması içindi. Ankara'da Bakanlıklar - Ulus arası bulvarlarda yalınayak bir köylü göründüğünde, inzibatlar onları 
- Hadi hemşerim yan sokaklara, diye bulvarlardan dışarı çıkarırlardı. 

II. Dünya Savaşı bitiminde, İsmet Paşa'nın Moskova ile dostluğu yeniden ısıtma girişimleri -savaş sırasında Hitler'le aşırı flörtü yüzünden- Stalin'le, Molotof tarafından reddedilince Ankara'nın alelacele Washington'a dümen kırması sonucu, Amerikan yardımlarıyla 1947'de karayolları seferberliği başlatıldı. 
Ve Hazine arazilerinin kadastrosu olmadığı için de, kentler taşra tarafından -hadi yağma demeyelim- istila edilmeye başlandı. 

Karayolları seferberliği ile, Türkiye'nin büyük kentlerine, özellikle de İstanbul'a doğru yoğunlaşan yerel göçler küresel ulaşımın hızlanmasıyla, evrensel bir boyut kazandı. Asya ile Afrika'daki köylüler de, usul usul Avrupa'nın kentlerine akmaya başladılar. 
Avrupa'daki göçmenlerin büyük oranda Müslüman olması Müslüman ülkelerin, köylülüğü aşıp yeterince kentlileşememiş olmasındandı. 

Avrupa da bin yıllık bir ortaçağdan sonra, okyanusların kullanımıyla uzun sürede geçebildi köylülükten kentliliğe... 
21. yüzyılda somutlaşan küreselleşme süreci ise, tüm insanlığın kentlileşme süreci... 
Ülkelerin içinde ve dışında, köylü göçlerini durdurmak için insanları yaşadıkları yerlerde, göçe muhtaç olmayacak bir yaşam düzeyine kavuşturmak gerekiyor. 
Türkiye, 20 yıl içinde AB üyesi olarak, bunun öncülüğünü yapabilecek mi, yapamayacak mı 

Kolay değil hem kentlere gelip, hem de ailelerden filizlenen köylü alışkanlıklarından arınabilmek... Aynı evde 150 yıl boyunca oturmuş olmayı gerektiren bir süreç kentlilik... 
Endüstri devriminden sonra fabrikalara gelen köylüler, işçi sınıfını oluşturmuş ve "proleterya-burjuvazi"çatışmasını yaratmışlardı. 
Şimdi çok daha evrensel bir topografyada, köylü-kentli zıtlaşması çıkıyor ön plana. 
Ve genç kuşaklarda taze öfkeler kabarıyor. 
Adam yerine konmak, kişiliklerini kanıtlamak ve üst düzey bir yaşamdan pay almak isteyen "dışarlıklı" gençler... 

Birtakım çalkantılar ve itiş kakışlardan sonra, ister istemez evrensel bir senteze varılacak... 
Turizmde doğal coğrafya, siyasal coğrafyaya ağır basıyor küresel ekonomide de öyle... 
Politikalar ise aşırı yerel kalıyor ve taze öfkelere çözüm bulmakta zorlanıyor. 

Bizce Türkiye'de bu süreci "Müslümanlık-Hıristiyanlık", yahut "ümmetçilik-laiklik" çerçeveleri içine oturtmak yerine "köylülük-kentlilik" diyalektiği içine yerleştirmek daha sağlıklı olur... 
Ve denebilir ki, İslam ve Türk aleminde, yoksulluğun unutulduğu ilk ülke olacaktır Türkiye... 
Gönül bunu istiyor doğrusu. Enseyi karartmayın... 



</TEXT>
</DOC>
