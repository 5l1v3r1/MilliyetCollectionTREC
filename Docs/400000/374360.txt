<DOC>
<DOCNO> 374360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko07.html </URL>
<DATE> 2005/08/31/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Büyük tasarrufçu döviz, küçük tasarrufçu YTL'ci 
</HEADLINE>
<TEXT>

     Türkiye’deki büyük tasarruf sahiplerinin tasarruflarını daha çok döviz, küçük tasarruf sahiplerinin ise ağırlıklı olarak YTL olarak değerlendirdikleri belirlendi. 
     Haziran sonu itibariyle son bir yılda ise hem döviz tevdiat hesapladı hem de YTL cinsinden tasarruf mevduatlarının giderek büyük hesaplarda toplandığı belirlendi. 
     ANKA’nın Bankacılık Düzenleme ve Denetleme Kurumu’nun BDDK verilerinden yaptığı belirlemelere göre, Türkiye’deki bankalarda bulunan döviz mevduat hesaplarının yüzde 29.1’le büyük bölümü 1 milyon YTL’nin 1 katrilyon lira üzerinde para bulunan hesaplarda, YTL cinsinden tasarruf mevduatlarının büyük bölümü ise yüzde 30.2’yle 10-50 bin YTL arasında para bulunan hesaplarda bulunuyor. 
     Haziran sonu itibariyle 72 milyar YTL düzeyinde bulunan bankalardaki YTL cinsinden tasarruf mevduatının yüzde 19.6’sının 10 bin YTL’ye kadar olan hesaplarda, yüzde 
     30.2’sinin 10 bin-50 bin YTL arası hesaplarda, yüzde 24,3’ünün 
     50 bin-250 bin YTL arasındaki hesaplarda yüzde 10.7’sinin 250 
     bin- 1 milyon YTL arasındaki hesaplarda bulunduğu belirlendi. 
     YTL tasarruf mevduatının yüzde 15.2’si ise 1 milyon YTL’nin üzerindeki hesaplarda tutuluyor. 
     Bu yıl haziran sonunda 75.3 katrilyon lira düzeyinde bulunan yurt içi yerleşiklere ait döviz tevdiat hesaplarının ise sadece yüzde 9.9’u 10 bin YTL’ye kadar olan hesaplarda, yüzde 21’i ise 10 bin -50 bin YTL arasındaki hasaplarda bulunuyor. 50 bin-250 bin YTL tutarındaki hesaplarda bulunan döviz mevduatları toplam DTH’ların yüzde 24.9’u kadar bir büyüklük oluştururken, 250 bin-1 milyon YTL tutarındaki döviz hesaplarında tutulan DTH’ların payı ise yüzde 15.2 olarak hesaplandı. Değeri 1 milyon YTL’nin üzerindeki DTH hesaplarında bulunan döviz mevduatlarının toplam DTH’lar içerisindeki payı ise yüzde 29.1’e kadar ulaşıyor. 
     
     BÜYÜKLERİN PAYI ARTIYOR 
     Geçen yılın aynı dönemiyle karşılaştırıldığında ise hem YTL hem de döviz mevduatlarında büyük miktarlardaki hesapların payının önemli ölçüde arttığı belirlendi. Buna göre geçen yıl haziranda YTL mevduatların yüzde 27’si 10 bin YTL’ye kadar olan mevduatlarda bulunuyordu. Bu oran bu yıl haziranda yüzde 19.6’ya kadar geriledi. Buna karşılık aynı dönemler itibariyle 
     1 milyon YTL’nin üzerindeki mevduatların payı yüzde 12.4’ten 
     yüzde 15.2’ye çıktı. Dikkat çeken bir başka büyüme de 50 bin- 250 YTL arasındaki mevduatların payının yüzde 19.6’dan yüzde 24.3’e çıkması oldu. Döviz mevduatlarında da aynı gelişme kaydedildi. 10 bin YTL’nin altındaki döviz mevduatlarının geçen yıl haziran sonunda yüzde 14.2 olan payı bu yıl yüzde 9.9’a inerken, 1 milyon YTL’nin üzerindeki DTH’ların payı yüzde 22’den yüzde 29’a yükseldi. Tasarruf mevduatı, döviz mevduatı, ticari kuruluşlar mevduatı ve diğer tüm mevduatlar birlikte değerlendirildiğinde de büyük mevduatların payındaki yüksek artış dikkat çekti. Geçen yıl toplam mevduatların yüzde 16.4’ü 10 bin YTL’ye kadar olan hesaplarda bulunurken bu yıl bu oran yüzde 12.1’e geriledi. Yüzde 19.6 olan 1 milyon YTL ve üzerinde para tutulan mevduatların toplam içerisindeki payı ise yüzde 29.6’dan yüzde 35.6’ya kadar çıktı. Bu yıl haziran sonu itibariyle bankalarda toplam 204.7 milyar YTL’lik mevduat bulunuyordu. 
     
</TEXT>
</DOC>
