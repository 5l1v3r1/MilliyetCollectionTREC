<DOC>
<DOCNO> 377334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonsiy05.html </URL>
<DATE> 2005/09/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Devlet Bakanı Şahin Beşiktaş taraftarının tepkisini eleştirdi 
</HEADLINE>
<TEXT>

     Ersin ERCAN-Mutlu YUCA BOLU,10 DHA 

DEVLET Bakanı ve Başbakan Yardımcısı Mehmet Ali Şahin, taraftarların Beşiktaş Kulübü’nün bir maç saha kapatma cezasını protesto ederek sokaklara dökülmesiyle ilgili olarak, Bu konunun tartışma zeminine taşınmış olmasını, bu beğenmemeyi sokak gösterilerine dönüştürmeyi doğru bulmuyorum'' dedi. 
     Ailesiyle birlikte Bolu’nun doğa harikası Abant’ta tatil yapan Bakan Şahin, gazetecilerin sorularını cevaplandırdı. Şahin, Pofesyonel Futbol Disiplin Kurulu’nun verdiği bir maç saha kapatma cezasını Beşiktaş Kulübü’nün protesto ederek taraftarların sokaklara döküldüğünü hatırlatması üzerine Bakan Şahin, Kişi ve kurumlar yasaların ön gördüğü çerçevede hareket etmek durumundalar. Profesyonel Disiplin Kurulu bir ceza vermişse bunun bir nedeni vardır. Bu ceza beğenilmezse müracaat edilecek kurumlar da vardır. Türkiye bir hukuk devletidir. Özellikle özerk Futbol Federasyonu ve bunun içindeki kurumların aldığı kararları beğenmeyebiliriz. Ama yapılması gereken şey, yine yasaların ön gördüğü müracaat haklarını kullanmak, ama sonucunda kesinleşmiş kararları yerine getirmektir. O nedenle bunun bir tartışma zeminine taşınmış olmasını, bu beğenmemeyi sokak gösterilerine dönüştürmeyi doğru bulmadığımı ifade etmek istiyorum. Beşiktaş yönetimi geçtiğimiz sezonlarda da buna benzer kararlara maalesef muhatap oldular. Beşiktaş ile ilgili verilecek son kararın bu verilen karar olmasını diliyorum. Bundan sonra Beşiktaş’ın böyle kararlara muhatap olmamasını diliyorum. Ama sanıyorum bunlar başka bir kuruma da itiraz etme hakları var. Tahkim Kurulu’na da itiraz etme hakları var. O süreci de kullansınlar'' dedi. 
     
     KARARLARA SAYGI DUYMAK VE GEREĞİNİ YAPMAK DURUMUNDASINIZ 

     Bakan Şahin, Beşiktaşlı yöneticilerin kendilerine haksızlık yapıldığı yönündeki düşüncelerinin hatırlatılması üzerine ise, Bu tür değerlendirmeleri isabetli bulmuyorum. Kendilerine görev verilen kişi ve kurumlar yasal çerçevede görevlerini ifa edeceklerdir. Yargı kararlarını da beğenmeyebiliriz. Nitekim ben avukatlık yaptım. Beğenmediğim yargı kararları da olmuştur. Bununla ilgili yapılacak olan şey temyiz yoluna başvurmaktır. Ama o yol da tükendikten sonra bu konuda yapacağınız şey kararlara saygı duymak ve gereğini yerine getirmektir. Kaldı ki Türkiye’nin en güzide kulüplerinden biri olan Beşiktaş bu tür karalardan olumsuz etkilenmemeli, yoluna büyük bir arzu ve heyecanla devam etmelidir. Beşiktaş bu sene çok iyi bir takım kurdu. Nitekim Beşiktaşlı oyuncular, son iki milli maçımızda gollerimizi atan futbolcular. O bakımdan Beşiktaş’ı ve yetiştirdiği futbolcuları tebrik ediyorum. Bir maç saha kapama kararının üzerinde fazla durmamalılar, oyunlarını oynasınlar'' dedi. 
     
     KİMSE GOCUNMASIN 

     Trabzonspor’un milli futbolcusu Gökdeniz hakkında yürütülen soruşturmayı da değerlendiren Bakan Şahin, ortada İddaa oyunu oynayarak maçların sonuçlarını etkileyecek bir takım girişimlerde bulunulması iddiası olduğunu belirterek, Demek ki Türkiye’de sistem işliyor. Kim olursa olsun. Ne kadar önemli oyuncu olursa olsun, hata yapan sonuçlarına katlanır. Biz sporda şaibe iddialarının üzerine hassasiyetle gideceğimizi her seferinde vurguladık. Bu konuda kurumlarımız da görevlerini yerine getirecektir. En ufak bir ihbarı değerlendirecekler. Bu iddiaların aslının olup olmadığını inceleyeceklerdir. Yapılan incelemeler sonucunda böyle bir noktaya gelinmişse tabiki kurumlar bu konudaki yasa ve yönetmeliklerin gereğini yerine getirecektir. Bundan kimse gocunmasın. Dolayısıyla herkes bundan dersler çıkarsın. Spora olumsuz gölgeler düşürme hareketlerine asla müsama gösterilmeyeceğini herkes bilsin. Eğer bu konuda ilgili kurumlar bir takım bulgular ve deliller elde etmişlerse ve bu deliller hangi sonuca bağlanmışsa, yasa ve yönetmeliklerde tabiki o gerçekleşecektir. Kimse bunu tartışamaz'' dedi. 
     Bakan Şahin, doğa harikası Abant’a 2 futbol sahası ile birlikte voleybol ve basketbol sahaları yapılacağını belirterek, Futbol sahalarının yapılmasıyla birlikte futbol kulüplerimiz Abant’da sezon öncesi kamp yapabilecekler. Ayrıca Abant’a golf sahası yapılması için de Ankara’ya gidince girişimlerde bulunacağım'' dedi. 
     
</TEXT>
</DOC>
