<DOC>
<DOCNO> 367859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur04.html </URL>
<DATE> 2005/08/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Önce sohbet, sonra cinayet 
</HEADLINE>
<TEXT>

     Hakan TURHAN DHA 

      ADAPAZARI'nda, bir inşaatın önünde oturup sohbet eden grup arasında çıkan kavgada, 1 kişi tabancayla vurularak öldürüldü. 24 yaşındaki Murat Yavaş'a olay yerine gelen acil servis ambulansında ilk müdahaleyi yapılmasına karşın hastaneye kaldırılırken yolda yaşamını yitirdi. 
     Olay, Yenidoğan mahallesi Fabrika Caddesi üzerinde bulunan Mecidiye Camii arkasındaki bir inşaatın önünde meydana geldi. İnşaatın önünde oturarak sohbet etmekte olan 2 grup arasında bilinmeyen bir nedenle kavga çıktı. Kavga sırasında, adı öğrenilemeyen 1 kişi tabancasını çekerek 24 yaşındaki Murat Yavaş'a kurşun yağdırdı. Kanlar içerisinde yere yığılan Murat Yavaş'a olay yerine gelen acil servis ambulansındaki doktorlar ilk müdahaleyi yaptılar. Kalp masajı da yapılan Murat Yavaş, daha sonra ambulansla hastaneye götürülürken yolda hayatını kaybetti. 
     Polis, cinayetle ilgili olarak tabancayı ateşleyip kaçan şahsı aramaya başladı. 
     
</TEXT>
</DOC>
