<DOC>
<DOCNO> 377205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/ekonomi/aeko.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, konut kredisini sordu 
</HEADLINE>
<TEXT>


Gözden geçirme görüşmelerine önceki gün İstanbul'dan başlayan IMF heyeti, bankacılarla yaptığı toplantılarda konut kredilerinin durumunu sordu. Denizbank Genel Müdürü Ateş, "Konut kredilerini özellikle sorguladılar" dedi 

EKONOMİ SERVİSİ 

Uluslararası Para Fonu IMF Türkiye Masası Şefi Lorenzo Giorgianni başkanlığındaki heyet, İstanbul'da iş çevreleri ile yaptığı görüşmelerde, son zamanlarda yüksek oranda artış gösteren konut kredilerini gündeme getirdi. 
Önceki gün İstanbul'a gelerek, Türkiye İhracatçılar Meclisi, Müstakil Sanayiciler ve İşadamları Derneği ve Bankalar Birliği ile görüşmeler yapan IMF heyetinin dün de Denizbank ve Yapı Kredi yetkilileri ile görüştü. Heyetin Denizbank ile yaptığı görüşmeye, bankanın Genel Müdürü Hakan Ateş'in yanı sıra Zorlu Holding Yönetim Kurulu Başkanı Ahmet Nazif Zorlu da katıldı. 
Görüşme sonrasında heyet bir açıklama yapmazken, Denizbank Genel Müdürü Ateş, heyetin özellikle konut kredileri üzerinde durduğunu belirtti. IMF heyeti ile Türkiye Bankalar Birliği yönetimi olarak dün akşam da biraraya geldiklerini anımsatan Ateş, şunları kaydetti 
"Konut kredilerindeki artış önemli bir konu. Onu özellikle sorguladılar. Rakamları biliyorlar, biz de en son rakamları verdik. Burada ciddi bir artış var. Öyle zannediyorum ki mortgage yasası ile ilgili bizler kadar onlar da bir beklenti içinde." 
Bilindiği gibi son rakamlar, konut kredilerinde yüksek artışlar olduğunu gösteriyor. Bankacılık Düzenleme ve Denetleme Kurulu'nun BDDK verilerine göre, bu yıl ilk altı ayda konut kredilerinde yüzde 132 oranında artış oldu. Bu verilerden hareketle BDDK da sık sık vade uyumsuzluğunun yaratabileceği sorunlara dikkat çekiyor. Konut kredilerinde vade 20 - 25 yıla çıkarken, mevduatın ağırlıklı kısmı h l '3 ay vadeli' mevduatta toplanıyor. 

Satışlarla IMF'nin ilgisi yok 
Denizbank Genel Müdürü Ateş, IMF heyeti ile görüşme sonrası, gazetecilerin, görüşmede yabancı bankaların Türkiye'de banka alışları ile ilgili bir görüşme olup olmadığını sorması üzerine heyetin bu konu ile ilgisi olmadığını söyledi. 
Ateş, "IMF heyeti pazarın genel durumunu incelemek, sanayi ve bankacıların ekonomiyi ne şekilde değerlendirdiğini öğrenmek için bu tür ziyaretler yapıyor. Görüşmede Bankacılık Yasası üzerinde durulmadı. Burada bir takım bankalarda hisse almak isteyenler de var. Bu da açık ama bunun IMF ile uzaktan yakından bir ilgisi yok" dedi. 


</TEXT>
</DOC>
