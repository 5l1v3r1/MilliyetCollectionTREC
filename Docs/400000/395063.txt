<DOC>
<DOCNO> 395063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun31.html </URL>
<DATE> 2005/11/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Villepin, Paris banliyösünde... 
</HEADLINE>
<TEXT>

     Fransa Başbakanı Dominique de Villepin, Fransa'da şiddet olaylarının başladığı Paris yakınlarındaki Aulnay-Sous-Bois banliyösünü bugün ziyaret etti. 
     Başbakan, ziyareti sonunda basına yaptığı kısa açıklamada şöyle dedi 
     ''Zor günler geçiren Aulnay-sous-Bois sakinlerini görmeye ve onlara iki mesaj getirmeye geldim. Birincisi, cumhuriyet kurallarına kesinlikle saygı gösterilmesi gerekir ve yasalara uymayanlar cezalandırılır. İkincisi ise sorumluluk mesajı... Ayırımcılık ve adaletsizlik duygularının giderilmesi için seferber olmak gerekir. Bu konuda her gün sürecek çalışmada bütün Fransızlar seferber olmalıyız.'' Bu arada meclis genel kurulu, hükümet için olağanüstü hal ilan etme yetki süresini 12 günden üç aya çıkartan yasa tasarısını oylayacak. Akşam saatlerinde yapılacak oylamadan sonra, tasarı senatoya gidecek. 
     Bakanlar kurulu, Cumhurbaşkanı Jacques Chirac'ın başkanlığında dün yaptığı toplantıda yasa tasarısını kabul etmişti. 
     Polis, bu sabah yaptığı açıklamada, dün gece ülke genelinde 215 aracın yakıldığını bildirmişti. Bu rakam, önceki gece 284 idi. 
     
</TEXT>
</DOC>
