<DOC>
<DOCNO> 390259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur40.html </URL>
<DATE> 2005/10/27/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Tasarı görüşmelerinde '28 Şubat' tartışması... 
</HEADLINE>
<TEXT>

     TBMM Genel Kurulu'nda, bazı kamu alacaklarının tahsili ve terkinine ilişkin yasa tasarısının görüşmelerinde, ''28 Şubat'' tartışma konusu oldu. 
     Anavatan Partisi Grup Başkanvekili Süleyman Sarıbaş, ''yurtdışına master ve doktoraya gönderilen ve daha sonra çeşitli nedenlerle üniversiteleriyle ilişiği kesilenlere sınav şartı aranmaksızın öğretim elemanı olarak atama hakkı verilmesini'' düzenleyen 7. maddenin, Plan ve Bütçe Komisyonu'na geri çekilmesini eleştirdi. 
     Bu durumda olan 800-900 kişinin, Mehmet Sağlam'ın YÖK Başkanı olduğu dönemde yurtdışına eğitim için gönderildiğini, daha sonra göreve gelen Kemal Gürüz'ün bu kişileri, hiçbir mahkeme kararı ve belgeye dayanmaksızın ''perişan ettiğini'' ileri süren Sarıbaş, AK Parti'ye, ''hak ve hukuk üzerinden siyaset yaparak iktidar oldunuz. Tayyip Erdoğan'ın hakkını verdik, Başbakan yaptık. Hakkı mıydı, evet hakkıydı. Peki hakkı yenen diğer kişiler ne olacak Anayasa oylaması için sattınız bu insanları...Bu, mağdur olan, muhafazakar insanlar için CHP ile koalisyon kurdunuz'' dedi. 
     AK Parti milletvekillerinin tepki göstermesi üzerine Sarıbaş, ''Bu koalisyonunun adını da söyleyeceğim 28 Şubat koalisyonudur bunun adı... Masum insanların hakkı üzerinden pazarlık yaptınız. Tıpkı üniversite kapılarında bıraktığınız diğer insanlar gibi. Sizi milletin vicdanına havale ediyorum'' diye konuştu. 
     
     ''28 ŞUBAT'IN ARKASINDA OLAN SİZSİNİZ'' 
     AK Parti Grup Başkanvekili Salih Kapusuz, Sarıbaş'a yanıt verirken, ''Herkes aynaya baksın. 28 Şubat'ı kabul eden, ona sahip çıkan ANAP'tır. Onun ardında olan sizsiniz. Ama bu konu üzerinden polemik yapılmasına üzülüyorum'' dedi. 
     Hiçbir önyargıları olmadan, toplumun her kesiminin sorunlarını Meclis'e getirdiklerini ifade eden Kapusuz, geçmişte hem sağ hem de sol düşünceden insanların suçlandığını, ceza aldığını Meclis'in hak kaybına uğrayan bazı kişilere hakkını iade ettiğini kaydetti. 
     Konu üzerinde ''pazarlık'' yapılmadığını, doğru bildiklerini herkesle her zeminde paylaşmaktan ve tartışmaktan çekinmediklerini dile getiren Kapusuz, komisyona geri çekilen madde üzerinde tüm tarafların biraraya gelerek uzlaşma sağlanmasını istediklerini vurguladı. 
     Kapusuz, ''Eğer bunu 28 Şubat koalisyonu olarak takdim ederseniz, aynada kendinizi görürsünüz. Biz yaptığımız işin arkasındayız'' dedi. 
     
     ''ANAVATAN'I YOK SAYMA KAPRİSİ...'' 
     Kapusuz'un konuşmasının ardından ANAVATAN Grup Başkanvekili Ömer Abuşoğlu, kendi partisine sataşma olduğu gerekçesiyle söz istedi. AK Parti'li milletvekillerinin ''Abuşoğlu o zaman ANAP'lı değildi'' diye laf atmaları üzerine kürsüye gelen Abuşoğlu, siyasete atılmadan önce üniversitede görev yaptığını, yurtdışına gönderilen master ve doktora öğrencilerinin geri çağrılmasına yakından tanık olduğunu söyledi. 
     AK Parti'li milletvekillerinin tepkilerini sürdürmesi üzerine Abuşoğlu, ''Sizde Anavatan Partisi'ni yok sayma kaprisi var. ANAVATAN var mı yok mu göreceksiniz. Ben bu kürsüden konuşuyorsam, bu partinin ülkenin dört bir yanında olduğunu göreceksiniz. Siz taahhütlerinizi yerine getirmediğiniz için bugün ANAVATAN güçlendi, belki de yakında DYP grubu olacak. Siz gülün şimdi. 28 Şubat'ta kim istifa etti, kim imzayı attı ve gitti Bunu, bir daha düşünün'' dedi. 
     
     ''ÜZERİNDE ÇALIŞILDIKTAN SONRA GELECEK'' 
     AK Parti İzmir Milletvekili Mehmet Tekelioğlu, komisyona geri çekilen 7. maddenin, üzerinde çalışıldıktan sonra yeniden Meclis gündemine geleceğini belirtti. 
     Maliye Bakanı Kemal Unakıtan, milletvekillerinin soruları üzerine, yurtdışından geri çağrılan master ve doktora öğrencileri hakkında ''yasadışı örgüt üyeliğine dair herhangi bir mahkeme kararı veya belge olmadığını, tamamen sübjektif kriterlerle geri çağrıldıklarını'' söyledi. 
     Görüşmelerin ardından, mecburi hizmet karşılığı yurtdışına gönderilen ve görevlerinden ayrılanlardan, haklarında borç takibi işlemi başlatılanlara yapılan masrafa, düzenleme yürürlüğe girmeden öncesinde faiz uygulanmayacağına ilişkin 1. madde kabul edildi. 
     Tasarının 4. maddesine geçildikten sonra birleşime saat 20.00'ye kadar ara verildi. 
     
</TEXT>
</DOC>
