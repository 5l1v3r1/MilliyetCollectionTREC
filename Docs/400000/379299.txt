<DOC>
<DOCNO> 379299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonyas02.html </URL>
<DATE> 2005/09/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çocuklarda obeziteye dikkat 
</HEADLINE>
<TEXT>

     Dokuz Eylül Üniversitesi Tıp Fakültesi Çocuk Endokrin ve Ergenlik Bölümü Başkanı Prof. Dr. Atilla Büyükgebiz, okul çağındaki 10 çocuktan 2’sinin obez olduğunu belirterek, ailelerin çocuklarını obeziteden korumak için kalorili yiyeceklerden uzak tutmasını ve spora yönlendirmesini istedi. 
     Hilton Convention Center’da düzenlenen 29. Ortadoğu ve Akdeniz Ülkeleri Pediatri Dernekleri Birliği UMEMPS kongresine katılan Prof. 
     Dr. Büyükgebiz, AA muhabirine yaptığı açıklamada, obezitenin Türkiye’nin ve dünyanın en önemli sorunlarından biri olduğunu söyledi. 
     Prof. Dr. Büyükgebiz, yapılan araştırmalara göre, okul çağındaki 10 çocuktan 2’sinde obezite görüldüğünü, bu oranın da giderek 
     yükseldiğini vurgulayarak, "Obezite çocukluk çağında başlar ve yeterli önlem alınmazsa bu çocukların büyük bir bölümü özellikle ergenlik çağında obez olur" diye konuştu. Yaşıtlarından daha iri görünen çocuklarda obezite tehlikesi bulunabileceğini ifade eden Prof. Dr. Büyükgebiz, şunları kaydetti "Obezitenin çeşitli sebepleri var. Genetik olabilir anne ve babası obez olan çocuklarda obezite görülmesi daha fazla. Beslenme alışkanlıkları ’fast-food’ denilen yüksek kalorili gıdaların tüketildiği ülkelerde obezite daha fazla görülüyor. Hareketsizlik fazla yemek yemek ancak alınan kalorilerin hareketsizlik sebebiyle yakılamaması. Ayrıca, son yıllarda çocukların bilgisayar ve televizyona bağımlı hale gelmesi de obezite vakalarında artışa neden oldu. Zamanının çoğunu dışarıda oynamak yerine bilgisayar ve televizyon başında geçiren çocuklar, kola ve cips tüketiyor. Bu da onların kilo almasına neden oluyor." 
     
     ÖNERİLER 
     Anne ve babalardan obezitenin engellenmesi için çocuklarının beslenmesine dikkat etmelerini, fazla kalorili yemekler yedirmemelerini isteyen Prof. Dr. Büyükgebiz, okul yemeklerinin de diyetisyen kontrolünde verilmesi, aşırı yağlı ve kalorili olmaması gerektiğini bildirdi. 
     Prof. Dr. Atilla Büyükgebiz, çocukların hayatına hareket ve sporun sokulmasının önemine işaret ederek, bu konuda da aile ve okul yönetimlerine büyük görev düştüğünü dile getirdi. 
     Obezitenin önlenmesi için çikolata, hamburger, cips, şeker ve kola gibi ürünlerin özendirici reklamlarının çocukların izleyeceği saatlerde yayınlanmaması gerektiğini kaydeden Prof. Dr. Büyükgebiz, bu tür reklamların çocukların yatma saatlerinden sonra ve okulda oldukları zamanlarda yayınlanmasına özen gösterilmesini istedi. Prof. 
     Dr. Büyükgebiz, bazı Avrupa Birliği AB ülkelerindeki uygulamanın da böyle olduğunu ifade etti. 
     Obezitenin beraberinde kalp ve tansiyon gibi birçok sorun getirdiğine dikkat çeken Prof. Dr. Büyükgebiz, çocukluk çağında önlem alınması, obezite ile hangi yaşta karşılaşılırsa karşılaşılsın mutlaka tedavi edilmesi gerektiğini sözlerine ekledi. 
     
</TEXT>
</DOC>
