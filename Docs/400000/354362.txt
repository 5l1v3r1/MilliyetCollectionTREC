<DOC>
<DOCNO> 354362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko09.html </URL>
<DATE> 2005/06/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Turkcell'in yeni hissedarı, Rus Alfa Telekom... 
</HEADLINE>
<TEXT>

     Çukurova Grubu ile Alfa Telecom Turkey Limited arasında 3.3 milyar ABD Doları tutarında bir finansman paketi oluşturuldu. Çukurova Holding A.Ş, Turkcell İletişim Hizmetleri A.Ş. ile ilgili olarak bugün İMKB'ye bir açıklama gönderdi. 
     Açıklamaya göre, 13 Haziran 2005 tarihli Özel Durum Açıklamasında belirtildiği şekilde yürütülen çalışmalar neticesinde, Çukurova Grubu ile Alfa Telecom Turkey Limited arasında 3.3 milyar ABD Doları tutarında bir finansman paketi oluşturuldu. 
     Bu finansman paketi, yurtdışında kurulu bir Çukurova Grubu şirketi olan Çukurova Finance International Limited'in alacağı 1 milyar 707 milyon dolar tutarında 6 yıl vadeli kredi ve yine yurtdışında kurulu bir Çukurova Grubu şirketi olan Çukurova Telecom Holding Limited tarafından ihraç edilecek toplam 1 milyar 593 milyon dolar tutarında hisse senedine çevrilebilir, 2011 yılı vadeli bonolardan oluşacak. 
     Açıklamada, şöyle denildi 
     ''Söz konusu bonolar, istisnai haller haricinde ihraç tarihinden itibaren 18 ay sonra hisse senedine dönüştürülebilecek olup, bu dönüşümün gerçekleştirilmesi halinde Alfa Telecom Turkey Limited şirketinin Turkcell İletişim Hizmetleri A.Ş.'deki dolaylı hissedarlığının yüzde 13.22 oranında olması beklenmektedir. 
     Söz konusu finansman paketi sadece yetkili makamlardan gerekli izinlerin alınması ve Alfa Telecom Turkey Limited tarafından gerekli hukuki ve mali incelemelerin tamamlanması önkoşullarına bağlıdır. Söz konusu finansman Çukurova Grubu tarafından öncelikle Grup şirketlerinin TMSF'ye olan borcunun kapatılmasında ve halen Yapı ve Kredi Bankası A.Ş. mülkiyetinde bulunan Turkcell Holding A.Ş. ve Turkcell İletişim Hizmetleri A.Ş. hisselerinin satın alınmasında kullanılacaktır.'' 
     
</TEXT>
</DOC>
