<DOC>
<DOCNO> 364633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun21.html </URL>
<DATE> 2005/07/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İspanyol yargıç, yanlışlıkla infaz yapan Londra polisini savundu .. 
</HEADLINE>
<TEXT>

     Londra'da polisin şüpheli gördüğü gerekçesiyle ateş ederek öldürdüğü Brezilyalı masum genç, İspanya'da tartışma konusu oldu. 
     Yüksek Mahkeme Başkanı Francisco Jose Hernando, ''Üçüncü Dünya Savaşı ile karşı karşıyayız. Bu savaş terörizme karşı ve herhangi bir riski önlemeye kalkışmak masum insanların ölümüne yol açabilir. Riskin önlenmesi bana göre doğal'' dedi. 
     İktidardaki Sosyalist İşçi Partisi PSOE Hernando'nun açıklamasına sert tepki göstererek, ''Normal demokratik ve siyasi bir ortamda bu tip açıklamalar istifayla sonuçlanmak zorunda'' açıklamasında bulundu. 
     PSOE'den Diego Lopez Garrido, Yüksek Mahkeme Başkanı'nın ''dehşet ve utanç verici Anglosakson bir konuşma'' yaptığını belirterek, hiçbir şeyin vatandaşların özgürlük hakkından daha değerli olamayacağını söyledi. 
     Komünist Solda Birlik partisi de Yüksek Mahkeme Başkanı'nın demecini eleştirerek, PSOE'ye destek verdi. 
     Yüksek Mahkeme Başkanı Hernando'ya destek veren tek parti, ana muhalefetteki Halk Partisi PP oldu. PP'den yapılan açıklamada, ''Hernando'ya karşı yapılan eleştiriler sadece onun kuyusunu kazmaya yönelik stratejik açıklamalardır'' denildi. 
     
</TEXT>
</DOC>
