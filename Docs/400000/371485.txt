<DOC>
<DOCNO> 371485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo16.html </URL>
<DATE> 2005/08/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sıralama turunun galibi Mercedes'in Finli pilotu Raikkonen oldu 
</HEADLINE>
<TEXT>

     Formula 1 Dünya Şampiyonası'nda sezonun 14. yarışı olan Türkiye Grand Prix'sinde, bugün yapılan sıralama turunun galibi McLaren Mercedes'in Finli pilotu Kimi Raikkonen. 
     İstanbul Park Pisti'nde yarın 58 tur üzerinden yapılacak mücadeleye, bugünkü sıralama turunu 1.26.797'lik derecesiyle 221.357 ortalama hızıyla tamamlayan Kimi Raikkonen ilk sırada başlayacak. Bu sezon 5. kez "pole pozisyon"da başlayacak olan Finli pilot, kariyerindeki 8. "pole pozisyonu" elde etmiş oldu. 
     Raikkonen'in ardından 2 Renault pilotu Giancarlo Fisichella ve Fernando Alonso gelirken, McLaren Mercedes pilotu Juan Pablo Montoya da yarınki yarışa 4. cepte başlayacak. 
     
     MICHAEL SCHUMACHER TAMAMLAYAMADI 

     Pilotlar, sıralama turlarında oldukça zorlu anlar yaşarken, özellikle 8. virajda zorlanıldı. 
     Sıralama turlarını 4 pilot tamamlayamazken, son Dünya Şampiyonu Ferrari pilotu Michael Schumacher de 9. viraj girişinde spin atıp pistten çıktı ve sıralama turunu tamamlayamadı. 
     Sauber Petronas pilotu Jacques Villeneuve, 8. virajı alamadı ve pist dışına çıktı. Sauber Petronas pilotu yarışı sürdüremedi ve görevlilerin yardımıyla araç garaja çekildi. 
     Minardi-Cosworth takımından Robert Doornbos'un da lastikleri yanınca pit alanına girmek zorunda kaldı. Pit girişinde araçtan alevler yükseldi. Pilot aracı terketti ve görevliler aracı söndürdü. Ayrıca Jordan-Toyota'nın Hintli pilotu Karthikeyan da sıralama turlarını tamamlayamayanlar arasında yer aldı. 
     BAR Honda pilotu Jenson Button ise ilk sektörde en iyi dereceyi yaparken, daha sonra spin atıp pist dışına çıktı. İngiliz pilot güçlükle aracını kontrol edip, piste çıkarak turunu tamamladı. 
     Turlar sırasında pite giderken yarış çizgisi üzerinde yol alan BAR Honda pilotu Takıma Sato, turunu sürdüren BMW Williams pilotu Mark Webber'in süre kaybına neden oldu. 
     Pilotlar sıralama turlarında, antrenman turlarına oranla daha kötü dereceler yaptı. 
     
     SIRALAMA TURU SONUÇLARI 

     Sıralama turu sonuçları şöyle 
     

Pilot Takım Ülke Süre 1-Kimi Raikkonen McLaren Mercedes Finlandiya 1.26.797 2-Giancarlo Fisichella Renault İtalya 1.27.039 3-Fernando Alonso Renault İspanya 1.27.050 4-Juan Pablo Montoya McLaren Mercedes Kolombiya 1.27.352 5-Jarno Trulli Toyota İtalya 1.27.501 6-Nick Heidfeld Williams BMW Almanya 1.27.929 7-Mark Webber Williams BMW Avustralya 1.27.944 8-Felipe Massa Sauber Petronas Brezilya 1.28.419 9-Ralf Schumacher Toyota Almanya 1.28.594 10-Christian Klien Red Bull Racing Avusturya 1.28.963 11-Rubens Barrichello Ferrari Brezilya 1.29.369 12-David Coulthard Red Bull Racing İngiltere 1.29.764 13-Jenson Button BAR Honda İngiltere 1.30.063 14-Takuma Sato BAR Honda Japonya 1.30.175 15-Tiago Monteiro Jordan-Toyota Portekiz 1.30.710 16-Christijan Albers Minardi-Cosworth Hollanda 1.32.186 17-Robert Doornbos Minardi-Cosworth Hollanda -------- 18-Jacques Villeneuve Sauber-Petronas Kanada -------- 19-Narain Karthikeyan Jordan-Toyota Hindistan -------- 20-Michael Schumacher Ferrari Almanya --------      
     RAİKKONEN KENDİME VE ARABAMA OLAN GÜVENİM TAM 

     Formula 1 Türkiye Grand Prix'sinde bugün gerçekleştirilen sıralama turlarının en hızlı ismi olan McLaren Mercedes'in Finli piloti Kimi Raikkonen, kendisine ve aracına güveninin tam olduğunu söyledi. 
     Kimi Raikkonen, sıralama turları sonrası yapılan basın toplantısında, özellikle son sektörde biraz zaman yitirdiğini ve fren sorunu da yaşadığını belirtirken, "Ama biraz zamanım olduğunu bildiğim için fazla endişelenmedim. Dünkü test turlarında da mükemmel değildim. Ama doğru lastiği bulmaya çalışmıştık. Şimdi iyi bir sonuç çıkardık. Kendime ve arabama olan güvenim tam. İşler iyi gidiyor" dedi. 
     Başarılı pilot, İstanbul Park Pisti ile ilgili olarak da, "Sıradışı bir pist. İniş ve çıkışlar, keskin virajlar var. Özellikle 8 numaralı virajı çok hızlı geçemiyoruz. Benim adıma hoş bir pist" diye konuştu. 
     
     FISICHELLA "SÜREM, YARIN İÇİN CESARET VERİCİ" 

     Sıralama turlarında ikinci en hızlı zamanını yapan Renault takımının pilotu Giancarlo Fisichella, özellikle rüzgardan yakındı. 
     Tur sırasında çok fazla rüzgar olduğunu ve bunun da kendisine zorluk çıkardığını anlatan İtalyan pilot, "Ama elde ettiğim süre iyi. Yarın için cesaret verici. Heyecanla bekliyorum ve podyuma çıkmayı ümit ediyorum. Tabii ki asıl hedefim kazanmak" derken, pistle ilgili de, "Çok güzel bir parkur. Perşembe günü ilk kez pisti gezdiğimde ne kadar güzel olduğunu fark ettim. İlk 2-3 turum da oldukça heyecan vericiydi" diye konuştu. 
     
     ALONSO "3. SIRA DA MEMNUN EDİCİ" 

     Formula 1 Dünya Şampiyonası'nda pilotlar sıralamasının zirvedeki ismi olan Renault'un İspanyol sürücüsü Fernando Alonso da rüzgardan yakınarak, "Sıralama turum sırasında biraz şaşırdım çünkü rüzgar zorluk çıkardı. Biraz zaman yitirdim. Aslında 2. sırada da olabilirdim ama 3.'lük de benim için memnun edici. Yarın iyi start alarak bunu kapatabiliriz" dedi. 
     Alonso, hedeflerinin McLaren Mercedes takımını ve Kimi Raikkonen'i yenmek olduğunu dile getirirken, "Bu, şampiyon olmanın en önemli yolu. Bunu bazen yapabiliriz, bazen de yapamayız ama tabii ki alacağımız puanlar da önemli" diye konuştu. 

     
</TEXT>
</DOC>
