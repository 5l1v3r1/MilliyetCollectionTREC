<DOC>
<DOCNO> 393947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/guncel/gun07.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekerlekler sinema için dönüyor 
</HEADLINE>
<TEXT>


Bugün başlayacak 11. Avrupa Filmleri Festivali - Gezici Festival kapsamında Bursa, İzmir ve Kars'ta da gösterimler olacak 

KÜLTÜR SANAT SERVİSİ 

Ankara Sinema Derneği ASD tarafından düzenlenen Avrupa Filmleri Festivali - Gezici Festival, 11 yaşına bugün Ankara'da giriyor. 17 Kasım'a dek Kızılay Büyülü Fener sinemalarında sunulacak program, Bursa'da 18 - 24 Kasım, İzmir'de 25 Kasım - 1 Aralık ve Kars'ta 25 - 27 Kasım arasında izlenebilecek. 

Sinema ve Anarşizm 
Festivalde bu yıl, Avrupa'dan yeni filmlerin gösterileceği "Avrupa Avrupa", "Kısa İyidir-Avrupa Panoraması"nın yanı sıra, Uluslararası Göç Örgütü'nün IOM katkısıyla gerçekleştirilen "Umuda Yolculuk Göç ve İnsan Kaçakçılığı" Michelangelo Antonioni, Federico Fellini ve Theo Angelopulos gibi ustaların başyapıtlarının senaryolarına imza atan İtalyan senaryo yazarı Tonino Guerra'nın filmlerinin yer alacağı "Sinemanın Şairi" adlı toplu gösterim ile "Sinema ve Anarşizm" adlı bölümler izleyiciyle buluşacak. 
İngiliz canlandırma sinemasının ustalarından Peter Lord'un toplu gösterisine ise Lord'un bizzat festival için seçtiği canlandırma filmler eşlik ediyor. 
"Sinema ve Anarşizm" bölümünde Jean - Luc Godard'ın "Week-End Hafta Sonu", Jean Vigo'nun bir yatılı okulda tacize uğrayan çocukları anlattığı için 1933'te sansürlenen "Zero de Conduite Hal ve Gidiş Sıfır"ı, Lindsay Anderson'ın, katı İngiliz eğitim sistemini sorguladığı "If... Eğer...", Giuliano Montaldo'nun gerçek bir davayı konu alan "Sacco ve Vanzetti"si ile Robert Bresson'un "Mouchette"i öne çıkıyor. 

Guerra toplu gösterimi 
Bu bölümde Guerra'nın senaryolarını yazdığı, klasikleşmiş filmler yer alıyor Paolo ve Vittorio Taviani imzalı "Kaos", Altın Palmiyeli Francesco Rosi filmi "Il Caso Mattei Mattei Olayı", Michelangelo Antonioni'nin yabancılaşma temasını bir açık evlilik çerçevesinde anlatan "La Notte Gece" ve Federico Fellini'nin ünlü filmlerinden "Ginger e Fred Ginger ve Fred". 
"Avrupa Avrupa" bölümünün gözdesi 2004 Venedik Film Festivali'nde yarışmış olan "Tout un hiver sans feu Uzun Soğuk Bir Kış". Kosova yapımı ilk uzun metrajlı film olma sıfatını da taşıyan "Kukumi" ve genç Alman yönetmen Fred Kelemen'in yeni filmi "Krisana Yitik" de ilgiyi hak ediyor. 
"Umuda Yolculuk Göç ve İnsan Kaçakçılığı" bölümünde 1991'de Yabancı Dilde En İyi Film Oscarı'nı kazanan İsviçre yapımı olan "Umuda Yolculuk" yer alıyor. Türklerin de içinde yer aldığı bir göç trajedisini anlatan filmin senaryosunu Feride Çiçekoğlu yazmıştı. Bu bölümde Michael Winterbottom'ın Afgan mültecilere odaklanan ve bir bölümü Türkiye'de geçen "In this World Bu Dünyada" filmi de bulunuyor. 

'Hababam Sınıfı' yenilendi 
Ertem Eğilmez'in Rıfat Ilgaz'dan uyarladığı, 1975'te gişe rekorları kıran "Hababam Sınıfı", Kodak Türkiye ve Fono Film'in katkılarıyla yenilenmiş kopyasından gösterilecek. 
"Hababam Sınıfı"nda Kel Mahmut'u canlandıran Münir Özkul'un yaşamı ve sanatı Kurtuluş Özyazıcı'nın yayına hazırladığı bir kitaba aktarıldı. ASD'nin festival sırasında çıkaracağı diğer kitap ise Ayla Kanbur'un editörlüğünde hazırlanan Lütfi Akad incelemesi. Özkul ve Akad için Agah Özgüç, arşivinden bir film afişleri sergisi de hazırladı. 

Çocuklar unutulmadı 
Festival, bu yıl da "Çocuk Filmleri" başlığı altında 6 - 12 yaş arası çocuklar için canlandırma filmlerini beyazperdeye taşıyor. Filmler, gezilecek kentlerdeki belediyelerin katkılarıyla her sabah çocuklara ücretsiz olarak gösterilecek. 
Avrupa Filmleri Koordinasyonu, Kültür ve Turizm Bakanlığı, Europa Cinemas, Bursa Kültür ve Sanat Vakfı, Bursa Belediyesi, İzmir Sanat, Kars Belediyesi ve Aras Kargo sponsorluğuyla gerçekleştirilecek festivalin basın sponsorları arasında Milliyet gazetesi de yer alıyor. 



</TEXT>
</DOC>
