<DOC>
<DOCNO> 377545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo06.html </URL>
<DATE> 2005/09/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Halil Altontop Almanya'da gol kralı... 
</HEADLINE>
<TEXT>

     Almanya Birinci Futbol Ligi Bundesliga takımlarından FC Kaiserslautern'de oynayan milli futbolcu Halil Altıntop, ligde attığı toplam 7 golle gol krallığında ilk sırada yer aldı. 
     Halil Altıntop, FC Kaiserslautren'in dün sahasında SV Werder Bremen'e 5-1 yenildiği karşılaşmada, takımının tek golünü kaydetmişti. 
     Bild am Sonntag Gazetesi, Halil'in gol krallığında lider olmasına ve bugüne dek toplam 6 gol atan FC Bayern Münihli Roy Makaay'ı geride bırakmasına karşın, takımının yenilgisinden dolayı sevinemediğini yazdı. 
     Halil, gazeteye yaptığı açıklamada, ''Gol krallığı yerine takımımın kazanmasını isterdim'' dedi. 
     Avrupa Şampiyonlar Ligi'nde oynamak istediğini belirten Halil, ''Çarşamba günleri koltukta oturup, futbolu yalnızca televizyondan izlemekten nefret ediyorum'' diye konuştu. 
     İkiz kardeşi Hamit'in oynadığı FC Schalke 04'ün kendisiyle ilgilendiğini ifade eden Halil, Türk Milli Takımı'nda fazla şans bulamadığına ise çok üzülmediğini söyledi. 
     Halil Altıntop, ''Dünya Kupası elemelerinde takımda başkaları gol atsa da olur. Önemli olan şampiyonada oynayabilmem'' diyerek sözlerini tamamladı. 
     
</TEXT>
</DOC>
