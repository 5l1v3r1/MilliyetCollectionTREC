<DOC>
<DOCNO> 368449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur32.html </URL>
<DATE> 2005/08/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Uçaktan modern kıyafetle inen kızları VIP'ten kara çarşafla çıktı 
</HEADLINE>
<TEXT>

     Yaşar ANTER DHA 

GEÇEN hafta hayatını kaybeden Suudi Arabistan Kralı Fahd'ın erkek kardeşi Prens Türki el Faysal, ailesi ve koruma ordusu eşliğinde Bodrum'a tatile geldi. Modern kıyafetli olan kızlarının görüntülenmesini istemeyen Prens Türki el Faysal'ın korumaları güvenlik krizine neden oldu. Prens Türki el Faysal gazetecilerden kaçırılırken, uçaktan modren kıyafetle inen kızlarının VIP'te kıyafet değiştirerek kara çarşafla çıkmaları dikkati çekti. 
     Dünyanın dört yanından yüzbinlerce turistin geldiği Bodrum, bu kez Arap dünyasının soylu bir ismini ağırlamaya başladı. Suudi Arabistan Kralı Fahd'ın erkek kardeşi, Suudi istihbaratının eski şefi Prens Türki el Faysal, 1 oğlu, 3 kızı, 20 müzisyen, 15 koruma, 8 danışmanıyla birlikte dün akşam 18.55'de Kraliyet özel uçağı ile Milas- Bodrum Havalimanı'na geldi. Prens Türki el Faysal'ın uçağı inmeden önce, karşılamaya gelen Milas Kaymakamı ve Havalimanı Mülki Amiri Hulusi Doğan ile Arap güvenlik görevlileri arasında, alınacak güvenlik önlemleri konusunda uzun görüşme yaıldı. 
     Arap güvenlik müdürü, Kaymakam Doğan'a, Güvenlik nedeniyle tedbir almak zorundayız. Gazeteciler havalimanını terk etmezse, fotoğraf çekilirse, uçağı havada geriye döndüreceğiz. Diplomatik sıkıntı yaşanmasını istemiyorsanız, ona göre tedbirinizi alın'' dedi. Kısa süreli güvenlik krizi yaşandı. Gazetecilerin çıkarılması isteği kabul edilmedi. 
     Gazeteciler, VIP önünden de ayrılmayınca, uçaktan inen Prens Türki el Faysal, apronda bekleyen Çelebi Şirketi'ne ait küçük bir minibüse bindirilerek başka kapıdan gizlice çıkması sağlandı. 
     
     KIYAFET DEĞİŞTİRDİLER 

     Uçaktan indiklerinde modern kıyafetleri, takıları, güneş gözlükleriyle dikkat çeken Prens Türki el Faysal'ın kızları havalimanının VIP bölümünde kıyafetlerini değiştirdi, minibüse üzerlerinde kara çarşaflarıyla bindi. Çarşafların altındaki blue- jean ve spor ayakkabılar dikkat çekti. 
     Suudi prensi ve ailesinin yaklaşık 70 bavulla tatile geldiği ve bavulların iki ayrı minibüse doldurulduğu görüldü. Prens Türki el Faysal'ın Bodrum'un Torba Koyu'nda bulunan Rixos Otel'de, geceliği her biri 7 bin 500 dolar olan villalardan 5'ine rezervasyon yaptırdığı, prensin güvenlik nedeniyle hangisinde kalacağının bilinmediği belirtildi. 
     Prens Türki el Faysal'ın 4 günlük mavi yolculuğa çıkmak için lüks bir motor yat ve 30 metrenin üzerinde 3 Bodrum tipi ahşap gulet yat talebinde bulunduğu, Bodrum tatilinin yaklaşık bir hafta süreceği anlaşıldı. 
     
     RENSİN BİKİNİLİ KIZLARI 

     Suudi Arabistan prensi Türki el Faysal, tatilinin ilk gününü villasında dinlenerek geçirirken, kızları da Rixos Otel'in plajına koştu. Prensin kızları, sahilde bikinileriyle güneşlendi, İngiliz, Alman ve Rus turistlerle birlikte plaj voleybolu oynadı. 
     
</TEXT>
</DOC>
