<DOC>
<DOCNO> 351814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko19.html </URL>
<DATE> 2005/06/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Atlasjet, İstanbul - Ankara uçuşları konusunda THY'ye yüklendi... 
</HEADLINE>
<TEXT>

     Öger Holding ve Atlasjet Yönetim Kurulu Başkanı Vural Öger, Atlasjet'in İstanbul-Ankara arasındaki uçuşlarından bazılarını gerçekleştirememesiyle ilgili, ''devleti arkaya alarak, bu şekilde özel sektörle rekabet edilmez'' dedi. 
     Öger, Ulaştırma Bakanlığı'ndan İstanbul-Ankara uçuşları için izin aldıklarını belirtirken, ''rezalet diyebileceğim bir olayla karşı karşıya kaldık. Biz Atlasjet olarak,Türkiye'nin bir çok şehrine çok başarılı uçuşlar gerçekleştiriyoruz ve genellikle yeni uçaklarla uçuyoruz'' diye konuştu. 
     Uçuş izninin bakanlık tarafından verilmesine rağmen, uçuş saat izinlerini THY'nin verdiğini anlatan Öger, şunları söyledi 
     ''THY bizle rekabet halinde olduğu için, 4 haftadır uçtuğumuz uçaklara, slot denilen, 'uçuş saat izniniz yok' dediler. Kontuar açılıp, yolcular uçağın içinde beklemesine rağmen uçaklarımız sefer yapamadılar.'' Uçuş izni verilmeyen uçakların 4 haftadır aynı saatte uçtuğuna ifade eden Vural Öger, ''Devleti arkaya alarak bu şekilde özel sektörle rekabet edilmez'' diye konuştu. 
     THY'nin iki yıl öncesine kadar iç hatlarda rakibi olmadığını anlatan Öger, özel firmalarla rekabetin THY'de rahatsızlık yarattığını iddia etti. Bütün dünyanın rekabete açıldığını, devletin elindeki ekonominin zamanının geçtiğine işaret eden Vural Öger, rekabetin daha iyi fiyat ve daha iyi servisle mümkün olacağını söyledi. 
     Öger, yetkililerin bu durumu bir an önce düzeltmesini umduğunu belirtti. 

     
</TEXT>
</DOC>
