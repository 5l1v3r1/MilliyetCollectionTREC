<DOC>
<DOCNO> 390194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy32.html </URL>
<DATE> 2005/10/27/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Türkiye'den, İngiliz Başbakan Yardımcısı Prescot'ta tepki 
</HEADLINE>
<TEXT>

     Türkiye, Kıbrıs'ı ziyaret eden İngiltere Başbakan Yardımcısı John Prescott'un Türkiye'yi ''Ada'da yasadışı işgalci'' olarak tanımlamasını ''Talihsizlik'' olarak niteledi. 
     Dışişleri Bakanlığı'ndan yapılan açıklamada, ''Kıbrıs'ta garantör ülke konumunda bulunan, tarihi itibariyle konunun gelişimine ve ayrıntılarına vakıf olması beklenen'' bir ülkenin Başbakan Yardımcısı'nın ''Gerçekleri saptıran ifadelerinin, talihsizlik olarak değerlendirildiği'' belirtildi. 
     Açıklamada, Prescott'un Türkiye hakkında söylediği iddia edilen sözlere gerekli yanıtın KKTC Cumhurbaşkanı Mehmed Ali Talat tarafından verildiği de belirtilerek, Talat'ın sözlerinin Türkiye tarafından da paylaşıldığı kaydedildi. 
     Washington'da bulunan Talat, Prescott'un, Kıbrıs Rum Kesimi lideri Tasos Papadopulos ile görüşmesinin ardından Kuzey Kıbrıs'ın ''yasa dışı işgal altında'' olduğu yönündeki sözlerine ''Onu kendisine sormanız lazım. Benim söyleyecek bir şeyim yok. Ne olduğu belli. Kıbrıs sorunu belli. İngiltere de Kıbrıs sorununu biliyor. Garantör ülke Başbakan Yardımcısı böyle diyorsa, herhalde sorunu bilmiyor'' karşılığını vermişti. 
     
</TEXT>
</DOC>
