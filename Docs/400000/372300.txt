<DOC>
<DOCNO> 372300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonyas02.html </URL>
<DATE> 2005/08/23/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kadınlar en çok 'dudak' güzelliğine önem veriyor... 
</HEADLINE>
<TEXT>

     Türk kadınının, güzelleşme uğruna en çok ilgi gösterdiği kozmetik ürününün ruj olduğu ve satışların saniyelerle ifade edilen zaman dilimine kadar düştüğü bildirildi. 
     Türkiye kozmetik sektöründe, cilt bakımından parfüm ve makyaja kadar özellikle kadınlara yönelik ürünler sunan Avon'dan yapılan açıklamada, dünyada her 3 kadından birinin ruj kullanmadan sokağa çıkmadığının belirlendiği kaydedildi. 
     Şirketin Halkla İlişkiler Müdürü Eda Bekem, Türkiye'de en çok satın alınan güzellik ürününün ruj olduğunu belirtti. 
     Araştırmalara göre dünyada her üç kadından birinin ruj sürmeden sokağa çıkmadığını ifade eden Bekem, Türkiye'de kozmetik tüketiminin, tüketicinin maddi olanaklarının yetersizliği ve bilinç düzeyi nedeniyle Avrupa ülkelerinin çok altında olduğunu söyledi. 
     Türkiye'de önemli kesimin cilt bakım ürünlerini lüks olarak değerlendirdiğini kaydeden Bekem, ''Türkiye'de, herhangi bir makyaj ürünü kullanan kadınların oranı yüzde 50, cilt bakım ürünü kullananların oranı ise yüzde 10-15 seviyesinde gözleniyor'' dedi. 
     
     MEVSİMLER SATIŞLARI ETKİLİYOR 
     Bekem, yaz ayların makyaj ve cilt bakım ürünlerinin kullanımının azaldığını, bu dönemde tüketicinin güneş ve kişisel bakım ürünlerine yöneldiğini söyledi. 
     Makyaj ürünlerinin kullanımının ise kış aylarında artığını ifade eden Bekem, ''Sonbaharda ise kadınlar, yazın yıpranan ciltlerini yenilemek ve onarmak için cilt bakım ürünlerine rağbet ediyorlar'' dedi. 
     Bekem, parfüm satışlarının ise özel günlerde hareketlendiğini ve özellikle yılbaşı, anneler ve babalar günü gibi zamanlarda artış olduğunu kaydetti. 
     
</TEXT>
</DOC>
