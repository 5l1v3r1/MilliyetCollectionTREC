<DOC>
<DOCNO> 388139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/spor/spo04.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura futbolculara 
</HEADLINE>
<TEXT>


Trabzonspor yönetimi takım içi disiplini sağlamak için harekete geçti, Fatih Tekke ve Yattara'nın da aralarında bulunduğu yedi futbolcuya 10'ar bin YTL para cezası kesti 


Ligde sıkıntılı günler yaşayan Trabzonspor'da oyunculara ceza yağdı. Önceki akşamki yönetim toplantısında Halilhodziç hakkında açıklama yapan kaptan Fatih, Samsun maçında yenik durumdayken gülen görüntüleri ekrana yansıyan Hasan Üçüncü ve İbrahim Ege, kırmızı kart gören Hüseyin'e, disiplinsiz davranışları nedeniyle Yattara ve Erdinç'e, şehri izinsiz terkeden Celalettin ve Galatasaray maçında antrenör Orhan Çıkırıkçı'nın elini iten Volkan'a 10'ar bin YTL ceza verdi. Ayrıca Samsun yenilgisi nedeniyle 5'er bin YTL ceza kesildi. 
Bu arada dünkü antrenmanda sakatlığı bulunan Fatih Tekke, Szymkowiak ve İbrahim Ege salonda çalıştı. Gökdeniz ise sakat Lee ile birlikte takımdan ayrı koştu. Fatih'in yarınki Erciyes karşılaşmasında forma giyemeyeceği açıklandı. 

Kongreye soğuk 

Ankara'da bulunduğu için önceki akşam "seçim" tartışmalarının yapıldığı yönetim toplantısına katılmayan Başkan Atay Aktuğ kongreye sıcak bakmıyor. Bugün Trabzon'a gelerek, yönetici arkadaşlarıyla görüşecek olan Aktuğ'un, camianın önde gelen isimlerinden "devam" konusunda destek isteyeceği ve çalışmalarını bu yönde yoğunlaştıracağı bildirildi. 


</TEXT>
</DOC>
