<DOC>
<DOCNO> 396780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo21.html </URL>
<DATE> 2005/11/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Galatasaray'da Fenerbahçe mesaisi başladı... 
</HEADLINE>
<TEXT>

     Turkcell Süper Ligi'nde Çaykur Rizespor'u 3-0 yenen Galatasaray, Fenerbahçe ile bu hafta yapacağı derbi maçın hazırlıklarına ara vermeden başladı. 
     Teknik Direktör Eric Gerets yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanda, dünkü karşılaşmada görev alan futbolcular düz koşu yapmakla yetinirken, diğer oyuncular ise pas ve şut çalışmasının ardından çift kale maç yaptı. 
     Antrenmana ayak bileğinde ağrı olan Saidou ile belinde ağrı bulunan Ergün katılmazken, kulüp doktoru Murat Çevik, bu futbolcuların ciddi bir problemlerinin bulunmadığını, dinlenmek için antrenmana çıkmadıklarını söyledi. 
     Öte yandan, sakatlıkları bulunan futbolculardan Hakan takımla birlikte düz koşu yaparken, Hasan Şaş yedeklerle birlikte çalıştı. Hastalığı geçen Heinz de takımdan ayrı koştu. 
     
     ANTRENMANLAR BASINA KAPALI 
     Galatasaray, yarını izinli geçirdikten sonra, derbi karşılaşmanın hazırlıklarına 23 Kasım Çarşamba günü çift antrenmanla devam edecek. 
     Bu arada, sarı-kırmızılı takımın derbi maça kadar yapacağı bütün antrenmanlar medyaya kapalı olacak. 
     
</TEXT>
</DOC>
