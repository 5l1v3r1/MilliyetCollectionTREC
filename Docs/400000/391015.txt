<DOC>
<DOCNO> 391015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun05.html </URL>
<DATE> 2005/10/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Demokratlar Bush'un başdanışmanının istifasını istedi... 
</HEADLINE>
<TEXT>

     ABD’yi sarsan casus skandalında özel savcının Başkan Yardımcısı Dick Cheney’nin başdanışmanı Lewis Libby için dava açılacağını duyurmasının ardından muhalefetteki Demokrat Parti, hakkındaki soruşturma halen süren Başkan George W. Bush’un başdanışmanı Karl Rove’un da istifasını istedi. 
     Demokrat Partinin Senato’daki grup lideri Harry Reid, ABC televizyonuna açıklamasında, Rove’un da süren soruşturmada töhmet altında kaldığını ve bu koşullarda göreve devam etmemesi gerektiği söyledi. 
     Reid, Bush ve Cheney’nin, skandalda resmen suçlanan Libby’ye tam destek veren açıklamalarını da eleştirdi. 
     ABD’de skandalı araştıran özel savcı Patrick Fitzgerald, Cuma günü aralarında yeminli olmasına karşın yalan ifade verme ve adaleti engellemenin de yer aldığı beş suçtan dolayı Libby hakkında dava açılacağını açıklamıştı. Bu gelişmenin hemen ardından Libby istifa etmişti. 
     Skandal, Irak savaşı öncesinde Saddam Hüseyin rejiminin nükleer silah yapmak için Afrika ülkesi Nijer üzerinden uranyum almak istediği iddiasını araştırmakla görevlendirilen eski büyükelçi Joseph Wilson’in, araştırmasının ardından iddianın asılsız olduğunu kamuoyuna duyurmasıyla başlamıştı. 
     Bunun üzerine savaşın gerekçelerinden birini oluşturan bu iddianın geçerliliğinin ortadan kalkmasıyla zor durumda kalan Beyaz Saray’ın, Wilson’dan intikam amacıyla Merkezi Haberalma Teşkilatı’nda CIA 
     gizli ajan olarak görev yapan esi Valerie Plame’in kimliğini medyaya sızdırdığı ileri sürülmüştü. İki yıllık soruşturmanın ardından Libby hakkında dava açılacağı resmen belli olurken, olayda suçlanan ikinci isim olan Rove’a ilişkin soruşturma devam edecek. Öte yandan eski büyükelçi Wilson, CBS televizyonuna açıklamasında, kimliğinin medyaya sızdırılmasıyla birlikte esi Valerie Plame’in meslek hayatının sona erdiğini ve ABD’nin istihbarat güvenliğinin tehlikeye girdiğini belirterek, bunun sorumlularının cezalandırılmasını istedi. 
     
</TEXT>
</DOC>
