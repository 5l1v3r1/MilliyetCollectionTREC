<DOC>
<DOCNO> 359386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonspo03.html </URL>
<DATE> 2005/07/08/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Locatelli Siena’ya, Figo Ada’ya... 
</HEADLINE>
<TEXT>

     Galatasaray’ın devre arasında ön protokol yaptığı Bologna’nın yıldızı Tomas Locatelli, Siena’ya transfer oldu. 
     Galatasaray’ın devre arasında ön protokol yaptığı ancak Gheorghe Hagi-Eric Gerets değişiminin ardından transferini dondurduğu Bologna’nın yıldızı Tomas Locatelli, Siena’ya transfer oldu. Bologna’nın küme düşmesi ve sözleşmesinin sona ermesi nedeniyle uzun süre Cim Bom’dan haber bekleyen İtalyan futbolcu, Türkiye’den beklediği mesaj gelmeyince, Serie A’yı 14. sırada tamamlayan Siena’ya gitti. 
     
     Figo'nun tercihi Liverpool 

     Real Madrid'den ayrılma kararı almasının ardından Galatasaray dahil pek çok takımdan teklif alan Luis Figo tercihini İngiltere'den yana kullandı. İspanya'nın önemli gazetelerinden Marca'ya göre Portekizli oyuncu Liverpool ile anlaşmaya vardı. Haberde Real Madrid'in Liverpool'un yaptığı üç milyon avroluk teklifi kabul ettiği ve Figo'nun en kısa sürede son Şampiyonlar Ligi şampiyonuna imza atacağı iddia edildi. 
     Bu arada geçen sezon Milan'da kiralık olarak forma giyen Hernan Crespo, Chelsea'de kaldı. Kulübün genel müdürü Peter Kenyon Arjantinli oyuncunun İtalya'ya dönmeyeceğini belirterek "Geçen yıl Milan'da harika bir sezon geçirdi ve ne kadar yetenekli bir oyuncu olduğunu kanıtladı. Onun geri dönecek olmasından çok memnunuz" diye konuştu. 30 yaşındaki oyuncu daha önce açıkça kariyerine Milan'da devam etmek istediğini söylemişti ama Chelsea'nin bir golcü transfer edememesi ve Milan'ın Vieri ile anlaşması bu planı suya düşürdü. Newcastle'ın golcüsü Craig Bellamy ise yeni sezonda Blackburn Rovers forması giyecek. 
     
</TEXT>
</DOC>
