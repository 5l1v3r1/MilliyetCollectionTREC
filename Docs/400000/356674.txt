<DOC>
<DOCNO> 356674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo04.html </URL>
<DATE> 2005/06/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Basketbolda atağa kalkan Fener'den iki bomba 
</HEADLINE>
<TEXT>

     Basketbolda güçlü bir takım kurmayı hedefleyen Fenerbahçe, Amerikalı Jarod Stevenson ve Beşiktaş'tan Haluk Yıldırım'ı renklerine bağladı. 
     
     FIBA Cup’ta final oynadı 
     Potada geçen sezon takımın başına Aydın Örs’ü getiren ve çok başarılı bir sezon geçirip yarı final oynayan Fenerbahçe, bu yıl daha da yukarıları hedefliyor. Ömer Onan’ın Ülkerspor’a gitmesinin ardından transfer harek tına başlayan Kanarya, geçen sezon Rusya’nın Lokomotiv Rostov takımında forma giyen NBA patentli Amerikalı Jarod Stevenson’la sözleşme imzaladı. Stevenson, geçen yıl FIBA Cup’ta Rostov’u finale taşıyan isim olmuştu. 
     
     Beşiktaş’ı sırtladı 
     Fenerbahçe, Stevenson’un yanı sıra Türk basketbolunun önemli isimlerinden Haluk Yıldırım’ı da kadrosuna kattı. Geçtiğimiz yıl Ülkerspor’dan Beşiktaş’a transfer olan ve gösterdiği performansla Kartal’ın finale kalmasında önemli rol oynayan Haluk, artık Sarı - Lacivertli formayı giyecek. İç transferde de Erdal Bibo ve Rasim Başak ile sözleşme yenileyen Kanarya, transfer çalışmalarını sürdürüyor. 
     
     Haluk Yıldırım Kimdir 
     33 yaşında ve 2.00 metre boyundaki Haluk Yıldırım, TED Kolej’den sonra Ülkerspor’a transfer oldu ve 1994-2004 yılları arasında Turuncu-Yeşilli formayı giydi. Bu süre içinde 3 Lig şampiyonluğu, 1 Türkiye Kupası ve 
     2 Cumhurbaşkanlığı Kupası kazanan Haluk, geçen sezon Beşiktaş’a transfer oldu. Uzun süre Milli Takım’da da forma giyen tecrübeli basketbolcu, önceki sezon sonunda kan kanseri tedavisi gördükten sonra, potalara iyi bir dönüş yaptı. 
     
     Jarod Stevenson Kimdir 
     1975’te Güney Kore’nin Başkenti Seul’de doğan Stevenson, NCAA’de Richmond Üniversitesi’nden mezun olduktan sonra, NBA’in Phoneix Suns takımında forma giydi. Ardından Avrupa macerasına atılan ABD’li basketbolcu sırasıyla Fransa’nın Cholet, İsrail’in Bnei Hasharon ve Rusya’nın Lokomotiv Rostov kulüplerinde oynadı. Geçen yıl FIBA Cup’ta finale kalan Rostov’da başarılı bir sezon geçiren 1.99 boyundaki basketbolcu, 16 sayı, 5.8 ribaunt, 2.3 asist ortalamaları yakaladı. 
     
</TEXT>
</DOC>
