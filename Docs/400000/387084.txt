<DOC>
<DOCNO> 387084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/yazar/yilmaz.html </URL>
<DATE> 2005/10/16/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yapı Kredi'ye Koç tuğrası La Scala ile vuruldu 
</HEADLINE>
<TEXT>


Koç Topluluğu, son bir yıl içinde görkemli davetler verdi. Balat'taki Rahmi Koç Müzesi'nde, Migros ve Arçelik'in yarım asırlık tarihlerinin sergilendiği geceleri anımsıyorum... 
Migros'un 50. yılında, sokaklarda dağıtım yapan ilk aracı davetlilere sergileniyor, perakendeciliğin uluslararası pazarlara açılmasında "Koç vizyonunun" altı çiziliyordu. 
Arçelik gecesinde ise, Fahir Atakol ile Sezen Aksu verdikleri konserle, Balat'a yeni dünyanın esintilerini taşıyordu. Sadberk Koç'un teldolabından, buzdolabına geçiş öyküsü gibi... 
Her iki gecede de Koç Topluluğu'ndaki "baş şeflik" görevini oğlu Mustafa Koç'a devreden Rahmi Koç ev sahibiydi. 
2004 yılının eylül ayında Nazenin-IV teknesi ile 2 yıl sürecek dünya turuna çıkan Rahmi Koç, ailesinin bireysel tarihi ile Türkiye'nin ekonomi tarihinin kesiştiği "kavşaklarda" mola veriyordu... 

Herkes para istiyor 
Arçelik gecesinde Türkiye'nin önde gelen holdinglerinden birinin "patronu" ile renkli bir diyalog geçiyordu aramızda. 
İstanbul Kültür ve Sanat Vakfı'nın çalışmalarından söz ediyorduk patron grubumuza katıldığında. Tanışma sırasında vakfın yöneticilerine, "Sizi çok iyi tanıyorum" diyordu patron ve bu sıralar kendisine gönül rahatlığı ile selam verilebileceği esprisini yapıyordu 
"Ben biliyorum, sponsor arama sezonunuz henüz açılmadı." 
Konu öyle bir yere gelmişti ki, kesip atamadı ve devam etti 
"Herkes herkesten para istiyor. Rahmi Bey'e müzenin çok güzel olduğunu söyledim, Para versene dedi..." 

Yapı Kredi ve sanat 
Bu sözün üzerinden birkaç ay geçti ve Rahmi Bey'in para isterken ne kadar ciddi olduğunu gördük. Geçen ay Rahmi Koç Müzesi'nin 10. yılı nedeniyle verilen davette Koç yine ev sahibiydi. Davetliler, Ajda Pekkan ile Cem Yılmaz'ın sahne aldığı gecede her bir masaya 10 bin dolar ödedi. 
Bu kez Koç'un molası, Türkiye'nin "sanat ve kültür" kavşağına denk geliyordu... 
Rahmi Bey bugünlerde Yeni Zelanda'da Auckland'a vardı, dünya turunun 4. etabına geçiyor. Koç, denizlerde mil yaparken Koç Topluluğu milyarlarca dolarlık yatırımlara imza atıyor. Koç Finans'ın İtalyan ortağı UniCredit Banca ile birlikte Yapı Kredi'nin yüzde 57.42'lik hissesini satın aldılar. Özelleştirmeden Tüpraş hisselerini alarak son yılların en büyük özel sektör yatırımını gerçekleştirdiler. 
13 Ekim gecesi UniCredit'in CEO'su Alessandro Profumo ile Koç Holding CEO'su Bülend Özaydınlı, Yapı Kredi'ye, La Scala Filarmoni Orkestrası'nın konseri ile "hoş geldin" diyordu. Daha da önemlisi Koç, Yapı Kredi'ye La Scala ile tuğrasını vuruyordu. Ünlü şef Daniele Gatti yönetimindeki La Scala, konserin ilk bölümünü İtalyan besteciler Puccini, Respighi ve Verdi'ye ayırıyor, finali ise 19. yüzyılın en büyük Rus bestecilerinden Çaykovskiy'nin 5. senfonisi ile yapıyordu. 
61 yıldır sanata verdiği destekle bilinen Yapı Kredi, La Scala'nın kurumsal ana sponsoru UniCredit ve Koç ile "sanatın yanında olmaya devam ediyoruz" mesajını da veriyordu. 

Yönetişim devrimi 
Rahmi Koç, Yapı Kredi gecesinde dünya turuna devam ediyordu... Yurtdışında bulunan Koç Topluluğu Yönetim Kurulu Başkanı Mustafa Koç da Yapı Kredi gibi Türkiye'nin en büyük 4. bankasını gruplarına kattıkları bu "büyük davete" gelmemişti. 
Oysa "bu gece" ne Arçelik'in, ne Migros'un, ne de Rahmi Koç Müzesi'nin kutlamalarından daha "az" önemliydi. Koç Ailesi, üst düzey protokol ile iş çevrelerinden davetlilerin izlemeye geldiği konserde, kamuoyuna dönük "ince bir vurgu" yapıyordu. 
"Okyanuslara açılırken, arkamızda güçlü bir kadro var." 
Sahnede klasik müzik izleyicilerinin yakından bildiği La Scala'nın muhteşem kadrosu, önde iki CEO Özaydınlı ve Profumo... 
Türkiye'de özelleştirmeler ve satın almalarla yalnızca sermaye yapısı değişmiyor, "yönetişim devrimi" de yaşanıyor. 
Zenginleşen aileler yaşam kalitelerini artırırken toplumun sanat, kültür ve düşün dünyasına yeni tohumlar ekiyorlar, mesleki birikimlerini paylaşıyorlar. Büyükler ligine giren şirketlerinin dümenine ise "kaptan-CEO" geçiyor. 



</TEXT>
</DOC>
