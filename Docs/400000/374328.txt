<DOC>
<DOCNO> 374328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun20.html </URL>
<DATE> 2005/08/31/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ermenistan, Kars-Bakü demiryolunu engellemek için her şeyi yapacak 
</HEADLINE>
<TEXT>

     Ermenistan Dışişleri Bakanı Vartan Oskanyan, ''Kars-Ahılkelek-Tiflis-Bakü demiryolu projesini engellemek için her türlü çabayı göstereceklerini'' belirtti. 
     Oskanyan, Erivan'da gazetecilere yaptığı açıklamada, projenin hayata geçirilmesini doğru bulmadıklarını belirterek, ''Türkiye'nin izlediği siyaset nedeniyle Kars-Gümrü-Tiflis demiryolu hattının kapalı tutulduğunu'' ifade etti. 
     Ermenistan topraklarından geçen, Kars-Gümrü-Tiflis demiryolu hattının, Gürcistan-Azerbaycan ve Türkiye'yi birbirine bağladığını ifade eden Oskanyan, ''Bu nedenle alternatif projenin hayata geçirilmesini engellemek için her türlü çabayı göstereceğiz'' dedi. 
     Vartan Oskanyan, gelecekte bölgede karşılaşılan sorunların çözüme kavuşacağını ve sınırların açılacağını belirterek, tüm bu gelişmelerden sonra Kars-Ahılkelek-Tiflis-Bakü demiryolu hattı projesine ihtiyaç duyulmayacağını savundu. 
     Azerbaycan ve Gürcistan'ın projeyi kendi bütçelerinden finanse etmelerini de doğru bulmadıklarını ifade eden Oskanyan, bu iki ülkenin dışarıdan bütçe yardımı aldığını kaydetti. 
     Oskanyan, 160 kilometre uzunluğundaki demiryolu hattı projesinin hayata geçirebilmesi için 400 milyon dolar civarında kaynağa ihtiyaç duyulduğunu söyledi. 
     
</TEXT>
</DOC>
