<DOC>
<DOCNO> 379047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur20.html </URL>
<DATE> 2005/09/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Leyla ile Mecnun gibi... 
</HEADLINE>
<TEXT>

     Bilecik’in Osmaneli İlçesi’nde vatani görevini yaptığı sırada tanıştığı kıza aşık olan genç, 6 yıl önce terhis olmasına rağmen memleketi Balıkesir’e dönmeyip, evlilik planı kurdukları kızın ailesini ikna edebilmek için bu ilçede kalıp hamallık yapıyor. 
     AA muhabirinin aldığı bilgiye göre, vatani görevini Osmaneli Jandarma Komutanlığı’nda 6 yıl önce tamamlayan Göktürk Sorguç, asker olduğu tarihte kullandığı çarşı izni sırasında ismini açıklamak istemediği bir kızla tanıştı. 
     Birbirlerini seven iki genç vatani görevin bitmesinin ardından evlenmeye karar verdi. Sorguç’un yoksul olması nedeniyle sevdiği kızın ailesi evlenmelerine izin vermedi. Sevgilisinin ailesi ikna olmayınca ilçede yaşamaya karar veren Sorguç, hamallık yaparak geçimini sağlamaya çalışıyor. 
     "Sevdiğim kızla evlenebilmek için ömrümün sonuna kadar beklerim" diyen Sorguç, memleketi Balıkesir’de yaşayan ailesinin geri dön çağrılarına da olumsuz yanıt verdiğini bildirdi. 
     Sevdiği kızı ailesinden 6 yıl önce istediğini, ancak kendisini evden kovduklarını anlatan Sorguç, "İlkokuldayken Leyla ile Mecnun’un hayatını okumuştum. O zamanlar bir şey anlamamıştım ama şimdi Mecnun’un neler hissettiğini çok iyi anlıyorum. Hayatımı sevdiğime adadım. Tek isteğimiz ailenin rızasıyla evlenmek. Bizi anlamalarını istiyorum" dedi. 
     
</TEXT>
</DOC>
