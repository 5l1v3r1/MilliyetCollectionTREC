<DOC>
<DOCNO> 363940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/dunya/dun01.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabinede 4 Türk bakan 
</HEADLINE>
<TEXT>


DHA 


Bulgaristan'da yapılan genel seçimlerden 1. çıkan Bulgaristan Sosyalist Partisi BSP , üyelerinin çoğunu Türklerin oluşturduğu Ahmet Doğan liderliğindeki Hak ve Özgürlükler Hareketi HÖH ile koalisyon anlaşması imzaladı. Bulgar kabinesinde ilk kez bir Türk, başbakan yardımcısı olarak görev aldı. Bulgaristan Cumhurbaşkanı Georgi Pırvanov'un hükümeti kurma görevi verdiği BSP Genel Başkanı Sergey Stanişev, 18 kişilik yeni kabinesini açıkladı. Başbakan Stanişev'in kurduğu hükümette biri başbakan yardımcısı 4 Türk bakan da yer alıyor. Hükümet için yarın parlamentoda güven oylaması yapılacak. Yeni hükümette HÖH Razgrad Milletvekili Emel Ethem, Başbakan Yardımcısı ve Doğal Afetler Bakanı olarak görev aldı. Burgaz Milletvekili Dr. Cevdet Çakırov Çevre Bakanı, Razgrad Milletvekili Dr. Hasan Ademov Çalışma ve Sosyal Politika Bakanı, Dobriç Milletvekili Nihat Kabil ise Tarım ve Orman Bakanı oldu. BSP ve HÖH, 240 sandalyeli mecliste 116 milletvekili tarafından temsil ediliyor. 



</TEXT>
</DOC>
