<DOC>
<DOCNO> 367021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko32.html </URL>
<DATE> 2005/08/04/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İTO Hükümet programı uygulamaya devam etmeli 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, hükümetin ekonomik programı uygulamaya devam ederken, üretici ve tücarı rahatlatacak tedbirleri de unutmaması gerektiğini belirtti. 
     Murat Yalçıntaş, üyesi olduğu Müstakil Sanayici ve İşadamları Derneği'nin MÜSİAD Perşembe Toplantısı'na konuk oldu. 
     1882'de kurulan, dünyanın 2. büyük ticaret odası olan İTO'nun, köklerini ahiliğe dayandıran bir mesleki örgütlenme olduğuna işaret eden Yalçıntaş, ticaretin özünde her zaman ahlak olması gerektiğini vurguladı. 
     Faaliyetleri hakkında bilgi verirken, Hannover Sanayi Fuarı'na 2007 yılında Türkiye'nin partner ülke olması için ön anlaşma imzaladıklarını, expo için yapılan binayı Türkiye'nin ihracatında merkez üssü olmak üzere işletmek istediklerini anlatan Yalçıntaş, ortak arayan ya da işletmesini devretmek isteyen Alman aile işletmelerine yönelik olarak da Berlin Ticaret ve Sanayi Odası ile bir mekanizma kurmak istediklerini söyledi. 
     
     RUSYA TÜRKİYE'NİN ''EL DORADO''SU 
     Almanya gibi Rusya'da da Türkiye için önemli fırsat olduğunu vurgulayan Yalçıntaş, Moskova ziyareti sırasında görüştüğü büyükelçimizin ''Rusya Türkiye için El Dorado'dur'' dediğini aktardı. 
     Yalçıntaş, İspanyollar Amerika kıtasına gittiği zaman altından şehirler olduğu efsanesi bulunduğunu, buna da ''el dorado'' dendiğini belirterek, Rusya'nın Türkiye için çok büyük potansiyel taşıyan ülke olduğunu söyledi. 
     Bavul ticareti nedeniyle tekstil ve sinek nedeniyle yaş sebze meyve ihracatında yaşanan sıkıntılara işaret eden Yalçıntaş, hem Türkiye'de hem Rusya'da terminaller kurulacağını, Rusların mal ihraç edilmeden kontrol ederek sağlık belgesi vereceğini aktardı. 
     Murat Yalçıntaş, Rusya'nın Baltık ülkeleri ile gerçekleştirdiği ve malların durmadan ülkeye girişini sağlayan ''Yeşil koridor'' uygulamasının bu terminaller aracılığıyla Türkiye ile de yapılması için görüşüldüğünü söyledi. 
     Yalçıntaş, Formula 1 projesinden bahsederken de, ''Elhamdülillah Formula 1 bitti'' ifadesini kullandı. İnşaat olarak bir şey kalmadığını, en son yapılması gereken boya, temizlik gibi işlerin yapıldığını anlatan Yalçıntaş, yurtdışından 60 bine yakın misafir beklediklerini, pistte Formula yarışlarının dışında 7 yıl boyunca başka yarışlar da yapılacağını söyledi. 
     
     ''EKONOMİK İSTİKRARIN BEDELİ VAR'' 
     Daha sonra soruları yanıtlayan Yalçıntaş, ihracat artış hızındaki yavaşlamaya ilişkin görüşlerini açıklarken, Türkiye'nin siyasi istikrarla birlikte son 3 yılda çok büyük bir ekonomik ivme yakaladığını vurguladı. 
     Büyümede dünya rekoru kırılırken, enflasyonun tek haneli rakamlara gerilediğini, reel faizlerin düştüğünü hatırlatan Yalçıntaş, şöyle devam etti 
     ''Ama tabii bunların hepsinin bir bedeli oluyor. Yani ekonomi bir tahterevalliye benziyor. Bir tarafını yükselttiğimiz zaman bir taraf mutlaka düşüyor. Burada asıl başarı iki tarafı dengede götürmek. Bizim yakaladığımız ekonomik istikrarın, büyümenin, düşük enflasyonun, düşük faizlerin bir bedeli var. Bu bedel de TL'nin gereğinden fazla değerlenmesi ve piyasada olan ekonomik hareketlenmenin düşmesi, yani piyasadaki para miktarının azalması. Bunun Türkiye'ye getirdiği sıkıntılar var. Bu sıkıntıların başında, cari açığın artması geliyor. Şu anda olan tahminlere göre senelik cari açık aşağı yukarı 18-20 milyar dolar arasında olacak. Çok ciddi bir cari açık. Şu anda çevrilemez mi, şu anda döndürülemez mi Şu anda çevrilir, şu anda döndürülür. Ama bu demek değildir ki ilanihaye çevrilebilir, döndürülebilir. Dolayısıyla şu andan itibaren bununla alakalı tedbirlerin alınması lazım. Aynı şekilde alınan tedbirlerin doğal bir yansıması da TL'nin normal değerine inmesi olacak. Çünkü bunlar birbirine bağlı olan şeyler.'' 
     
     ÜRETİCİYİ RAHATLATACAK TEDBİRLER ALINMALI 
     İlk 2.5 ay evvel söylediğinde bazı ekonomistlerden ve bazı bürokratlardan çok ciddi tepkiler aldığını, ''Başkan popülist konuşuyor, başkan bizim uyguladığımız ekonomik istikrar programının delinmesini istiyor'' dendiğini belirten Yalçıntaş, şunları söyledi 
     ''Hayır, ben öyle bir şey söylemedim. Türkiye şu anda çok ciddi bir ekonomik istikrar yakalamıştır. Bu yakaladığı ekonomik istikrar şu anda uyguladığı ekonomik programın sonucudur. Hükümet başarılı olarak bu programı uygulamaktadır ve hükümet bu ekonomik programı uygulamaya devam etmelidir. Ama bu programı uygulamaya devam ederken de özellikle Türk üreticisini, Türk tüccarını rahatlatacak tedbirleri de almayı unutmamalıdır. Ben bunu söylüyorum. Bu tedbirlerin illa ekonomiden taviz verelim, uyguladığımız politikayı değiştirelim şeklinde olması da gerekmiyor.'' Enerji ve Tabii Kaynaklar Bakanı Hilmi Güler'in göreve geldiğinden bu yana enerji fiyatlarında ciddi artış olmamasını ve Devlet Bakanı Kürşad Tüzmen'in elinde çanta dünyayı köşebucak gezmesini hükümetin işadamlarına verdiği ciddi destek olarak niteleyen Yalçıntaş, ''Hükümet bu tip destekleri artırarak devam ettirmelidir. Uyguladığı politikalarda, çok fazla istikrarı bozmayacak şekilde birazcık nefes alacak delikler açması lazımdır ki bu sayede Türkiye'nin motor gücü olan üretim, motor gücü olan sanayi birazcık nefes alsın, biraz daha ihracatını artırmaya devam etsin'' diye konuştu. 
     
     ''TESİSE KİLİT VURAN YABANCI SERMAYE İSTEMİYORUZ'' 
     Yalçıntaş, özelleştirme ve Erdemir'le ilgili sorular üzerine de, Türkiye'nin stratejisini, vizyonunu ortaya koyacak çerçevenin oluşturulması, sonra da özelleştirilecek kuruluşun bu şablona uyup uymadığının değerlendirilmesi gerektiğini söyledi. 
     Şablonun 3 ayağından birini, yabancı sermayeye ihtiyaç olduğunun kabul edilmesi olarak niteleyen Yalçıntaş, ikinci nokta olan ''gelecek yabancı sermaye nasıl olmalıdır '' konusunda da, ''Biz hiçbir zaman Türkiye'ye gelip üretim tesisini satın alıp, ondan sonra o üretim tesisinin kapısına kilit vuran yabancı sermayeyi istemiyoruz. Gelecek olan sermaye, gerek teknoloji, gerek istihdam gerek pazar payı ile ileriye götürecek yabancı sermaye olmalıdır'' görüşünü dile getirdi. 
     Üçüncü nokta olarak özelleştirme konusunda da toplumsal konsensus gerektiğini ifade eden Yalçıntaş, şöyle konuştu 
     ''Elbette Türkiye'nin stratejik kurumları vardır. Türkiye'nin elinde kalması gereken, hatta devletin söz sahibi olması gereken stratejik kurumlar vardır. Bu kurumların tanımını, çerçevesini uzmanlar saptamalıdır. Türk kamuoyu bunda anlaşmalıdır ve biz bilmeliyiz bu kurumlar stratejik kurumlarımızdır, şu kurumlarda devlet ağırlığı, şu kurumlarda yerli sermaye ağırlığı devam ettirmelidir. Onun haricinde yabancı sermaye Türkiye'ye gelmeli yatırım yapmalı, iş aş üretmelidir.'' Yalçıntaş, ''kar ediyor, satılmamalı'' görüşünü de eleştirerek, bir mal satılacaksa değerini bulması için kar ettiğinde satılması gerektiğini kaydetti. 
     Murat Yalçıntaş, Formula 1 konusundaki sorular üzerine de, inşaatın tamamlandığını, yarışın yapılmaması için hiçbir fiziki engel bulunmadığını, ödemelerde de bir sıkıntı olmadığını bildirdi. 
     Ana sponsor olarak teklif edilenlerin, düşündükleri rakamlar olmadığını, 1. yarış yapıldıktan sonra ilginin daha da artacağını belirten Yalçıntaş, ana sponsorun da Türkiye'nin amiral kurumlarından biri olması gerektiğini kaydetti. 
     Yalçıntaş, ''Grand stand'' ve ''VIP'' denilen yerlerde aşağı yukarı tüm biletlerin satıldığını, portatif yerlerin ve doğal tribün denilen çimlerin üzerindeki bilet satışlarının da iyi gittiğini bildirdi. 
     
</TEXT>
</DOC>
