<DOC>
<DOCNO> 389961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonyas03.html </URL>
<DATE> 2005/10/26/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
McDonald's ürünlerinin üzerine kalori oranını yazacak... 
</HEADLINE>
<TEXT>

     Dünyanın bir numaralı ''fast food'' zinciri McDonald's gelecek yılın başından itibaren ürünlerinin ambalajlarının üzerine beslenme bilgilerini yazmaya karar verdi. 
     ''Fast food'' tarzı beslenmenin sağlıksız olduğunu savunan grupların hedefi haline gelen McDonald's'ın CEO'su Jim Skinner, yaptığı açıklamada, bunun ''fast food'' sanayiinde bir ilk olduğunu söyleyerek, ''Ellerindeki yiyecekle ilgili bilgiye gereksinimi olan müşterilerimize bunu anında sunacağız'' dedi. 
     McDonald's, aldığı bu kararla, hamburger ve diğer ürünlerinin ambalajlarının üzerine, kalori, protein, karbonhidrat, doymuş yağ, yağ asidi ve sodyum miktarları ile bunların tavsiye edilen günlük tüketim oranlarına göre yüzdelerini yazacak. 
     Bu bilgileri internet sitesinde ve lokantalarında dağıttığı broşürlerde uzun bir süredir sağlayan McDonald's'ın yeni ''saydamlık'' uygulaması, ilk İtalya'nın Torino kentinde şubatta yapılacak Kış Olimpiyat Oyunları'nda başlayacak. Uygulama, martta ABD, ardından da yıl sonuna kadar 30 bin lokantadan 20 bininde devam edecek. 
     Uygulamayla McDonald's hakkındaki olumsuz eleştirileri azaltılması ve dengeli beslenmek isteyen tüketicilerin bilgilendirimmesi hedefleniyor. 
     
</TEXT>
</DOC>
