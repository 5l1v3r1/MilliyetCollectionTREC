<DOC>
<DOCNO> 387245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/yazar/oztrak.html </URL>
<DATE> 2005/10/17/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Hedef borsa mı, bütçe mi 
</HEADLINE>
<TEXT>


Sayın Başbakan borsa ile ilgili yıl sonu hedefinin onuncu ayda aşıldığını açıkladı. Ancak bu hedef bir hafta içinde tutturulması riskli hale geldi. 
Geçtiğimiz hafta Türkiye ile ilgili mali piyasaların endişelerini ortaya koyan raporlar yayımlandı. Bu endişelerin temelinde Türkiye'nin cari açığının ve buna bağlı olarak kısa vadede borçlanma ihtiyacının yüksekliği olduğu ortaya çıkıyor. Bu aslında yeni bir gelişme değil. Uzun zamandır mali piyasalar bunu görmezden geliyordu. 

Piyasalar hareketli 
Mali piyasaların neden gözü açılmaya başladı Son dönemde ABD'de uzun vadeli faizlerdeki yükselme uluslararası risk iştahını azaltmaya başladı. Gelişmiş ekonomilerin varlıklarının cazibesi artıyor. Bu durumda da sermayenin gelişmekte olan ülkelere yönelişinde itici faktörlerin yerini ülkelerin kendi koşullarının belirleyici olduğu çekici faktörler almaya başladı. Geçtiğimiz hafta mali piyasalarda gördüğümüz hareketler diğer benzer ekonomilerde de yaşandı. Ancak hem bu hareketlerin boyutunu hem de ekonomilerin bundan etkilenme derecesini son iki yılda yaşanan bolluk döneminde Hükümetlerin ekonomilerini güçlendirmek için yaptıkları belirleyecek. 

9 aylık bütçe sonucu 
Bu eğilim devam ederse aynen 2001-2002 döneminde olduğu gibi Türkiye'nin cari açığı, kamu kesimi dengesi, reformlardaki ve IMF gözden geçirmelerindeki gecikmeler giderek daha fazla dikkati çekecek. Bu dönem aynı zamanda AB ile müzakerelere başlamanın Türk ekonomisi için ne kadar güçlü bir çapa olduğunun da test edilmesini sağlayacak. 
Bu bakımdan bütçede geldiğimiz nokta önemli bir gösterge. Geçtiğimiz hafta yayımlanan dokuz aylık bütçe gelişmeleri ilk bakışta işlerin iyi gittiği izlenimini veriyor. Faiz harcamalarındaki artış oldukça düşük. Bu nedenle toplam bütçe açığının öngörülerin oldukça altında gerçekleşeceği anlaşılıyor. Faiz dışı dengede ise ilk dokuz ayda yıl sonu hedefinin yüzde 99'u şimdiden yakalanmış. Geçen yılın aynı döneminde bu oran yüzde 92,1 imiş. 
Ancak faiz dışı harcamalardaki artış hem gelirlerdeki hem de tüketici fiyatlarındaki artışın çok üstünde. Sosyal güvenlik kuruluşlarına yapılan transferlerdeki artışlar artık yıl sonu ödeneğine sığılmayacağını açıkça gösteriyor. Bu mali uyumun sürdürülebilirliği konusunda ileriye dönük endişeleri artıracaktır. 

Reformlar sürmeli 
Daha da önemlisi açıklanan faiz dışı dengeden faizleri ve kamu bankalarından yapılan k r transferlerini düşerek elde edilen program tanımlı faiz dışı fazlaya baktığımızda durum çok değişiyor. Hükümetin yüzde 6,5'lik faiz dışı fazla taahhüdü bu tanıma göre yapıldı. Buradaki dokuz aylık artış sadece yüzde 1. yıl sonu hedefinin ise ancak yüzde 86'sı yakalanmış. Geçen yıl bu oran yüzde 95,3 olmuş. Bu faiz dışı dengede sene başında açıklanan taahhütlerin yerine getirilmesinde zorlanılacağını gösteriyor. 
Hükümet kendi kendine koyduğu ve aslında hiçbir yerde hedef seçilmeyen borsa gibi göstergelerde önemli ölçüde hüsrana uğrayarak güven kaybı tuzağına düşüyor. Bunları bir yana bırakıp program kapsamında taahhüt ettiği büyüklükleri tutturmaya ve reformları gerçekleştirmeye yoğunlaşmazsa seçime iki yıl kala ekonomik açıdan çok zorlanacağa benzeriz. 





</TEXT>
</DOC>
