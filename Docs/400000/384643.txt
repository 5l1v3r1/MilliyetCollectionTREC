<DOC>
<DOCNO> 384643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/guncel/gun04.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet Eşi öpmek orucu bozmaz 
</HEADLINE>
<TEXT>


Din İşleri Yüksek Kurulu, "Orucu Bozan ve Bozmayan Muayene ve Tedavi Yöntemleri"ne ilişkin bir dizi karar aldı. Diyanet'e göre, lokal anestezi ve dilaltı kalp ilaçları da orucu bozmuyor 

SELMAN EKİCİ Ankara 

Din İşleri Yüksek Kurulu, "Orucu Bozan ve Bozmayan Muayene ve Tedavi Yöntemleri"ne ilişkin 22 Eylül'de yaptığı toplantı sonrasında bazı kararlar aldı. Kararda, "Yıkanmak, ağza su almak mazmaza , diş fırçalamak misvak kullanmak , sürme çekmek, eşini öpmek, koku sürünmek gibi pek çok şeyin orucu bozmayacağı hadislerde yer almaktadır" denildi. Diyanet yetkilileri, bir kişinin eşini öpmesi halinde orucunun bozulmayacağını, ancak boşalma olması halinde orucun bozulacağını bildirdi. 
Kurul, Hz. Peygamber döneminde bulunmayan, günümüzde ortaya çıkan pek çok muayene ve tedavi yöntemi konusunda vatandaşlardan gelen soruları da değerlendirdi. 
Tedavisi devam eden kişilerin sağlıklarına kavuşuncaya kadar oruçlarını erteleyebileceklerini, göz ve burun damlasının orucu bozmayacağını bildiren kurul, şu kararları aldı 
ASTIM HASTALIĞI Sağlığı oruç tutmalarına uygun olup başka bir hastalıkları da yoksa, astımlı hastaların rahat nefes almalarını sağlamak amacıyla ağza püskürttükleri oksijenli ilaç orucu bozmaz. 
DİLALTI Bazı kalp rahatsızlıklarında dil altına konulan ilaç, doğrudan ağız dokusu tarafından emilip kana karışarak kalp krizini önlemektedir. Bu ilaç ağız içinde emilip yok olduğundan, mideye bir şey ulaşmadığından orucu bozmaz. 
İĞNE YAPTIRMAK İğnenin orucu bozup bozmayacağı, kullanılış amacına göre değişir. Gıda ve keyif verici olmayan enjeksiyonlar, yemek ve içmek anlamına gelmediğinden orucu bozmaz. 
ENDOSKOPİ YAPTIRMAK Endoskopi veya kolonoskopi yaptırmak, makat veya ferçten ultrason çektirmek yeme içme anlamına gelmemekle birlikte, çoğunlukla cihaz içinden su verildiği için oruç bozulur. Ancak cihazların kullanımı sırasında sindirim sistemine su, yağ ve benzeri gıda özelliği taşıyan bir madde girmemesi durumunda bunları çektirmek orucu bozmaz. 
ANESTEZİ ve BİYOPSİ Lokal anestezi orucu bozmaz. Bölgesel ve genel anestezide serum verildiği için oruç bozulur. 
DİYALİZ Hastaya herhangi bir sıvı verilmeden gerçekleştirilen hemodiyalizde oruç bozulmaz. Diğer diyaliz çeşitlerinde ise, vücuda gıda içerikli sıvı verildiği için oruç bozulur. 


</TEXT>
</DOC>
