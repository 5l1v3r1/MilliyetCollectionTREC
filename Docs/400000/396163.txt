<DOC>
<DOCNO> 396163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur38.html </URL>
<DATE> 2005/11/18/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Alevler arasında kalan 2.5 yaşındaki çocuk yanarak öldü 
</HEADLINE>
<TEXT>

     Bursa’nın merkez Osmangazi İlçesi’nde bir evde çıkan yangında, beşiğinde uyuyan 2.5 yaşındaki çocuk yanarak öldü. 
     Alınan bilgiye göre, Bayram ve Meral Yılmaz çifti, 2.5 yaşındaki kızları Melisa’yı uyutarak evlerinin bitişiğinde bulunan yumurta deposuna çalışmaya gitti. 
     Küçük kızın uyuduğu odada bulunan sobadan kaynaklandığı bildirilen yangın, bir anda büyüdü. Evden duman çıktığını gören ve durumu itfaiyeye bildiren vatandaşlar, ekipler gelinceye kadar yangına müdahale etti. 
     Bursa Büyükşehir Belediyesi İtfaiye ekipleri, tüm evi saran yangını kısa sürede söndürürken, yangın sırasında yatağında bulunan küçük kız yanarak hayatını kaybetti. 
     Deponun iç kısmında oldukları için komşuları haber verinceye kadar evlerinde yangın çıktığını fark edemeyen Yılmaz çifti, çocuklarının ölüm haberi üzerine sinir krizi geçirdi. 
     Bu arada, Bayram ve Meral Yılmaz çiftinin, 5 yaşındaki Ferhat adlı diğer çocuklarını, 3 gün önce Zonguldak’taki yakınlarının yanına gönderdikleri öğrenildi. 
     
</TEXT>
</DOC>
