<DOC>
<DOCNO> 357743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/magazin/axmag01.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yer kapmak için parkta uyudular 
</HEADLINE>
<TEXT>


İzleyiciler, sahneye yakın olabilmek için tüm gece konser alanının çevresinde konakladı. İşte Londra Hyde Park'taki manzara buydu... 

NEVSAL ELEVLİ 

Londra'da konser anında sahneye yakın durabilmeyi hedefleyen binlerce kişi, gece Hyde Park'ta uyudu. Öğlen 12 gibi kapılara akın eden biletli izleyicilerin yanı sıra biletsizler de şanslarını denediler. 
Ancak içeri alınmayan biletsizler, parkın dışından müziği dinleyerek kendilerini avuttu. Konser anında on binlerce kişinin elindeki bayrak ve pankartların arasında Türk bayrakları da vardı. BM Genel Sekreteri Kofi Annan, sahneye çıktığında büyük alkış aldı. Annan, kalabalığa, "Bu gerçekten bir Birleşmiş Milletler. Tüm dünya yoksullarla dayanışma için bir araya gelmiş bulunuyor. Yoksullar adına, sesi duyulmayanlar ve zayıflar adına size teşekkür ederim" dedi. Microsoft'un sahibi dolar milyarderi Bill Gates de sahneye çıkarak, "Biz ne yapacağımızı biliyoruz. İstediğimiz cömertlik milyonlarca hayat kurtarabilir. Gün gelecek ki insanlar nerede doğmuş olurlarsa olsunlar sağlıklı bir yaşam sürdürebilecekler" dedi. 
Londra'nın merkezinde bulunan Hyde Park çevresinde bütün yollar trafiğe kapatıldı. Konser sahasında ve dışarıda Afrika'ya yardım çağrılarının yapıldığı pankartlar dağıtıldı. 

Kim, nerede sahne aldı 

LONDRA Pink Floyd, Annie Lennox, Madonna, Dido, Elton John, Mariah Carey, Paul McCartney, REM, U2, Coldplay, Robbie Williams, Joss Stone, The Killers, Razorlight, Scissor Sisters, Snow Patrol, UB40, Velvet Revolver, Sting. 
PARİS The Cure, Muse, Placebo, Shakira, Axelle Red, Calogero, David Hallyday, Sheryl Crow. 
BERLİN A-HA, Brian Wilson, Green Day, Chris de Burgh, Audioslave, Faithless, Sasha. 
ROMA Duran Duran. 
PHILADELPHIA Will Smith, Bon Jovi, Destiny's Child, Def Leppard, Stevie Wonder, Alicia Keys, Dave Matthews Band, Linkin Park. 
KANADA-BARRIE Bryan Adams, Deep Purple, Mötley Crue. 
TOKYO Björk. 
JOHANNESBURG Afrikalı 10 şarkıcı ve grup. 
MOSKOVA Pet Shop Boys. 
İNGİLTERE-CORNWALL Afrikalı şarkıcılar sahne aldı. 


</TEXT>
</DOC>
