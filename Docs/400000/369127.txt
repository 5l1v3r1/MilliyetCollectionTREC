<DOC>
<DOCNO> 369127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gun24.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karun Hazineleri için arsa aranıyor 
</HEADLINE>
<TEXT>


YAVUZ KUŞDEMİR Uşak DHA 

Uşak'ta dünyaca ünlü Karun Hazineleri'nin sergilenebileceği yeni müze yapımı için arsa aranıyor. Kültür ve Turizm Bakanı Atilla Koç'un temmuzda Uşak'ı ziyareti sırasında yeni müze yapılması için verdiği söz üzerine arsa arayışına başlandığını belirten Belediye Başkanı AKP'li Mesut Apaydın, alternatif birkaç arsa bulunduğunu, arsaların büyüklüğü ve konumu ile ilgili değerlendirmelerin sürdüğünü söyledi. Yeni müze binası için acele ettikleri söyleyen Apaydın, "Fırsatı kaçırmamak için Ankara Karayolu üzerinde bulunan bazı arsalarda incelemelerimiz sürüyor. En az 10 bin metrekare olacak şekilde arsa bulduğumuz takdirde yeni müze yapımı için harekete geçeceğiz" dedi. 

Mevcut müze binası yetersiz 
Uşak'ta 400 metrekarelik salonu bulunan mevcut müze binasının yetersiz kaldığına dikkat çeken Uşak Arkeoloji Müzesi Müdürü Kazım Akbıyıkoğlu da şunları kaydetti 
"Yeni müze binası şehir merkezine yakın ve Ankara - İzmir Karayolu üzerinde olmalı. Açık alanı, park yeri ve içinde laboratuvarı bulunan tam teşekküllü bir müze binası Uşak'a acilen şart. Şu anda mevcut müze binasının en az 4 katı büyüklükte olmalı ki, ileride de yer sıkıntısı çekilmesin." 


</TEXT>
</DOC>
