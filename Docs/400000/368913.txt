<DOC>
<DOCNO> 368913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko09.html </URL>
<DATE> 2005/08/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Altın ithalatı 2.2 milyar dolarla rekor düzeyde... 
</HEADLINE>
<TEXT>

     Türkiye’nin yılın ilk yarısındaki altın ithalatı, yüzde 30’dan fazla büyüyerek 2.2 milyar dolarla rekor düzeye ulaştı. Altın ihracatı 36 milyon dolarda kalan Türkiye, altın ticaretinde 2.1 milyar dolarlık açık verdi. 
     ANKA’nın Devlet İstatistik Enstitüsü DİE verilerinden yaptığı belirlemeye göre, altın ithalatı hızla artıyor. 
     Ocak-haziran döneminde parasal olmayan altın ithalatı, 2 milyar 166.3 milyon dolar olarak gerçekleşti. İthalat, geçen yılın eş dönemine göre yüzde 31.8’lik büyüme gösterdi. 
     Bu yıl ocakta 366.3 milyon dolar, şubatta 419.1 milyon dolar, martta 400.4 milyon dolar, nisanda 322.2 milyon dolar olan altın ithalatı, mayısta 329.3 milyon dolar, haziranda 328.9 milyon dolar düzeyinde oluştu. 
     
     REKOR DÜZEYDE 
     Türkiye’nin altın ithalatı rekor düzeyde bulunuyor. 
     1996-2000 yılları arasında ocak-haziran dönemleri itibariyle 
     Türkiye’nin 1-157 milyon dolar düzeyinde oluşan altın ithalatı, izleyen dönemde hızla arttı. 2001 yılının ilk yarısında 266.3 milyon dolar, 2002 yılında 622.4 milyon dolar olan Türkiye’nin altın ithalatı, 2003 yılının ilk altı ayında 1 milyar 189.8 milyon dolara, 2004 yılında 1 milyar 643.4 milyon dolara yükseldi. 
     Altın ithalatında, 2001 yılından bu yanaki dönemde 7.1 katlık büyüme gözlendi. 
     
     İHRACAT AZALIYOR 
     Türkiye’nin altın ihracatı ise azalıyor. Ocak-haziran dönemindeki altın ihracatı, geçen yılın eş dönemindeki 55.3 milyon dolarlık düzeyine göre yüzde 34.5 azalarak 36.3 milyon dolara indi. 
     Altın ticaretinde Türkiye, ilk altı ay itibariyle 2 milyar 130 milyon dolarlık açıkla karşılaştı. Açık, geçen yıla göre yüzde 34 arttı. 
     
</TEXT>
</DOC>
