<DOC>
<DOCNO> 372850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo34.html </URL>
<DATE> 2005/08/25/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Çalımbay "İlk yarıda kötü, ikinci yarıda harikaydık" 
</HEADLINE>
<TEXT>

     Beşiktaş Teknik Direktörü Rıza Çalımbay, FC Vaduz karşısında ilk yarıda kötü oynadıklarını, ancak ikinci yarıda toparlanıp farklı galibiyete ulaştıklarını söyledi. 
     Çalımbay, maç sonrası düzenlediği basın toplantısında, ilk maçta elde ettikleri avantajı düşünmeden rövanşa çıktıklarını vurgulayarak, "İlk yarıda maalesef kötüydük. Konsantrasyon eksikliği yaşadık. Ancak devre arasında yaptığımız konuşmalar ve değişiklikler sayesinde ikinci yarıda toparlandık. Güzel bir galibiyet oldu. Mutluyuz ve artık bundan sonraki rakibimizi bekliyoruz" diye konuştu. 
     Yedikleri golün ardından kesinlikle karamsarlığa kapılmadığını anlatan Rıza Çalımbay, "Çünkü takımıma güveniyorum. Maçı kazanacaklarına inanıyordum. Hiçbir karamsarlığa kapılmadım. 
     Futbolcularım ikinci yarıda gerçekten iyi mücadele ettiler ve galibiyete ulaştık" dedi. 
     Çalımbay, önlerinde zorlu bir Diyarbakırspor maçı bulunduğunu ifade ederek, "Bu maçı da kayıpsız atlatmak istiyoruz. Daha sonra lige verilecek arayı da iyi değerlendirmek amacındayız. Takımımızın çok daha iyi oynayabilmesi için birkaç haftaya ihtiyacı var. Bu ara Ailton için de iyi olacak. Fizik olarak henüz tam hazır değil. Çaykur Rizespor maçıyla da sıfırdan başlayacağız" şeklinde konuştu. 
     Öte yandan Beşiktaş, Diyarbakırspor maçının hazırlıklarına yarın sabah yapacağı antrenmanla başlayacak. 
     
     GREN SEYİRCİYE HAYRAN KALDI 
     FC Vaduz Teknik Direktörü Mats Gren, Beşiktaş taraftarlarına hayran kaldı. 
     Gren, maç sonrası düzenlediği basın toplantısında, "Seyirci harikaydı. Takımlarını çok iyi desteklediler" dedi. 
     Oyunu 0-0 veya 1-1’e göre düşündüklerini, bunda ilk yarıda başarılı olduklarını belirten Gren, "Ancak sonlarda istediğimiz gibi oynayamadık. Bu kadar fazla gol yiyeceğimizi düşünmemiştim. Beşiktaş 2-1’e kadar oynadığı oyundan emin değildi. Ancak 2-1’den sonra 
     toparlandılar. Kendilerini kutluyorum" diye konuştu. 
     
</TEXT>
</DOC>
