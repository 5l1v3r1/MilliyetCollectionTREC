<DOC>
<DOCNO> 350935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/spo06.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İrlandalı Laz... 
</HEADLINE>
<TEXT>


Laz müziği diye bir şey varsa ki var, Volkan Konak baş köşededir. Bütün kuzeyliler gibi 'sanatçıdır, inatçıdır'. Ama Trabzonludur, Trabzonsporludur 

ÖZEL RÖPORTAJ HAKAN DİLEK 


Trabzon deyince gönül teliniz titriyor neredeyse... Sizin için başka anlamlar taşıyor değil mi Trabzonlu olmak ... 
M.Ö. 750'lerde kurulmuş bir şehir Trabzon. Dolayısıyla Roma, Paris, Londra ve İstanbul'dan önce kurulmuş. Dominant bir bölge. 1850'lerde kadınların piyano çaldığı bir yer, ilk sessiz sinema 30'larda gelmiş, opera binamız var, 1900'lerin başında dokuz tane gazete çıkıyor iki tanesi Fransızca. Dolayısıyla tarihinden geliyor bu çok renklilik, seslilik. Futbolda istekli oluşumuzun ve başarılarımızın arkasında bu kültürel birikim ve zenginlik vardır. İlk futbol kitabı Futbol Assoccation 1920'de Trabzon'da yazıldı, 1925'lerde Sebatspor'un bisiklet takımı var, Türkiye'deki ilk yurtdışı turnuvası 1930'da -Tiflis, Gürcistan, Batum, Trabzon'un katıldığı- Trabzon'da yapıldı. 

Bu küçük kentin arsasında koca bir birikim var yani.. Başarılar tesadüf sayılmamalı diyorsunuz... 
Sadece sportif açıdan değil sosyal olarak da başkadır Trabzonspor. En demokrat kulüp bizimkidir. 

Ne demek bu 
Birey olabilme özelliklerini taşıyan. Tepki veren, tavrını ortaya koyan bir kulüptür. Futbol için miting yapan bir kent göster bana 

Evet geçmişte de 'Ali Kemal gitmesin' diye miting yapmıştı taraftar... 
Bizim o yönümüzü göstermeyip de üç bildiri dağıtanları linç edenleri gösteriyor medya... 

Peki Trabzonspor şimdi nasıl sizce 
Trabzonspor yirmi beş yıldır kalecisiz oynuyor haberiniz var mı Şenol Hoca'dan sonra kaleci gelmedi Trabzonspor'a. Taffarel olmasa Galatasaray o kupaları alabilir miydi Daha öncesinde bir Simoviç'i hatırlayın. Milosevski iyi bir kaleci gibi duruyordu ama yediği gollere bir bakın 

Takım için kaleci önemlidir yani... 
Evet. Müzikte temel ritmdir, satrançta en önemli hamle nedir Şah peki futbolda Kale... Topun çizgiyi geçmesidir değil mi aslolan Öyle değildir ama öyle sayılıyor. O yüzden kalen iyi olmazsa yenilirsin... 

Peki yaşamda hep savunmada ve kalede kalmak, hücumu düşünmeden ileri çıkmadan yaşamak... 
Dünyaya kuş bakışı bakacaksın ama kuş bakışı bakmayacaksın. Trabzonspor seyircisi bir başkadır bu nedenle. DNA'sında var bu. 

Bu DNA mevzusu ilginç. Mesela kargaların bile diğer bölge kargalarından daha başka olduğunu anlatırlar... Trafik lambalarının üzerine çıkıp cevizleri aşağıya atıp kırarlarmış. 
Yüksekten atmazlar. Onu öteki bölgelerin kargaları yapar. Bizimkiler Çömlekçi'de kırmızı ışıkta duran arabaların ön tekerleklerinin altına koyarlarmış cevizleri. Çoğu kargalar yere eğilir, taşı alır, atarsın kaçar. Bizim oradakiler yere eğildiğinde kaçar. 

Özel adamlar, iyi futbolcular çıkıyor Trabzon'dan... 
Nihat'lar, Emre'ler -Emre Belözoğlu kuzenimdir-, Okan'lar, Tugay'lar... 

Dünyada örnekleri yok değil bu tür takımların... 
Bakın Türkiye ne zaman düzelir biliyor musunuz Aşiret ve tarikatlar yıkıldığında. Bizde tarikat yoktur mesela. Herkes ağadır bizde -gülüyor-. Benim babama herkes Demir Ağa diyordu ama karayollarında işçiydi kendisi. Ama kendinin ağası, hürriyet ağası. Birey olabilme özellikleri taşır, ilericidir, karşı çıkar, tavrını koyar bizim yöre insanı. Yeri geldiğinde Cumhuriyet döneminde Atatürk'e ilk muhalefet buradan çıkmıştır. AK Parti döneminde CHP kazanmıştır belediye seçimlerini. Mümkün mü bu Nerede var AK Parti'nin elinden alınan tek ildir Trabzon. 

Nasıl gerçekleşti bu 
Seçim kampanyasında işlenen olgu neydi biliyor musunuz Trabzonspor... 

Siyasi seçim bile Trabzonspor üzerinden... 
Trabzon'da bir dine bir de Trabzonspor'a küfür etmeyeceksin... 

Peki ne demektir Trabzonspor sizin için 
İsyan, karşı çıkış, uluslararası havaalanı, beş yıldızlı oteller, hava durumunda Trabzon'un adının ilk başlarda söylenmesi demektir... Bunların hepsi Trabzonspor'un sayesinde... Trabzon bizim için üst kimliktir. Bizim için futbol sadece topun çizgiyi geçmesi demek değildir... 

Taraftarı da bu anlamda farklı... 
Bizde bir acayip bu takım tutma işleri. Adam Urfa'da yaşıyor, Galatasaray'ı Fenerbahçe'yi tutuyor. Böyle bir şey görmedim kardeşim... Ben ille de takım tutacaksam Trabzon, olmadı Rizespor'u tutarım. Gerçi Rizeliler bunu yapmaz ama... Ben ağabeyim, bazı şeyleri göstermem gerekir -gülüyor-. Gaziantepli Beşiktaş'ı tutuyor. Doğduğum yerin takımını tutarım ben. 

Özel bir kimliği var Trabzon'da yaşayan insanların. Bu coğrafyasından, bölgenin fiziki özelliklerinden kaynaklanıyor olabilir mi 
Siyasette, sanatta... Özel isimler çıkmıştır gerçekten. Özeldir Trabzon... 

Şu kaleci meselesine dönelim... Şenol Güneş Azerice 'Kapıcı'nın Türkçe'deki karşılığının kaleci demek olduğunu söyleyip kalecilerin önemine vurgu yapmış ve Trabzon'daki evlerin kapılarının binaların en güzel yerleri olduğunu anlatmıştı... 
O kapı tokmakları meselesini Sunay Akın'a söyle, dört saat konuşsun -gülüyor-. Sosyologların antropologların bir analiz yapması lazım bizim için. Kuzeyliler biraz farklıdır. İrlandalılar, İskoçlar da öyledir bak. Sanatçıdır, inatçıdır. Bana İrlandalı Laz derler mesela.. Bir acayip sevda var bizde Trabzon'a karşı. 

Futbol bir tutku gibi değil mi Trabzon'da ... 
Futbol sonuç olarak bir oyundur. Toplumları ancak temsil edebilirler. Futbolla kalkınamazsınız ama bizi temsil etmesi oyun olması nedeniyle iyi ve güzel bir şeydir. Aslolan bilimde sanatta ileri gitmektir. Bir kanadınız sanatsa bir kanadınız da bilim olmalıdır. Gerisi futbola çok önem atfetmek olur ki bu da yanlış bir şeydir. 



</TEXT>
</DOC>
