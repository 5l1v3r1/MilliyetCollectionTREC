<DOC>
<DOCNO> 357956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/spor/spo08.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık adalet olacak' 
</HEADLINE>
<TEXT>


Hasan Doğan, yeni havuz sisteminin yanı sıra Türkiye Kupası'nda gelir sistemi değişikliği ve isim haklarının satışı yüzünden sorunların sona ereceğini söyledi. Doğan, "Herkes kazanacak" dedi 


Futbol Federasyonu Asbaşkanı Hasan Doğan, naklen yayın havuzundan, yeni sponsor anlaşmalarına kadar çarpıcı açıklamalar yaptı. Doğan, geçen sezon kendileri göreve gelmeden bir hafta önce yayın ihalesinin yapıldığını hatırlattı ve şunları anlattı 
"Bugün sevinerek söylüyorum ki, olumlu neticeler aldık pastayı büyütmek adına. Yayıncı kuruluşla ilgili olan konu, Digitürk'ün özel durumundan değil, grubun özel durumundan kaynaklanıyor. Bu ilişkileri tekrar rayına oturtuyor. Hem teminat alacağız, hem temlik koyduracağız. Digitürk temlik için hazır". 
"Biliyorsunuz havuzla ilgili yeni düzenleme yapmak için uğraşıyoruz. Bunun için Digitürk'e gelir artışı talep edilebileceğimizi söyledik. Digitürk de böyle bir gelir artışının ihale sürecini uzatmamız halinde uygun olabileceğini söyledi. Öngördüğümüz gelir artışı senede 10 milyon dolar. Ve onlar da şu anda böyle bir teklifi bize yaptılar. Federasyon olarak sıcak bakıyoruz". 
"Bu sene iki önemli gelir elde ettik. Biri Türkiye Ligi'nin isim hakkının satışı ve sponsorluklardan elde edilecek 10 milyon dolar. İkincisi Türkiye Kupası'nın yeni statüyle oynanmasıyla elde edilecek gelir. Buna da şu anda iki kuruluş talip oldu. İlk rakamlar 12 milyon dolar. Muhtemelen en geç pazartesi günü Türkiye Kupası'nın da yayıncı kuruluşunu belirlemiş olacağız". 
"Herkes kendi hakkını arıyor ve elindekileri sonuna kadar kullanıyor. Bu bir bakış açısı. Genel kurulda alınan kararın hukuki değeri yoktur. Bunu bir tavsiye kararı olarak algıladık. Ama Genel Kurul, bizi seçen kurumdur, iradesini yok saymak olmaz. Bütün bunların altında yatan bir gerçek var, o da havuz sisteminin adaletsizliği". 

"Yüzde 25 artacak" 
"Önümüzdeki sene dağıtılacak rakam 170 milyon YTL gibi. Neresinden baksak yüzde 25'lik gelir artışı var. Türkiye Kupası'ndan 16 milyon YTL'lik artış sağlarsak, Türk Futbolu'na iyi bir kaynak bulmuş oluruz. Havuzu değiştireceğiz, adaletli yapacağız. Anadolu takımı, 'Ben şampiyon da olsam aynı parayı alıyorum' diyor. Bunda haklı, böyle adaletsizlik olmaz. Ama büyük takımların da söylediği birşey var, benim maçlarımı vermeyin, herkesin maçını eşit verin, bir de öyle görelim. O da büyük takımın reytingi olduğunu gösteriyor. Biz iki tarafı da memnun edecek bir çözüm bulmalıyız". 
"Eğer büyükler, büyükse, ben büyüklüğü ligin ilk sıralarında olarak algılarım. Ligin ilk 4 sırasında değilse, o senenin dört büyüğü olamaz. 'Ben geçmiş senelerin dört büyüğüyüm. Bu sene 10. da olsam, Anadolu'dan gelip üçüncü olan bir takımdan fazla pay almalıyım' yaklaşımı adaletli değil. Bizim çalışmalarımız iyi takım kurup, başarıyı yakalamış olan herhangi bir Anadolu takımının, bu başarıyı yakaladıktan sonra kadrosundaki kişileri memnun edecek gelire sahip olması ki, sonraki senelerde o heyecanı yaşatabilsin". 

Sistem belli 
"Havuz dağılımı belli gibi. Yüzde 35 gibi bir oran olabilir. Mesela küme düşen Akçaabat Sebatspor'un geçen sene aldığı parayı ilk girişte alacağı anlamına gelir. Bunu birinci kriter olarak kabul ediyoruz. Oranlarda oynama olabilir. İkincisi performansa dayalı dağıtım... Burada düşündüğümüz rakam yüzde 50'si gibi havuzun. Burada da iki ayrı kriter var. Birisi puana dayalı, ikincisi sıralamaya dayalı performans geliri. Burada şöyle bir şans var, iki takım berabere kalırsa birer puanlık gelir elde edilecek. Türkiye Ligi'nde son 8 yılda aşağı yukarı 850 puan ortalaması var. Biz 850 puana göre dağıtacağımız parayı hesaplayarak böleceğiz. Yani puan başına 80 bin YTL gibi". 
"Dört büyük kulübümüz de 'Bu havuz sistemi adaletlidir, doğrudur, devam etsin' demiyor. Bu çok önemli bir gelişmedir bence. Yalnız onların halka açılmadan dolayı sıkıntıları var. Gelirlerini göstererek yaptığı bazı anlaşmalar var. Bunlardan dolayı bir sıkıntı çıkabileceğini söylüyorlar. Ama bizim ortaya koyacağımız model ve getirdiğimiz yeni gelir artışları Türkiye Kupası ve Türkiye Ligi isim hakkı nedeniyle onların zaten gelirlerinin üzerinde gelir alma imkanı sağlayacağı için büyük bir sorun teşkil edeceğini düşünmüyorum". 
"Önümüzdeki sene kupa şampiyonu olan takım 3 milyon 200 bin dolar alacak. Galatasaray'ın, Türkiye Kupası şampiyonu olduğu halde 1 milyon doların altında gelir elde ettiğini sanıyorum. 


</TEXT>
</DOC>
