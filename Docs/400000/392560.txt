<DOC>
<DOCNO> 392560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/soneko05.html </URL>
<DATE> 2005/11/06/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Ankara'nın memuru, İstanbul'un zenginiyle yarışıyor... 
</HEADLINE>
<TEXT>

     Türkan Al 

Ankara'nın memuru, vergide İstanbul'un işadamları ve diğer zenginleriyle yarışıyor. 
     Maliye Bakanlığı verilerine göre, yılın 9 aylık döneminde İstanbul'da 35 milyar 390.3 milyon YTL vergi tahakkuk ederken, bunun 31 milyar 35 milyon YTL'lik bölümü tahsil edildi. İstanbul, bu rakamla, Türkiye'nin toplam vergi gelirlerinin yüzde 39.88'lik bölümünü karşıladı. 
     Bu dönemde Ankara'da da 12 milyar 179.3 milyon YTL vergi tahakkuk ederken, bunun 10 milyar 878 milyon YTL'lik bölümü Hazine'nin kasasına girdi. Böylece 9 aylık dönemdeki vergi gelirlerinin yüzde 13.98'i Başkent'te toplanmış oldu. 
     Söz konusu dönemde, Türkiye'deki vergi gelirlerinin yüzde 9.32'sini sağlayan İzmir'de ise tahakkuk eden vergi tutarı 8 milyar 148.2 milyon YTL, tahsilat da 7 milyar 252.4 milyon YTL olarak gerçekleşti. 
     Kocaeli de başta TÜPRAŞ olmak üzere büyük sanayi kuruluşları nedeniyle toplam vergi gelirlerinin yüzde 17.62'lik bölümünü karşıladı. Bu ilimizde 14 milyar 119.2 milyon YTL tutarında vergi tahakkuk ederken, bunun 13 milyar 711.8 milyon YTL'lik bölümü tahsil edildi. 
     
     KİŞİ BAŞINA VERGİ RAKAMLARI 
     A.A muhabirinin Maliye Bakanlığı ve Devlet İstatistik Enstitüsü DİE verileri üzerinden yaptığı hesaplamaya göre, Türkiye'de vergilerin yüzde 40'ının toplandığı İstanbul'da kişi başına ödenen vergi tutarı 2 bin 632 YTL oldu. 
     Bu rakam, vergi gelirlerinin yüzde 14'üne sahip olan memur şehri Ankara'da ise 2 bin 442 YTL olarak gerçekleşti. 
     Böylece, vergisini daha maaşını almadan peşin ödeyen memur ve diğer ücretlilerin çoğunlukta olduğu Ankara, kişi başına vergide, işadamlarının toplandığı, ticaret ve sanayi merkezi İstanbul'a adeta kafa tuttu. 
     Her İzmirli'nin ortalam 1926 YTL vergi verdiği ülkemizde, kömür işçisinin Zonguldak'ı da kişi başına 1064 YTL vergi ile 3 büyük ilimizi izledi. 
     Başta TÜPRAŞ olmak üzere birçok sanayi kuruluşunu bünyesinde barındıran Kocaeli'de de kişi başına vergi miktarı, 9 bin 946 YTL olarak hesaplandı. 
     Bursa'da 762 YTL, Antalya'da 429 YTL olan kişi başına ödenen vergi tutarı, Muş 39, Hakkari'de 41, Bitlis'te 48, Ağrı , Bingöl'de 59, Mardin'de 63, Şırnak 65, Gümüşhane'de 73, Adıyaman'da 77 YTL olarak belirlendi. 
     
     VERGİDE TÜRKİYE'NİN YÜZAKI TUNCELİ 
     Bu arada, Türkiye'de vergi borcuna en sadık il de Tunceli olarak belirlendi. Tunceli de beyan edilen her 100 liralık verginin 89.7 lirası ödenirken, Ankara yüzde 89.3'lük tahsilat oranıyla vergisini en düzenli ödeyen illerin başında yer aldı. 
     TÜPRAŞ'ın tahakkuk eden vergiyi hemen Hazine'ye aktarması sonucunda Kocaeli'de yüzde 97.11'e ulaşan tahsilat oranı, İstanbul'da yüzde 87.69, İzmir'de 87.01, Bursa'da 82.78, Antalya'da da yüzde 70.99 oldu. 
     Vergi tahsilatında en başarısız il ise Iğdır olarak ortaya çıktı. Bu ilimizde her 100 liralık verginin sadece 39.6 lirasının toplandığı dikkat çekti. 
     Sakarya yüzde 42, Şırnak yüzde 51.9, Mardin yüzde 57.8, Yozgat yüzde 58.9, Denizli yüzde 62.9, Gaziantep de yüzde 63.8'lik tahsilat oranıyla vergi toplamada sorun yaşanan diğer iller arasında yer aldı. 
     
</TEXT>
</DOC>
