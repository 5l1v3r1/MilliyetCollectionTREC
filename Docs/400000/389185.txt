<DOC>
<DOCNO> 389185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun38.html </URL>
<DATE> 2005/10/24/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
İki maceraperest denizci, 1000 günde devrialem yapacak 
</HEADLINE>
<TEXT>

     Amerikalı iki denizcinin, bu yıl 24 Kasım'da kutlanacak Şükran Günü'nde tekneleriyle denize açılarak, tam 1000 gün boyunca karaya ayak basmadan dünya denizlerinde dolaşacakları bildirildi. 
     New York Daily News gazetesinin haberine göre, yaşındaki New Yorklu denizci Reid Stowe, 32 yaşındaki Alejandro Molina ile birlikte tam 1000 gün karaya çıkmadan deniz ve okyanuslarda seyahat ederek, bugüne kadar karaya ayak basmadan en uzun süre denizde yolculuk eden ilk insanlar olma unvanını kazanmaya çalışacak. 
     24 Kasım'da New York'tan hareket edecek Amerikalı denizcilerin, Güney Amerika, Afrika ve Avustralya kıyılarını dolaşarak, 2008 yılında yeniden New York limanına ulaşacakları ifade edildi. 
     Stowe'un annesinin ismini verdiği ''Anne'' isimli özel hazırlanmış tekneyle yola çıkacak maceracı Amerikalılar, seyahat boyunca ağırlıklı olarak yakaladıkları balıkları ve kendilerine bağışlanan makarna ile konserve sosları yiyecek ve tatlı su ihtiyaçlarını da yağmur suyundan karşılayacak. 
     Stowe'un ilk uzun seyahatini henüz 19 yaşındayken Hawaii'den Yeni Zelanda'ya bir tekne yolculuğuyla yaptığı belirtiliyor. 
     
</TEXT>
</DOC>
