<DOC>
<DOCNO> 373025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun10.html </URL>
<DATE> 2005/08/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
3 Ekim yaklaşırken Türkiye'ye ikili sıkıştırma 
</HEADLINE>
<TEXT>

     3 Ekim tarihi yaklaşırken Fransa ve Almanya'dan Türkiye'yi sıkıştırmaya yönelik girişimler geliyor. 
     Fransa Cumhurbaşkanı Jacques Chirac, AB Komisyonu Jose Manuel Barroso'ya, Türkiye'nin Kıbrıs deklarasyonunun siyasi ve hukuki sorunlar oluşturduğunu söyledi. 
     Alman Hıristiyan Demokrat Birlik Partisi CDU Genel Başkanı Angela Merkel, AB ülkelerindeki muhafazakar hükümet ve devlet başkanlarına Türkiye'nin AB üyeliği konusunda mektup gönderdi. 
     Alman Haber Ajansı DPA , Merkel'in mektubunda, 3 Ekim'de başlanacak AB üyelik müzakerelerinde Türkiye'ye tam üyelik hedefinin yanı sıra imtiyazlı ortaklığın da bir seçenek olarak sunulmasını istediğini bildirdi. 
     Merkel'in mektubu, AB ülkeleri dışişleri bakanlarının 1 Eylül'de Türkiye konusunu görüşecekleri toplantı nedeniyle hazırladığı kaydedildi. 
     
     Chirac'tan deklarasyon eleştirisi 

     Fransa Cumhurbaşkanı Jacques Chirac, Türkiye'nin yayımladığı Kıbrıs deklarasyonunun AB adaylığından beklenen ruhu taşımadığını savundu. 
     Reuters'ın haberine göre, Fransa Cumhurbaşkanı Chirac, Türkiye'nin Kıbrıs deklarasyonunun siyasi ve hukuki sorunlar oluşturduğunu savunuyor. 
     Chirac'a göre, Türkiye'nin Kıbrıs deklarasyonu AB adaylığından beklenen ruhu taşımıyor. 
     Chirac, Fransa'nın AB'deki ortaklarıyla Türkiye'nin Kıbrıs Rum kesimini tanımayı reddetmesi konusunu görüşmek istiyor. 
     Fransa Cumhurbaşkanlığı sözcüsü, Chirac'ın bu isteğini, AB Komisyonu Başkanı Jose Manuel Barroso ile yaptığı görüşmede ilettiğini açıkladı. 
     
     MEKTUBUN AYRINTILARI 

     Alman Hıristiyan Demokrat Birlik Partisi CDU Genel Başkanı Angela Merkel'in Türkiye'nin AB üyeliği konusunda AB ülkelerindeki muhafazakar hükümetlere gönderdiği mektubun ayrıntıları belli oldu. 
     Merkel'in, Türkiye ile 3 Ekim'de başlanacak üyelik müzakereleri kapsamına tam üyeliğin yanı sıra "imtiyazlı ortaklık" hedefinin de seçenek olarak dahil edilmesini istediği mektubunda, "Biz Türkiye'nin üyeliğinin AB'yi siyasi, ekonomik ve sosyal açıdan zorlayacağından ve Avrupa'nın entegrasyon sürecini tehlikeye sokacağından kesinlikle eminiz" şeklinde ifadeye yer verdi. 
     Mektubunda, "müzakereler sırasında AB'nin Türkiye'yi kabul etmeye hazır olmadığının anlaşılması durumunda, gerçekçi seçeneklerin eksik kalacağı" görüşüne yer veren Merkel, Türkiye'nin her halükarda AB'ye sıkı bir şekilde bağlanması gerektiğini kaydetti. 
     Merkel'in mektubunu, AB Komisyonu Başkanı Jose Manuel Barroso, AB dönem başkanı olan İngiltere'nin Başbakanı Tony Blair, Avusturya Başbakanı Wolfgang Schüssel, Fransa Başbakanı Dominique de Villepin, İtalya Başbakanı Silvio Berlusconi, Hollanda Başbakanı Jan Peter Balkenende, Lüksemburg Başbakanı Jean-Claude Juncker ile Yunanistan, Letonya, Malta, Slovakya ve Slovenya hükümetlerine, ayrıca Çek Cumhuriyeti Dışişleri Bakanı Cyril Svoboda'ya gönderdiği bildirildi. 
     
     DİKKAT ETMEZSEK AB DAĞILABİLİR 

     Brandenburg eyaleti İçişleri Bakanı Jörg Schönbohm da, ''Rheinische Post'' gazetesine yaptığı açıklamada, Türkiye'nin AB üyeliğinin Almanya'da yaşayan insanları ilgilendirdiğini belirterek, ''Almanya'da daha şimdiden Türkiye'den gelen insanlarla ilgili olarak büyük bir uyum sorunumuz var'' diye konuştu. 
     Schönbohm, Türkiye ile başlanacak üyelik müzakerelerinin ''ucu açık'' sürdürülmesi gerektiğini ifade ederek, ''25 üyeli bir AB'yi nasıl organize edeceğimiz konusunda artık konuşmamızın zamanı geldi. Dikkat etmezsek AB dağılabilir'' dedi. 

     
</TEXT>
</DOC>
