<DOC>
<DOCNO> 352162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun52.html </URL>
<DATE> 2005/06/15/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
AB anayasası tartışması... 
</HEADLINE>
<TEXT>

     Almanya Cumhurbaşkanı Horst Köhler, Alman Hıristiyan Sosyal Birlik Partisi’nden CSU bir milletvekilinin anayasa mahkemesine yaptığı başvuru sonuçlanıncaya kadar, AB anayasası anlaşmasını imzalamayacağını açıkladı. 
     Köhler’in makamından yapılan açıklamada, "Federal Anayasa Mahkemesi karar verinceye dek AB anayasasına ilişkin onay sürecinin tamamlanmayacağı" belirtildi. 
     Almanya’da parlamentonun alt ve üst kanatları anayasayı onaylamıştı, ancak yürürlüğe girebilmesi için cumhurbaşkanının imzalaması gerekiyor. 
     CSU milletvekili Gauweiler, AB anayasasına karşı anayasa mahkemesine ilk başvurusu reddedilmiş ve mahkeme parlamentonun AB anayasasını görüşmesine izin vermişti. Anayasaya ilişkin referandum yapılmasını isteyen Gauweiler, bu kez onay için mecliste üçte iki çoğunlukla kabul edilmesi gerektiğini öne sürdü. 
     Almanya Federal Anayasa Mahkemesi’nin, başvuruyla ilgili kararı ne zaman vereceği bilinmiyor. 
     
     POLONYA, REFERANDUMU ERTELEYEBİLİR 
     Polonya Cumhurbaşkanı Aleksander Kwasniewski, yarın başlayacak olan AB zirvesinde anayasaya ilişkin ne yapılacağına dair bir kararın çıkmaması halinde Ekim ayındaki AB anayasası referandumunu erteleyebileceklerini söyledi. 
     Başbakan Marek Belka ile görüşmesinin ardından gazetecilerin sorularını yanıtlayan Kwasniewski, 16-17 Haziran’da yapılacak zirvede "kararı erteleme arzusunun doğması halinde, kendileri için referandum düzenlemenin güç olacağını" ifade etti. 
     Kwasniewski, daha önceki açıklamasında, AB anayasasıyla ilgili kriz zirvede tartışılıncaya kadar referandum için bir tarih belirlenmemesi gerektiğini söylemişti. 
     Belka ise, AB anayasası referandumunun, 9 Ekim’de düzenlenecek devlet başkanlığı seçimiyle birlikte yapılmasından yana olduğunu açıklamıştı. 
     
</TEXT>
</DOC>
