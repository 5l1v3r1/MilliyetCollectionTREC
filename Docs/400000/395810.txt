<DOC>
<DOCNO> 395810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo01.html </URL>
<DATE> 2005/11/17/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Dünya Kupası'na katılacak son 5 ülke belli oldu 
</HEADLINE>
<TEXT>

     Futbolda, 18. Dünya Kupası final maçlarına katılacak 32 ülkeden son 5'i, bugün yapılan maçlarla belli oldu. 
     Play-off baraj rövanş maçında Türkiye'ye 4-2 yenilmesine rağmen finallere katılma hakkını elde eden İsviçre'nin yanı sıra Çek Cumhuriyeti, Avustralya, İspanya ve Trinidad Tobago da finallere adını yazdırdı. 
     Güney Amerika'da Avustralya, baraj ilk maçında 1-0 yenildiği Uruguay'ı, sahasında 1-0 yenince maç, uzatma dakikalarına kaldı. Uzatmada rakibini 4-2 yenen Avustralya, final vizesini alan taraf oldu ve son 32 yıldır ilk kez finallere katılma hakkını elde etti. 
     Asya'da ise, baraj ilk maçında, sahasında Bahreyn ile 1-1 berabere kalan Trinidad Tobago, rövanş maçında rakibine 1-0 üstünlük sağladı ve tarihinde ilk kez bir dünya kupası finallerine katılma hakkı kazandı. 
     Avrupa ülkelerinden Slovakya ile 1-1 berabere kalan İspanya, baraj ilk maçında rakibine 5-1'lik üstünlük sağladığı için vizeyi alan taraf oldu. İspanya, 1978 yılından bu yana 8. kez finallere katılacak. 
     Avrupa ülkeleri arasında yapılan bir diğer mücadelede, Çek Cumhuriyeti, deplasmanda ve sahasında yaptığı her 2 maçta da rakibi Norveç'i 1-0 yenerek, zorlanmadan vizeyi aldı ve Almanya'ya gidecek 32 takımın sonuncusu oldu. 1990 yılından beri ilk kez bu başarıyı elde eden Çek Cumhuriyeti, taraftarlarını sevince boğdu. 
     Finallere katılma hakkını elde eden 32 ülke, 9 Haziran 2006'da Münih'te başlayarak 9 Temmuz 2006'da Berlin'de sona erecek maçlarda ter dökecek. 
     
</TEXT>
</DOC>
