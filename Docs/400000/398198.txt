<DOC>
<DOCNO> 398198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/soneko14.html </URL>
<DATE> 2005/11/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Eker Pamuk prim desteği için bütçeden 436 trilyon lira ayırdık 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, pamuk prim desteği için bütçeden 436 trilyon lira ayırdıklarını belirterek, pamuk üreticilerini mağdur etmeyeceklerini söyledi. 
     Bakan Eker, Tarım Üretim ve Geliştirme Genel Müdürlüğü'nce Diyarbakır Ticaret Borsası'nda düzenlenen ''Ulusal Pamuk Zirvesi''nde yaptığı konuşmada, pamuğun 50 farklı sanayi kolunda hammadde olarak kullanıldığını belirterek, pamuğun Türkiye'de toplam 6 milyon kişiye istihdam alanı yarattığını bildirdi. 
     Dünya kütlü pamuk üretiminin yıllık 67 milyon ton, Türkiye kütlü pamuk üretiminin ise 2.5 milyon ton olduğunu ifade eden Eker, bu yıl Türkiye'de 950 bin ton lifli pamuk üretiminin beklendiğini kaydetti. 
     
     ''FİYAT DÜŞÜKLÜĞÜNÜN ULUSLARARASI BOYUTU VAR'' 
     Türkiye'de tekstil sanayinin gelişmesiyle pamuk ihtiyacının ithalat yoluyla karşılandığını ve yıllık Türkiye'nin pamuk ithalatı için yaklaşık 550 milyon dolar ödediğini vurgulayan Eker, şöyle konuştu 
     ''Pamuk üretimini artırmak için sulanan arazilerin miktarını artırmamız lazım. Türkiye'deki 8.5 milyon hektarlık sulanabilir arazinin ancak yarısı sulanıyor. Bunu artırmamız lazım. Düşük fiyat, yüksek maliyet nedeniyle ürün sürdürebilirliğini kaybedebiliyor. Bunun için sertifikalı tohum kullanmamız lazım. Bu nedenle destek veriyoruz. Prim desteğine rağmen sertifikalı tohum kullanımı yetersiz. Geçen yılda olduğu gibi bu yılda sertifikalı tohuma verilen prim desteği fazla olacak. 
     Mısıra kilogram başına 50 bin lira prim desteği vereceğiz. Yağlı tohumlarla ilgili çalışmalar sürüyor. Yağlı tohum ürünlerine verilecek prim desteği bütçe çalışmaları sürdüğü için açıklanmıyor. Yakın tarihte açıklayacağız. Prim desteğinde pamuk üreticilerini mağdur etmeyeceğiz. Pamuk üreticisi mağdur olmayacaktır. Ancak, dünya piyasaları da gözönünde bulundurulacaktır.'' Pamuk fiyatındaki düşüklüğün uluslararası boyutunun olduğunu, 2 yıl önce Liverpool Borsası'nda kilogramı 1.76 dolar olan pamuğun bu yıl 1.25 dolardan işlem gördüğünü dile getiren Eker, ''Türkiye'de pamuğun üretim maliyeti ortalama 843 bin liradır. DGD ve diğer tüm desteklerle pamuk üreticisine kilogram başına 2 bin lira veriyoruz. 1 kilogram pamuğun maliyetinin 3'te birini biz karışıyoruz. Bu yıl yağlı tohumlar için bütçeden toplam ayrılan kaynak 600 trilyon liradır. Bunun 436 trilyon lirası pamuk içindir'' dedi. 
     
     ''DGD'NİN PAYINI DÜŞÜRÜYORUZ 
     Eker, Türkiye'deki tarım işletmelerinin yüzde 83'nün 100 dönümün altındaki küçük tarım işletmelerinden oluştuğunu ifade ederek, ''Küçük işletmeler nedeniyle DGD adil bir sistem değildir. Bizden önce DGD'nin toplam destek payı yüzde 85'ti. Biz bunu yüzde 55 indirdik. 2006'da yüzde 45'e indireceğiz. Kalan parayı prim, AR-GE, tarımsal kalkınma modelleriyle diğer projelerde kullanacağız'' dedi. 
     
</TEXT>
</DOC>
