<DOC>
<DOCNO> 381570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko28.html </URL>
<DATE> 2005/09/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Rita korkulan gibi olmadı, petrol fiyatları düştü... 
</HEADLINE>
<TEXT>

     Rita Kasırgası'nın rafinerilerde beklenenden daha az tahribata yol açmasıyla, uluslararası borsalarda petrol fiyatları 64 dolar seviyesinin altına indi. 
     New York Borsası'nda 58 sent gerileyen ABD hafif petrolünün varili, 63.61 dolardan işlem görürken, Londra'da Brent'in varili, geçen haftaki kapanışına göre 51 sent gerileyerek 61.93 dolara indi. 
     ABD Federal Acil Yönetim Ajansı'na FEMA göre, felaket nedeniyle rafinerilerdeki tahribat en alt seviyede yaşanırken, yalnızca Houston'ın batısındaki Port Arthur'daki 2 rafineride ciddi hasar meydana geldi. Hasar gören rafinerilerin yetkilileri, yeniden üretime geçmek için iki hafta ile bir ay süre öngörüyor. 
     Meksika Körfezi'ndeki birçok rafineri Rita Kasırgası'nı yara almadan atlattı. Rita Kasırgası'ndan önce güvenlik nedeniyle kapatılan sözkonusu rafinerilerde üretimin yeniden başlatılması önünde engel bulunmuyor. 
     Kasırga sonrası ABD'nin Meksika Körfezi'ndeki petrol ve doğalgaz üretim merkezleri hala kapalı tutulurken, mevcut petrol stoklarının, kısa vadede sıkıntı yaşanmaması için yeterli olduğu ifade ediliyor. 
     
</TEXT>
</DOC>
