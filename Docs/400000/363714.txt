<DOC>
<DOCNO> 363714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sontur16.html </URL>
<DATE> 2005/07/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bodrum kavruldu 
</HEADLINE>
<TEXT>

     
     Yaşar ANTER BODRUM Muğla , DHA 

     
BODRUM'da artan hava sıcaklığı nedeniyle sahiller ve havuzlar tıklım tıklım doldu. Son 3 günde 48 kişi, 43 dereceye varan sıcaklarda fenalaşarak özel hastanelere ve Bodrum Devlet Hastanesi'ne başvurdu. 
     Turizmin gözde merkezlerinden Bodrum'da hafta başından bu yana gittikçe artan hava sıcaklığı 43 dereceye kadar yükseldi. Bodrum'un Kumbahçe, Gümbet, Bitez ve Ortakent- Yahşi sahilleri yerli ve yabancı turistlerin akınına uğrarken, su parkları da doldu. 
     Deniz suyu sıcaklığının 25 dereceye ve nem oranının yüzde 50'lere kadar yükseldiği Bodrum'da, yerli ve yabancı turistler su parklarında saatlerce suyun altında kaldı. Turistler suyun altına girerek dans edip eğlendi. Bazı turistler ise aşırı sıcaklara aldırmadan güneşlenmeye devam etti. 
     Son 3 gün içinde aşırı sıcaklar nedeniyle fenalaşarak hastaneye kaldırılanların sayısı 48'e yükseldi. Mide bulantısı, tansiyon düşmesi, baş dönmesi, solunum rahatsızlığı gibi şikayetlerle hastanelere başvuranların bazıları ayakta tedavi gördü, bir kısmı bir süre müşahade altına alındı. 
     Uzmanlar, otel ve tatil köyleri ile sahillerde denize giren ve güneşlenenlere öğle saatlerinde denize girmemelerini, mümkün oldukça gölgede dinlenmelerini önerdi. 
     Öte yandan Muğla Emniyet Müdürlüğü Trafik Şube Büro Amirliği de karayollarında görev yapan trafik polislerini telsizle uyardı. Güneş altında, güç şartlarda görev yapan polisin, tatil yörelerinde araç kullananlara karşı daha hoşgörülü ve anlayışlı hareket etmeleri uyarısında bulunuldu. 

     
</TEXT>
</DOC>
