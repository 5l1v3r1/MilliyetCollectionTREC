<DOC>
<DOCNO> 356731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur02.html </URL>
<DATE> 2005/06/29/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
6. Türk-Yunan Turizm Haftası Sisam Adası’nda başladı. 
</HEADLINE>
<TEXT>

     Türkiye ile Yunanistan arasındaki mevcut turizmi geliştirmek amacıyla 1999 yılında başlayan Türk-Yunan Turizm Formu’nun 6’ncısı Sisam Adası’nda başladı. 
     Kuşadası’ndan feribotla, Sisam Adası’na gelen Kültür ve Turizm Bakanı Atilla Koç ile beraberindeki heyet, Yunanistan Turizm Bakanı Dimitris Avramopoulos tarafından çiçeklerle karşılandı. 
     Türk heyetini, Sisam Adası’nda kaldıkları otelde verdiği akşam yemeğinde ağırlayan Bakan Avramopoulos, burada gazetecilere yaptığı açıklamada, iki ülke halkının birbirlerini daha iyi tanıdıkça, kültürleri hakkında daha iyi bilgi edindikçe birbirlerine çok daha saygı duymaya ve hoşgörüyle bakmaya başladıklarını, bunda da turizmin katkısının bulunduğunu ifade etti. Türk ve Yunan halklarının gelenekler, davranışlar ve kültür açısından birçok gelişmeler kaydettiğini belirten Yunanlı Bakan, iki ülkenin turizm alanındaki ilişkilerinin daha da güçleneceğine inandığını belirtti. 
     Kültür ve Turizm Bakanı Atilla Koç ise Türk ve Yunan hükümetleri arasında gelişen kültür ve turizm ilişkilerinden son derece memnun olduğunu, Trakya’da yeni açılacak kapıların bu tanımı ve hadiseyi daha da çok arttıracağını söyledi. 
     Bakan Koç, Didim’de bulunan Adnan Menderes Üniversitesi’ne ait yüksekokulda "Akdeniz Dilleri Enstitüsü" kurulacağını, burada başta Yunanca olmak üzere, Sırpça, Hırvatça, Arnavutça, İtalyanca, İbranice ve Arapça dillerinin öğretileceğini belirtti. 
     İki bakan daha sonra Türk ve Yunan dostluk gecesine katıldı. 
     Sisam Adası’ndaki etkinliğe, Bakan Koç ile eşi Şadiye Koç, Aydın milletvekili Semiha Öğüş, Aydın Valisi Mustafa Malay, Muğla Valisi Hüseyin Aksoy, Anadolu Ajansı Genel Müdürü Dr. Hilmi Bengi, bazı bürokratlar ve gazeteciler katılırken, Yunan hükümetinden Bakan Aris Totelis Pavlidis ile Yunan Ulusal Turizm Organizasyon Başkanı ve parlamento üyeleri katıldı. 
     
</TEXT>
</DOC>
