<DOC>
<DOCNO> 359598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun04.html </URL>
<DATE> 2005/07/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Londra'da yaşam normale döndü 
</HEADLINE>
<TEXT>

     Hilal YILMAZ LONDRA İngiltere , DHA 

      İNGİLTERE'nin başkenti Londra, 50'ye yakın kişinin ölümüne neden olan terör saldırılarının ardından yaralarını sarmaya başladı. Kent merkezinde hayat normale dönerken, halk rutin yaşamına devam ediyor. 
     Bugün sabah saatlerinde açılan metro istasyonları, her zamanki yoğunluğunu yaşamasa da, uzak yerlere seyahat etmek zorunda olan Londralılar için vazgeçilmez bir ulaşım aracı olmayı sürdürüyor. İngiliz halkının büyük bir soğukkanlılıkla, otobüste meydana gelen dehşet verici patlamadan bir gün sonra, yine otobüslere akın etmesi ise yaşamın devam etmesi gerektiği’ mesajını veriyor. 
     Bugün kent merkezini tıklım tıklım dolduran Londralıların kimisi alışveriş yaparken, kimisi de ünlü cafelerde bir çay molası verdi. Londra'da hayat tüm hızıyla devam ederken, gazete manşetleri terörün acı yüzünü göstermeye devam ediyor. 
     
</TEXT>
</DOC>
