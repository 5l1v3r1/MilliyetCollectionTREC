<DOC>
<DOCNO> 353170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/spo09.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Baba" topçulara 
</HEADLINE>
<TEXT>


HAKAN DİLEK 


Benim ilk antrenörüm babamdı. Bütün iç üst ve üst ve de dış vuruşlarımın kalitesi, hayatın sahasındaki duruşlarımın taktiği ondan gelmedir. İmbiğinden süzdüğü topçular arasında Tanju Çolak, Murat Şimşek, Dobi Hasan gibi sonradan milli formayı giymiş dünyada nam salmış isimler vardır. Dahası Samsun'da onun rahle -i tedrisinden geçmemiş topçu yoktur dersem abartmış olmayacağım. 
Susarak büyüyenlerden ve büyütenlerdendi babam Ceyhun Dilek. Sessiz sedasız yapardı işini. Konuşurken bütün açılımlarıyla bir sorunun ortadan kalktığını görürdük. Şimdilerde olmayan bir şey vardı onda sabır. Sabır önemlidir eğer taşa doğru yönelmişseniz. Hayatı incelik ve damıtılmışlığıyla yaşamak istiyorsanız, sabır en büyük dayanağınız olmalıdır dahası. Bir çocuğa bir harfi öğretir gibi, bir salkım söğüde su verir gibi, bir tütün yaprağını dalından incecik koparır gibi maharetli, çok bilmiş, görmüş ve geçirmiş... -Babam çamura en iyi biçimleri veren bir çömlek ustasıydı aynı zamanda- 
Onu 1991 Haziran'ında kaybettiğimizde -bir Babalar Günü öncesinde- düşünmüştüm bunları. Şimdi kesik bir kol gibi omuz başımdaki yokluğunu duyumsayarak döktürüyorum... Döktürmek dedim de... 
Hep beni izleyip övmesini beklerdim futbol oynadığım genç yaşlarımda. -Özellikle de Samsunspor Genç Takımı formasını giydiğim yıllarda- İzlesin ve desin ki usulca iyiydin. Onun bir şeyi beğenmesi, içimin bayraklarını havalandırmaya yeter de artardı. Yine bir maç sonrası anneme gidip, babamın neden maçlara gelmediğini sordum. Amacım babamın beni izleyip izlemediğini öğrenmekti. Önce savuşturdu sonra yanıma geldi ve anlatmaya başladı "Baban her maçı sen heyecanlanmayasın diye gelip bir kenardan gizlice izlermiş oğlum. Ama son maçından sonra eve geldi ve şöyle dedi senin oğlan döktürdü bugün yine " 
Evet Akif Kurtuluş, aynen dediğin gibi "Döküp saçanların dünyasında, hangi ödül bundan daha büyük olabilir. Zaten döküp saçanlara halen katlanabiliyorsak, döktürmek istediğimiz için değil mi " 
Bütün babalara ve oyunun güzelliğine hürmetle... 



</TEXT>
</DOC>
