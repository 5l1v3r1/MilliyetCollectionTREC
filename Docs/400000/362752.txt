<DOC>
<DOCNO> 362752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko46.html </URL>
<DATE> 2005/07/20/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Ford, GM ve Kodak gibi dev ABD firmaları 2005 gelirleri azaldı... 
</HEADLINE>
<TEXT>

     Her biri kendi sektöründe birer dev niteliğinde olan bir çok Amerikan firması, yılın ikinci çeyreğinde gelirlerinde büyük düşüş yaşandığını açıkladı. 
     Otomotiv devi Ford Motor Company, yılın ikinci çeyreğinde karının bir önceki yılın aynı dönemine göre yüzde 19 oranında azaldığını kaydetti. 
     2004 yılının ikinci çeyreğinde 1,2 milyar dolarlık net kar elde 
     eden Ford’un bu yıl ise aynı dönemdeki karının 946 milyon dolarda kaldığı belirtildi. Ford’un bir önceki yılın aynı döneminde 42,9 milyar dolar olan cirosunun 44,5 milyara yükseldiği belirtilirken, özellikle Avrupa ve ABD’deki fiyat baskısından dolayı karlılığının düştüğü ifade edildi. Buna rağmen, Ford’un daha çok ABD’de zor durumda olduğu ve ABD’deki operasyonlarında vergi öncesi net karı geçen yıl 454 milyon dolarken bu yıl 907 milyon dolarlık kaybı olduğu ifade edildi. Gelirleri azalan Ford’un Kuzey Amerika’daki üretimini yüzde 2,3 oranında azaltmayı planladığı kaydedildi. 
     
     GENERAL MOTORS 
     Öte yandan, Amerikan otomotiv devlerinden General Motors da GM 
     ikinci çeyreği kayıpla kapattığını açıkladı. Bunun GM’in kayıpla kapattığı art arda üçüncü çeyrek olduğu ifade edildi. Şirketin, özellikle çelik gibi sektörün temel girdilerinde artan fiyatlar ile çalışanlarına yönelik sağlık masraflarından dolayı zora girdiği belirtiliyor. Geçtiğimiz yıl aynı dönemde 1,4 milyar dolar kar açıklayan GM’in, bu yıl ikinci çeyrekteki kaybının 286 milyon dolar olduğu kaydedildi. GM’in cirosu ise 49,3 milyon dolardan 48,5 milyar dolara geriledi. GM, bütün otomotiv operasyonlarındaki kayıplarının ise 948 milyon dolar olduğunu ifade ederken, geçen yıl aynı dönemde bu operasyonlardan 579 milyon dolarlık kar elde etmişti. 
     
     KODAK 
     Bu arada, gelirlerinde birbirini takip eden üç çeyrekte büyük düşüş yaşayan Eastman Kodak firması, halen uygulamakta olduğu 15 bin çalışanının işten çıkarılması programına ilaveten 10 bin çalışanının daha işten çıkarılmasına dair planını açıkladı. 
     İşten çıkarılacakların 7 bininin üretim operasyonlarından olacağı belirtilirken, şirket 2007 yılı ortalarına kadar yapılacak işten çıkarmalarla yılda 800 milyon dolar tasarruf sağlamayı planlıyor. 
     Ancak yeniden yapılanmanın şirkete 470 milyon dolara mal olacağı ifade ediliyor. 
     2005 yılı ikinci çeyreğinde 3,7 milyar dolarlık gelir elde eden 
     Kodak’ın zararının 146 milyon dolar olduğu belirtilirken, geçen yılın aynı döneminde 3,5 milyar dolarlık gelirle 136 milyon dolar kar elde ettiğine dikkat çekiliyor. Kodak yılın ilk çeyreğini 142 milyon dolar, 2004 yılının son çeyreğini ise 59 milyon dolarlık zararla kapatmıştı. 
     En büyük geleneksel film ve kamera sağlayıcısı durumundaki Kodak’ın kayıplarının büyük kısmının fotoğrafçılıktaki dijital teknolojiye geçişte zorluklar yaşamasından kaynaklandığı belirtiliyor. 
     Geçtiğimiz yıl sonu itibariyle 54 bin 800 kişiye istihdam sağlayan Kodak’ın 15 bin kişilik işten çıkarma planının 13 bin 475 kişilik kısmını gerçekleştirdiği kaydediliyor. 
     
</TEXT>
</DOC>
