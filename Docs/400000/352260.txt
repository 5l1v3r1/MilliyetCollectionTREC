<DOC>
<DOCNO> 352260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy34.html </URL>
<DATE> 2005/06/15/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
AKP'li Torun Beyanlarım partimi ve Komisyon'u bağlamamaktadır 
</HEADLINE>
<TEXT>

     TBMM İnsan Haklarını İnceleme Komisyonu üyesi, AK Parti Diyarbakır Milletvekili Cavit Torun, Dünya Evangelist Kiliseler Birliği mensupları ile dün yaptıkları görüşmedeki beyanlarının kişisel olduğunu, AK Parti’yi ve komisyonu bağlamadığını bildirdi. 
     Torun, yazılı açıklamasında, dün TBMM İnsan Haklarını İnceleme Komisyonu’nu ziyaret eden dünya Evangelist Kiliseler Birliği mensupları ile Türkiye’ye çeşitli yollardan gelen mültecilerin sorunlarının görüşüldüğünü ve fikir alışverişinde bulunulduğunu belirtti. 
     Görüşmeye, komisyon üyesi 7 milletvekilinin katıldığını anımsatan Torun, şunları kaydetti 
     "Görüşmemiz sırasında, ülkemizin doğu ile batı arasında bir geçiş-köprü ülke olduğu ve bu itibarla Saddam’ın zulmünden, Afganistan’dan, İran rejiminden ve son olarak Irak savaşından kaçanların ülkemize sığındıkları ve bunun bir zulüm olduğu tarafımdan ifade edilmiştir. 
     Beyanlarım kişisel olup, partimi ve komisyonumuzu bağlamamaktadır. 
     Kimi basın organlarının öne çıkardığı gibi ABD ve Başkanlığı hedef alınmamış, böyle bir gaye güdülmemiştir. Konumuz da bu değildir. 
     Evangelist Kiliseler Birliği mensupları, görüşmemizden çok memnun kalmış ve bunu açıkça ifade etmişlerdir." 
     
</TEXT>
</DOC>
