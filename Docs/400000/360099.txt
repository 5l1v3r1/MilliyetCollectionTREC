<DOC>
<DOCNO> 360099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko46.html </URL>
<DATE> 2005/07/11/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
GTO'dan kitap hizmeti... 
</HEADLINE>
<TEXT>

     Gaziantep Ticaret Odası’nca GTO hazırlatılan "Dış Ticaretin Finansmanında Kullanılan Teknikler" konulu kitabın dağıtımına başlandı. 
     GTO Yönetim Kurulu Başkanı Mehmet Aslan, yaptığı açıklamada, bilimsel araştırmaların günümüzde doğru bilgilenme, doğru yorumlama ve isabetli karar alma süreçlerinde kullanılan en önemli yöntemler olduğunu belirtti. 
     Gaziantep Üniversitesi Öğretim Üyesi Yrd. Doç. Dr. Mehmet Civan ve Burcu Erbağcı tarafından yazılan kitapta Gaziantep’teki tekstil firmalarında gerçekleştirilen istatistik çalışmalarına yer verildiğini belirten Aslan, açıklamasında şu görüşlere yer verdi 
     "Mehmet Civan ve Burcu Erbağcı’nın başında bulunduğu ekibin gerçekleştirdiği uzun ve yorucu bir çalışma sonrasında ortaya çıkan İşletmelerde Dış Ticaretin Finansmanında Kullanılan Teknikler 
     kitabı, içerdiği bilgiler açısından destek ve ilgiyi hak ediyor. 
     Söz konusu araştırmada Gaziantep’in en kritik sektörü olan tekstil sektöründe yer alan firmaların finansmanla ilgili sıkıntılarının ayrıntılı olarak incelenmesi kentimizin tekstildeki başarısının ve ağırlığının devamı yolunda atılmış önemli bir adımdır." Aslan, GTO’nun Gaziantep’te sermayenin yatırıma dönüşmesinde etkin ve yönlendirici olduğunu, üye sayısının yarıya yakınını oluşturan imalatçı sanayicilere her konuda rehberlik etmeyi öncelikli görev kabul ettiğini vurguladı. 
     "İşletmelerde Dış Ticaretin Finansmanında Kullanılan Teknikler" kitabıyla işletmeleri en önemli sorun olan finansmana ilişkin bilgilendirmeyi amaçladıklarını belirten Aslan, kitabın 80 sayfa olduğunu bildirdi. 
     
</TEXT>
</DOC>
