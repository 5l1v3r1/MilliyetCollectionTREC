<DOC>
<DOCNO> 396598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/magazin/axmag01.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vai, başkentlileri 'diliyle' coşturdu 
</HEADLINE>
<TEXT>


Gitar virtüözü Steve Vai'nin Ankara'daki konserinde diliyle yaptığı gitar solo izleyicilerden büyük alkış aldı 


Dünyanın en önemli gitar virtüözlerinden Steve Vai, "Real Illusions Tour 2005" turnesi kapsamında beş yıl aradan sonra tekrar geldiği Türkiye'deki ikinci konserini Ankara'da verdi. Vai konserine büyük ilgi gösteren başkentliler, konserin yapıldığı Saklıkent Kültür ve Eğlence Merkezi önünde saatler öncesinden uzun kuyruk oluşturdu. 
Sahneye serdirdiği Türk halıları üzerinde konserine başlayan ve sahne şovlarıyla da tanınan Vai, ensesinde ve sırtında çaldığı melodilerle büyük alkış aldı. Vai'ın seyirciyi en çok coşturan gitar çalış tekniği ise bir şarkısında dilini kullanarak yaptığı gitar solo oldu. Konser öncesi grubuyla birlikte sahne alan ABD'li ünlü gitar virtüözü Eric Sardinas'ın son şarkısında sahnede gitarını yakması da ilgi çekti. 

Satriani'nin öğrencisi 
Profesyonel müzik hayatına 1980 yılında Frank Zappa'nın gitaristi olarak başlayan Steve Vai, bugüne dek dokuz solo stüdyo albümü yayımlarken 50'ye yakın albümde de gitar çaldı. Dünyanın en önemli gitaristlerinden Joe Satriani'nin de öğrencilerinden olan Vai'ın beraber çalıştığı grup ve müzisyenler arasında Frank Zappa, David Lee Roth, Whitesnake, Motörhead, Glen Hughes, Joe Lynn Turner, Al Di Meola, Alice Cooper, Shankar, Public Image Ltd ve Alcatrazz gibi isimler var. 



</TEXT>
</DOC>
