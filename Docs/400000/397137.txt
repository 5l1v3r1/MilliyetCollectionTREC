<DOC>
<DOCNO> 397137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonyas11.html </URL>
<DATE> 2005/11/22/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Nestle'nin çikolatasına mürekkep karışmış... 
</HEADLINE>
<TEXT>

     İtalya'da, içindeki bir madde yüzünden tüketime uygun olmadığı gerekçesiyle bebekler için üretilen Nestle marka yaklaşık 30 milyon litre süte el konulmasının ardından, şirket, Fransa, İtalya, İspanya ve Portekiz'deki sütlerin önlem olarak piyasadan toplatılmasına karar verdi. 
     Nestle sözcüsü, bu sütlerin eczanelerde satıldığını ve İspanya'da üretildiğini belirterek, İtalya'da 2 milyon şişe sütün, şirketin kendi isteği üzerine piyasadan toplatıldığını, diğer 3 ülkenin ise daha küçük bir pazarı teşkil ettiğini, buralarda da önlem olarak sütlerin piyasadan toplatılmasına karar verildiğini belirtti. 
     Ambalajın üzerine yazı yazmakta kullanılan mürekkepte bulunan ITX maddesinin, yağlı maddelerle tepkimeye girerek ambalaj içine geçebileceğini ifade eden sözcü, İtalya'da yapılan analizler sonucu ambalajda bulunan bu maddenin sağlık için bir tehlike teşkil etmediğini vurguladı. 
     Bu arada, ambalajların paketleme üreticisi Tetra Pak tarafından üretildiği kaydedildi. 
     İtalya'nın ANSA ajansının haberinde, ''ambalajlarındaki bir madde nedeniyle tüketime uygun olmadığı'' gerekçesiyle İtalyan adli makamlarının talimatı üzerine süte el konulması kararı verildiği, talimatın ülkede piyasada bulunan Nestle'nin ürettiği Nidina1, Nidina 2 ve Latte Mio marka bebek sütlerini kapsadığı belirtilmişti. 
     Ajans, ilk olarak 9 Kasım'da 2 milyon litre süte el konduğunu, bu üründe yapılan analizlerin, ITX maddesinin son kullanma tarihi Eylül 2006 olan tüm ürünlerde bulunduğu tespitinin yapıldığını ve söz konusu ürünlerin derhal piyasadan çekilmesinin istendiğini kaydetmişti. 
     ANSA ajansı, son kullanma tarihi Eylül 2006'dan daha ileri bir tarihe denk gelen Nestle ürünlerinin ise hiçbir risk taşımadığını bildirmişti. 
     
     "TÜRKİYE'DEKİ NESTLE SÜTLERDE SORUN YOK" 

     Nestle Türkiye, İtalya'da ambalajlanmış süt ürünlerinde tedbiren alınan geri çekme kararının Türkiye için geçerli olmadığını, Türkiye'de tamamen farklı bir ambalaj baskı tekniğinin kullanıldığını açıkladı. 
     Nestle Türkiye Yönetim Kurulu Üyesi ve Kurumsal İlişkiler Direktörü Serhat Oran imzasıyla, son günlerde bazı basın-yayın organlarında Nestle İtalya'nın süt ürünleriyle ilgili çıkan haberler nedeniyle bir açıklama yapıldı. 
     Açıklamada, İtalya kaynaklı haberlerde sözü edilen süt paketlerinin ambalaj baskısının, ITX Isopropylthioxanthone adı verilen bir mürekkep bileşenini içerdiği, söz konusu baskı tekniğinin bu alanda üretim yapan tüm gıda firmaları tarafından da halen kullanıldığı kaydedildi. 
     Açıklamada, şu görüşlere yer verildi 
     "Nestle, tedbiren, bu yöntemle ambalajlanmış tüm süt ürünlerini geri çekme kararı almış ve çok hızlı bir şekilde uygulamaya koymuştur. Nestle İtalya, tüketici sağlığına verdiği önem gereği ITX maddesinden kaynaklanan sorun nedeniyle sektördeki firmalara örnek olmak üzere ürününü piyasadan çeken ilk firma olmuştur. Hemen ardından da benzer sorunların tekrarlanmasına mahal vermemek amacıyla baskıda yöntem değişikliğine gidilmiştir." Bahsedilen baskı tekniği ve ITX maddesinin Türkiye'deki hiçbir üründe kullanılmadığı vurgulanan açıklamada, "Bu nedenle Türkiye'deki süt ürünlerimizle ilgili tüketicilerimizin herhangi bir kaygı duymasına neden yoktur" denildi. 
     
</TEXT>
</DOC>
