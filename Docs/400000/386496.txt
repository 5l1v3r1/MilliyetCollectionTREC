<DOC>
<DOCNO> 386496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas14.html </URL>
<DATE> 2005/10/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İngilizce kitaplar ''altın'' gibi... 
</HEADLINE>
<TEXT>

     Milli Eğitim Bakanlığı MEB kitapları 2-6 YTL arasında satılırken, ithal yabancı dil kitap fiyatlarının 15-120 YTL aralığında olması, çocukları özel okul, Anadolu lisesi ve üniversitede okuyan velilerin bütçesini sarsıyor. 
     Edebiyat ve İlim Eseri Sahipleri Meslek Birliği EDİSAM Genel Başkan Yardımcısı ve Aktüel A.Ş Genel Müdürü Kenan Oğuz, AA muhabirine yaptığı açıklamada, başta İngiltere olmak üzere dünyanın her yerinden Türkiye’ye yılda milyonlarca dolarlık yabancı dil eğitim kitabı geldiğini belirtti. 
     Oğuz, MEB kitapları 2-6 YTL arasında satılırken, yabancı dil kitaplarının 15-120 YTL arasında satılmasında ithalatın yanı sıra vergi yükünün etkisi olduğunu belirterek, şunları söyledi 
     "Bugün Türkiye’de 120 YTL’ye satılan bir kitabın kağıt ve basım maliyeti 3-5 YTL’yi geçmez. Ancak, yurt dışında son derece ciddi ve en az 4-5 yıl süren çalışmalarla hazırlanan eğitim kitaplarının telif hakkı yüzde 25’den başlıyor. Türkiye’de ise bu içerikte yabancı dil eğitimi kitapları hazırlanamıyor. 
     Yurt dışındaki yayıncı, kitabın basım ve kağıt maliyetine önce telif hakkını ilave ediyor, ardından karını koyup ithalatçı firmaya teslim ediyor. Bu kitaplar Türkiye’ye gelirken önce toplam maliyetin yüzde 8’ini bulan taşıma gideriyle karşılaşıyor. İthalatçı vergi ve fon ödüyor. Distribitör firma yüzde 8 KDV ve kar marjını ilave ederek kitabı yurtiçinde dağıtıyor, kitapçılar da yüzde 10 karla satıyor. 
     Bizim distribütör firma olarak ithalatla gelen kitaptaki karımız yüzde 10 civarında kalıyor. Orijinal kitabın kopya edilmesi ya da fotokopisinin de çekilmesi yasak olduğundan, veli pahalı kitabı almaya mahkum oluyor. Veli bir öğrenci için en az 3-5 kitap almak zorunda olduğundan, yabancı dil dersinin maliyeti bazen asgari ücreti bile geçebiliyor. Veli, neredeyse altın gibi değerli olan yabancı dil kitaplarının fiyatının yüksekliğinden yakınmakta haklı, ancak yayıncılar da haklı." Oğuz, İngilizce kitapların fiyatının yüksekliğinden Milli Eğitim Bakanı da dahi herkesin dert yandığını, özellikle çocuğu özel okulda, Anadolu lisesi ya da üniversitede okuyan velilerin bütçelerinin sarsıldığını ifade ederek, konuşmasını şöyle sürdürdü "Bu kitapları ucuzlatma imkanımız var. Bunun için ithalatçı firmalar üzerindeki vergi yükü hafifletilmeli. Öncelikle de kitapta yüzde 8 olan KDV yüzde 1’e düşürülmeli. Bu durumda biz yayıncılar da yüzde 10 olan karımızı yarıya çekerek yüzde 5’e düşürebiliriz. Bu konuda defalarca ilgili mercilere önerilerde bulunduk." 
     
</TEXT>
</DOC>
