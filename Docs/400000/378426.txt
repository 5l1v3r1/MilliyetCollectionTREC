<DOC>
<DOCNO> 378426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo29.html </URL>
<DATE> 2005/09/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Nihat Özdemir Takımımızın sergilediği futbol sevindirici... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, takımlarının Avrupa Şampiyonlar Ligi E Grubu'nda deplasmanda 3-1 yenildiği maçta AC Milan karşısında sergilediği futbolun sevindirici olduğunu ifade etti. 
     Sarı-lacivertli ekibin, deplasmanda güçlü rakibi karşısında iyi mücadele ettiğini kaydeden Özdemir, şunları söyledi. 
     ''Puan almaya yönelik bir oyun sergiledik. 87. dakikada yediğimiz golden sonra maçı çevirmek zordu. Yenildik, ancak bu maçın sevindirici tarafı, takımın oynadığı futboldur. Grupta kalan 5 maçımızda iyi bir performans ortaya koyarak puanlar alacağımıza inanıyoruz. Gruptan çıkma hedefimiz sürüyor. Kendi sahamızda PSV Eindhoven ve Schalke 04 takımlarıyla üst üste yapacağımız maçlara da bu bilinçle hazırlanacağız'' şeklinde konuştu. 
     Fenerbahçeli yönetici, grupta kalan 5 maçta alabilecekleri 15 puan olduğunu hatırlatarak, ''AC Milan maçından 1 puanla dönseydik, gruptaki durum çok daha farklı olacaktı. Ama kaybedilmiş bir şey yok. Önümüzde alınacak 15 puan var'' dedi. 
     
</TEXT>
</DOC>
