<DOC>
<DOCNO> 394789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko45.html </URL>
<DATE> 2005/11/14/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Toyota, 500 bininci otomobilini üretecek... 
</HEADLINE>
<TEXT>

     Toyota Otomotiv Sanayi Türkiye A.Ş., 500 bininci otomobilini üretmeye hazırlanıyor. 
     Toyota fabrikası yetkililerinden alınan bilgiye göre, Adapazarı'nda kurulu Toyota Otomotiv Sanayi Türkiye A.Ş.'de 1 Aralık 2005 tarihinde 500 bininci otomobil üretilecek. 
     Toyota Genel Müdürü Kazuhiro Kobayashi, Sakarya Valiliği'ne gelerek Vali Okutan'ı 500 bininci otomobilin üretilmesi nedeniyle düzenlenecek törene davet etti. Okutan'la görüşen Kobayashi, fabrikanın bu önemli gününde kendilerini de aralarında görmekten gurur duyacaklarını belirtti. 
     Kobayashi ve beraberindekilere teşekkür ederek, daveti kabul eden Okutan, ''Toyota ile daha sıkı ilişkiler içinde olmalıyız. Bundan sonra görüşmelerimizin artarak devam etmesi arzusundayım. Ortak hareket edeceğimiz pek çok konu var'' dedi. 
     Eylül 1994 yılında faaliyete geçen ve 2002 yılından itibaren ihracata yönelik üretime geçen Toyota Türkiye'de, 2002'de 40 bin, 2003'te 70 bin, 2004'te 135 bin otomobil üretildi. 
     Fabrikanın bu yılki otomobil üretim hedefi ise 162 bin olarak belirlenmişti. 
     
</TEXT>
</DOC>
