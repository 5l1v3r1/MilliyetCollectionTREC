<DOC>
<DOCNO> 353657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko08.html </URL>
<DATE> 2005/06/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İstanbul Hilton'un satışı için düğmeye basıldı... 
</HEADLINE>
<TEXT>

     Özelleştirme İdaresi Başkanlığı ÖİB , Emekli Sandığı Genel Müdürlüğü'nün mülkiyetindeki İstanbul Hilton Oteli'ni satışa çıkardı. 
     Başkanlık ayrıca, Ankara Kızılay'da bulunan Emek işhanı 1. bodrum katlarındaki 15 adet bağımsız bölüm ile 4. ve 20. katlarda yer alan toplam 194 adet bağımsız bölümünü de satacak. 
     Özelleştirme İdaresi Başkanlığı'nın bugünkü gazetelerde yer alan duyurusuna göre, İstanbul İli Şişli İlçesi 3. bölge Harbiye mevkiinde 64 parselde kayıtlı, 62 bin 337,64 metrekare yüzölçümlü arsa ve üzerinde bulunan İstanbul Hilton Oteli bina, müştemilat, demirbaş ve sair malzemeleri ile birlikte satılacak. 
     İstanbul Hilton Oteli'nin satışında isteklilerden, 10 milyon ABD doları geçici teminat bedeli alınacak. 
     
     KIZILAY-EMEK İŞ HANINDAKİ TAŞINMAZLAR 
     Öte yandan Ankara Kızılay'da yer alan ve Emekli Sandığı Genel Müdürlüğü'nün mülkiyetindeki, Kızılay-Emek İşhanının 1. bodrum 3. katlarındaki 15 adet bağımsız bölüm ile 4. ve 20. katlarındaki 194 adet bağımsız bölüm satış yöntemiyle özelleştirilecek. 
     Ankara İli Çankaya İlçesi Meşrutiyet Mahallesi 16 parselde kayıtlı Kızılay işhanının 1. bodrum 3. katlarında bulunan 15 adet bağımsız bölümden oluşan taşınmazın satışında geçici teminat 3 milyon ABD doları olarak belirlendi. 
     Aynı yerde bulunan 4. ve 20. katlarındaki 194 adet bağımsız bölümden oluşan taşınmazın satışında da, isteklilerden 3 milyon ABD Doları geçici teminat bedeli alınacak. 
     
     SATIŞ ŞARTLARI 
     İstanbul Hilton Oteli ile Kızılay-Emek İşhanındaki taşınmazların ihalesi, ''kapalı zarf içinde teklif almak ve görüşmeler yapmak suretiyle pazarlık usulü ile gerçekleştirilecek. 
     Ancak komisyonların gerekli görüldüğü taktirde ihaleler, pazarlık görüşmesine devam edilen teklif sahiplerinin katılımı ile açık artırma suretiyle de sonuçlandırılabilecek. 
     Taşınmazların birine teklif verilebileceği gibi, ayrı ayrı olmak koşulu ile birden fazla varlık içinde teklif verilebilecek. Ancak bu teklifler birbiriyle ilişkilendirilip herhangi bir şartı içeremeyecek. 
     Söz konusu taşınmazların satışında teklif mektupları, 1 Ağustos 2005 tarihinde saat 18.00'e kadar Özelleştirme İdaresi Başkanlığı'na elden teslim edilecek. 
     Son teklif verme tarihinden sonra idareye intikal edecek olan teklifler ise değerlendirmeye alınmayacak. Teklifler, peşin veya vadeli olarak verilebilecek. 
     İhalede teminat olarak ABD Doları, Hazine Müsteşarlığı'nca ihale mevzuatı ile ilgili olarak belirlenen bankalardan veya yetkili finans kurumlarından alınacak, idare tarafından kabul edilecek, idare lehine, konusu da belirtilerek düzenlenmiş gayrikabili rücü, kayıtsız şartsız, ilk talepte ödemeli, süresiz geçici teminat mektubu kabul edilecek. 
     Ayrıca devlet tahvilleri, teminat olarak kullanılabilmesi mümkün olan Hazine Bonoları ve Hazine Kefaletini Haiz tahvillerde teminat olarak kabul edilecek. 
     Satışa katılmak isteyenlere, ihale şartları belgesi ve tanıtım dokümanı alınması şartı zorunluluğu getirildi. 
     Buna göre istekliler İstanbul Hilton Oteli'nin tanıtım dokümanı ve ihale şartları belgesini idareden veya www.oib.gov.tr adresinden temin edilecek, Gizlilik Taahhütnamesi'nin ihaleye katılacak olan gerçek veya tüzel kişiler veya ortak girişim grubunu temsil ve ilzama yetkili kişi kişiler tarafından imzalanarak idareye tesliminden sonra, Ziraat Bankası Ankara merkez şubesinde bulunan ilgili hesaba 15 bin YTL bedel yatırılarak ÖİB'dan temin edebilecekler. 
     Kızılay-Emek İşhanı 1. bodrum ve 3. katları ile 4-20 katlarına ilişkin ihale şartları belgeleri ve tanıtım dokümanı da Ziraat Bankası Ankara'da bulunan merkez şubesi nezdindeki Özelleştirme Satış Gelirleri Şartname ve Temettü YTL hesabına her varlık için 3 bin YTL bedel yatırılarak ÖİB'den temin edilebilecek. 
     Söz konusu satışta her ne suretle olursa olsun, ihale konusu varlıklar hakkında hazırlanan ihale şartları belgesi ve tanıtım dokümanı karşılığı alınan bedel iade edilmeyecek. 
     
</TEXT>
</DOC>
