<DOC>
<DOCNO> 392954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/spor/axspo02.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aurelio tehlikesi 
</HEADLINE>
<TEXT>


Sözleşme yenilememesi halinde sezon sonunda bedelsiz serbest kalacak olan Brezilyalı yıldızın tatil için İtalya'ya gitmesi Fenerbahçe'de endişe yarattı. Marsilya'nın talip olduğu sambacının, bazı Çizme ekibi yetkilileriyle görüşebileceği vurgulandı 

YUSUF KOBAL 


Fenerbahçe'nin orta sahadaki dinamosu Marco Aurelio'nun üç günlük tatilini geçirmek için takım arkadaşları Alex ve Nobre ile birlikte İtalya'ya gitmesi sarı - lacivertli yönetimin gözünü korkuttu. 
Teknik Direktör Christoph Daum'un yeni sezonun yabancı futbolcu planlamasını henüz yapmaması nedeniyle Brezilyalı yıldıza sözleşme yenileme teklifi götürmeyen yönetim, Aurelio'nun İtalya'ya gitmesini endişeyle karşıladı. Sözleşme yenilememesi halinde sezon sonunda bedelsiz serbest kalacak olan tecrübeli oyuncunun, İtalya'da daha önce kendisine talip olan Fransız kulübü Marsilya'nın yanı sıra bazı Çizme ekibi yetkilileriyle görüşme masasına oturabileceği belirlendi. 

Yönetim beklemede 
Teknik Direktör Daum'un, Aurelio'nun takımda tutulması konusunda henüz net bir görüş bildirmemesi yüzünden sıkıntılı olan sarı - lacivertli yönetim, Alman hocanın büyük bir olasılıkla devre arasında vereceği raporunu bekliyor. İdareciler, Daum'un raporunun ardından Auerilo konusunda harekete geçecek. 
Fenerbahçe'de kalmaya sıcak bakan Brezilyalı futbolcu ise devre arasında önce yönetimden davet bekliyor. Teknik patron Daum, Marco Aurelio'nun kadroda tutulmasını isterse sarı - lacivertli yöneticiler, sözleşmesini uzatmak için sambacı ile devre arasında pazarlık masasına oturacak. 

Anelka 20 milyon pound 

Fenerbahçe'de Nicolas Anelka'nın 3 yıl aradan sonra Fransa Milli Takımı'na çağrılması, taliplerinin artması ihtimaline karşı sarı - lacivertli yönetimi önlem almaya yöneltti. Newcastle United'ın sezon başında yaptığı 11 milyon poundluk teklife rağmen Anelka'yı İngiltere'ye göndermeyen yönetim kurulunun, sözleşmesindeki 20 milyon euroluk özel maddeye rağmen, Fransız yıldızın bonservis bedelini 20 milyon pounda çıkardığı bildirildi. Teknik Direktör Christoph Daum da, Fenerbahçe'nin Avrupa Şampiyonlar Ligi'ndeki durumuna göre Anelka'nın satışına onay verdi. 
Fenerbahçe'deki başarısı ardından Fransa Milli Takımı'nın, Kosta Rika ve Almanya ile oynayacağı özel maçlar için kadroya çağrılan Anelka ülkesine giderek kampa katıldı. Yıldız futbolcunun neşeli tavırları gözlerden kaçmadı. 

Taraftar kartına makyaj 

Sarı - lacivertli yönetim kurulu tarafından geçtiğimiz günlerde büyük umutlarla piyasaya çıkarılan ancak beklenen ilgiyi göremeyen taraftar kartı yenileniyor. Fenerbahçeliler'in belirli bir bedel ödeyerek sahip oldukları taraftar kartları bu akşam Faruk Ilgaz Sosyal Tesisleri'nde düzenlenecek tanıtımla yeniden satışa sunulacak. Yönetim bu tanıtım sonrası satışları artırmayı hedefliyor. 

Daum'dan futbol yasağı 

Sarı - lacivertli takımın hocası Christoph Daum, oyuncularına üç günlük tatilde futbol düşünmemeleri talimatı verdi. Alman hoca, yoğun bir maç trafiğini geride bırakan sarı - lacivertli futbolculardan üç günlük tatilde hem beden hem de kafa olarak dinlenmelerini istedi. Daum'un, "Tatil sonrası yine zorlu bir maraton bizi bekliyor. Bu süreyi en iyi şekilde değerlendirin" dediği belirtildi. 


</TEXT>
</DOC>
