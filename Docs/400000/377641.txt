<DOC>
<DOCNO> 377641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/spor/axspo02.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkusuz Daum 
</HEADLINE>
<TEXT>


Alman hoca, futbolda imkansızın olmadığını belirtti, "İtalyanlar'a Türk futbolunun geliştiğini, Türk futbolcusunun yeteneklerini göstereceğiz. Kalbimizi, yüreğimizi sahaya koyacağız" dedi 

MEHMET DEMİRCAN 


Fenerbahçe Teknik Direktörü Christoph Daum, Şampiyonlar Ligi'nde salı gecesi deplasmanda Milan'a karşı verecekleri zorlu sınav öncesi iddialı mesajlar verdi. 
Alman hoca, iyi bir başlangıç yapmaları halinde devamının geleceğine inandığını söyledi, "Grupta favori değiliz ancak futbolda imkansız yoktur. Özellikle İtalyanlar'a Türk futbolunun geliştiğini, Türk futbolcusunun çok yetenekli olduğunu göstermek istiyoruz. Biz takım olarak kalbimizi, yüreğimizi sahaya yansıtırsak iyi bir sonuç alabiliriz" ifadesini kullandı. 
Milan karşısında çok dikkatli davranacaklarının altını çizen tecrübeli teknik adam, "Geçen sezon grupta 9 puan aldık ancak ikinci tura çıkamadık. Ben aynı puanı bu sezon da almamız halinde gruptan çıkacağımızı düşünüyorum. Çünkü bu sezon takımlar denk. Bu rakipler arasından sıyrılacak güce sahibiz" diye konuştu. 

Kontenjan sıkıntısı 
Alman hoca yabancı kontenjanından da yakındı ve "Rakiplerimiz bizden daha fazla yabancı oynatabiliyor. Bu adil değil. Onları yakalamak için daha fazla efor sarfetmemiz gerekiyor" yorumunu yaptı. 
Daha önce Milan'ı kaleci antrenörü İmmel'e izlettiren Christoph Daum, gruptaki diğer rakibi Schalke'yi de yakın takibe aldı. Önceki gün oynayan Leverkusen - Schalke karşılaşmasını, Daum'un eski yardımcısı Gunnar Gerisch izleyip bir rapor hazırladı. Bu raporu Daum'a gönderen Gerisch, bilindiği gibi bir dönem Fenerbahçe'de görev yapmıştı. 

Fener, İtalya yolcusu 

Sarı - Lacivertliler bu sabah özel bir uçakla Milano'ya gidecek 


Sarı - Lacivertliler, Milan ile oynayacağı karşılaşmanın hazırlıklarına ara vermeden başladı. Ankaraspor maçında forma giyen oyuncular aktif dinlenmeye yönelik çalışma yaptı. Alex'in katılmadığı antrenmanda diğer oyuncular, koordinasyon çalışmalarının ardından, çift kale maç oynadı. Fenerbahçe bugün İtalya'ya gidecek. Sarı - Lacivertliler, Sabiha Gökçen Havalimanı'ndan sabah kalkacak özel bir uçakla Milano'ya hareket edecek. Yöneticilerin de yer alacağı kafile, Milano'da Grand Visconti Otel'de konaklayacak. Takım akşam maçın oynanacağı statta son çalışmasını yapacak. 

Taktiğini hazırladı 

Teknik Direktör Daum, Milan karşısında sürpriz bir taktik uygulayacak. Savunma ağırlıklı bir futbol oynamayı düşünmeyen Alman hocanın, buna rağmen, orta sahayı kalabalık tutmak için Nobre'yi yedek kulübesine çekmeyi planladığı öğrenildi. Shevchenko'yu adam adama markajla durduracak olan Daum'un, Anelka'yı tek forvet oynatarak Tuncay veya Deniz'i ilk on birde görevlendireceği öğrenildi. Bu arada Milan'ın maç kasetlerini oyuncularına izlettiren Alman hoca, "Bu maç sizin için bir vitrin. Rakibinizden çekinmeyin, futbolunuzu oynayın" uyarısında bulundu. 

Hakem İngiliz 

UEFA Hakem Komitesi, Milan - Fenerbahçe karşılaşmasına İngiliz Michael Riley'i atadı. UEFA delegesi olarak Norveçli Svein Johannessen ve hakem gözlemcisi olarak da Rus Alexei Spirin görev yapacak. Bu arada Fenerbahçe Yönetimi dün yazılı bir açıklama yaparak, Ankaraspor maçında takımı doksan dakika destekleyen taraftarlarına teşekkür etti. 

Yönetim dört köşe 

Ankaraspor karşısında ortaya konan futbol, Fenerbahçe Yönetimi'ni, Milan maçı öncesi umutlandırdı. İkinci Başkan Nihat Özdemir, "Takım, bu performansını önümüzdeki maçlarda da yakalarsa hem lig, hem Şampiyonlar Ligi'nde iyi neticeler alır. Hedef bu temponun 90 dakikaya yayılmasıdır" diye konuştu. Özdemir, "Herkes biliyor ki Milan güçlü bir ekip. Ama Fenerbahçe'nin de gücü ve kadrosundaki yıldızlar bellidir. İnanırsak ve iyi motive olursak bu karşılaşmadan da puanla dönebiliriz" diye konuştu. 


</TEXT>
</DOC>
