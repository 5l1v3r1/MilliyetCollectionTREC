<DOC>
<DOCNO> 391143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo27.html </URL>
<DATE> 2005/10/31/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ralf Rangnik Anelka için özel önlem aldım... 
</HEADLINE>
<TEXT>

     Cüneyt Karadağ bildiriyor 

Schalke 04 Teknik Direktörü Ralf Rangnik, Fenerbahçe'nin Fransız futbolcusu Nicolas Anelka için özel önlem aldığını açıkladı. 
     Rangnik, Veltins Arena Stadı'nda düzenlediği basın toplantısında, Fenerbahçe'yi iyi etüt ettiklerini, özellikle Anelka'nın çok kaliteli ve iyi bir oyuncu olduğunu belirterek, ''Onun için özel önlemimi aldım'' dedi. 
     Rangnik, bir soru üzerine, Alex'in kırmızı kart cezalısı olmasının ve yarınki maçta sahada olamayacak olmasının kendilerine hiçbir şekilde avantaj sağlamayacağını belirtti. Alman teknik adam, ''Mağlubiyeti aklımızın ucundan bile geçirmiyoruz. Takımımla özel bir toplantı yaptım. Sahada gerekeni yapmalarını futbolcularımdan istedim. Fenerbahçe'ye kaybettiğimiz takdirde Şampiyonlar Ligi'ndeki grubumuzdan çıkma şansımız çok azalacak. Futbolcularım bunun bilinci içindeler'' diye konuştu. 
     Takımında Levan Kobiashvili, Sören Larsen ve Rafinha'nın sakat olduklarını ifade eden Rangnik, bu futbolcuların bugün yapılacak çalışmadan sonra Fenerbahçe'ye karşı forma giyip giymeyeceklerinin belirleneceğini belirtti. 
     Öte yandan, Schalke 04 Kulübü Menajeri Rudi Assauer, Fenerbahçe'yi iyi misafir etmek için ellerinden geleni yapacaklarını söyledi. 

     
</TEXT>
</DOC>
