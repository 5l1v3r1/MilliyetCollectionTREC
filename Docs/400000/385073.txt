<DOC>
<DOCNO> 385073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonsiy17.html </URL>
<DATE> 2005/10/08/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Denktaş Ek Protokol kabul edilirse Kıbrıs zor durumda kalır... 
</HEADLINE>
<TEXT>

     KKTC 1. Cumhurbaşkanı Denktaş, Gümrük Birliği Anlaşması'nı AB'nin 10 yeni üyesine genişleten ek protokol TBMM'de onaylanırsa Kıbrıs'ın ''hakikaten çok zor durumda kalacağını'' söyledi. 
     Denktaş, Sincan'daki hemşehri dernekleri ve sivil toplum örgütlerinin ortaklaşa düzenlediği ''Kıbrıs'ın Dünü, Bugünü, Yarını'' konulu panele katıldı. 
     Konuşmasında Kıbrıs'ın tarihini anlatan Denktaş, Rum yönetiminin adanın tümünü almak için ''istila siyaseti'' yürüttüğünü söyledi. 
     Denktaş, ''Ek protokol kabul edilirse Kıbrıs hakikaten çok zor durumda kalır. Ek protokol, Türkiye'nin Rum idaresini meşru hükümet olarak tanıması, limanlarını açması, onunla üye ülkelerle ne münasebeti varsa o şekilde ilişkiye girmesidir. Türkiye bunu yapamaz, Türkiye bunu yapamayacağını bir deklarasyonla ilan etti'' diye konuştu. 
     Denktaş, Dışişleri Bakanı ve Başbakan Yardımcısı Abdullah Gül'ün, Kıbrıs konusundaki açıklamasını hatırlatarak, ''Gül'ün beyanatı var. 'Kıbrıs'ta uzlaşma oluncaya kadar hiçbir şekilde, hiçbir şart altında tanımayacağız. Limanlarımızı da açmamız için onların da Türkler üzerindeki ambargoları kaldırması gerekir' demiştir'' şeklinde konuştu. 
     Artık bütün meselenin ''dayanma ve direnme'' meselesi olduğunu belirten Rauf Denktaş, ''Türkiye, AB için bizi bırakacak biz de kendimizi kurtaralım' diyenler var. Ben, her gittiğim yerde halka umut vermeye devam ediyorum'' dedi. 
     
</TEXT>
</DOC>
