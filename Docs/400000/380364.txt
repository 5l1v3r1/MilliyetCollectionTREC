<DOC>
<DOCNO> 380364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur30.html </URL>
<DATE> 2005/09/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Köylülerle altın madeni arasında gerginlik 
</HEADLINE>
<TEXT>

     Kanada’daki Eldorado Gold firmasının Türkiye temsilcisi Tüprag Şirketi’nin, Uşak’ın Ulubey İlçesi’ne bağlı İnay Köyü yakınlarında kurduğu altın madeni şantiyesine orman arazisi içinden içme suyu getirme çalışmaları, köylülerin itirazı ile karşılaştı. 
     Alınan bilgiye göre, İnay Köyü’nde yılbaşından itibaren başlanacak altın arama çalışmaları öncesinde şantiyesini kuran Tüprag Şirketi, orman arazisinden geçen boru hattı ile şantiyeye içme suyu getirilmesi için Çevre ve Orman Bakanlığı’ndan izin aldı. Şirket yetkilileri, bu çerçevede bakanlığa ait orman arazisinden içme suyunu getirecek boru hattı kurma çalışmalarına başladı. 
     Ancak, söz konusu çalışmanın, köylülerin itirazına yol açtığı, şirket yetkilileri ile köylüler arasında tartışma yaşandığı, çıkan gerginlik nedeniyle jandarmanın önlem aldığı bildirildi. 
     Tüprag Şirketi Kamu ve Halkla İlişkiler Müdürü Mehmet Yılmaz, AA muhabirine yaptığı açıklamada, içme suyu getirecek boru hattının geçtiği arazinin köylülere ait olmadığını, çalışmalar için gerekli izinlerin alındığını belirtti. 
     Yılmaz, "Ancak ne yazık ki köylüler kışkırtıldığı için bizi engellemeye çalışıyorlar. Bütün izinlerimizi aldık. Şantiyeye gelecek boru hattını döşeyeceğiz" dedi. 
     Jandarmanın gereken önlemi aldığını ifade eden Yılmaz, şu anda bir gerginliğin bulunmadığını, köylülerin ikna edilmesini beklediklerini kaydetti. 
     
</TEXT>
</DOC>
