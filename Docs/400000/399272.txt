<DOC>
<DOCNO> 399272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko20.html </URL>
<DATE> 2005/11/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Arıoğlu Başka vergi indirimi kalmadı 
</HEADLINE>
<TEXT>

     Gelir İdaresi Başkan Vekili Osman Arıoğlu, kurumlar ve gelir vergisi oranlarında yapılacağı açıklanan indirimlerden sonra, başta KDV olmak üzere vergilerde "artık başka indirim kalmadığını" bildirdi. Arıoğlu, yapılan indirimlere IMF’nin karşı çıkmayacağını belirtirken de "IMF Türkiye için doğruları yapıyorsanız hayır demez" dedi. 
     Osman Arıoğlu, NTV’de katıldığı bir programda kurumlar ve gelir vergilerinde yapılacak yeni düzenlemelerle ilgili soruları yanıtladı. 
     İş dünyasının vergi indirimini olumlu karşıladığını belirten Arıoğlu, "Böyle bir geniş kapsamlı şok tabir edilecek indirimin olumlu karşılanmaması zaten anormal olurdu. Üçte birlik bir indirimi kimse beklemiyordu" dedi. 
     Arıoğlu, KDV ve istihdam üzeindeki vergi oranlarında da indirim beklentisi bulunduğunun hatırlatılması üzerine, "Artık başka indirim kalmadı" dedi. KDV’nin artık AB oranlarına paralel olduğunu ve AB’de de KDV’nin yüzde 18-19 düzeyinde bulunduğunu belirten Arıoğlu, KDV’deki bazı aksayan yönlerle ilgili düzenlemelerin daha önce yapıldığını ileri sürdü. 
     Arıoğlu, "Diğer alanlarda özellikle istihdam üzerindeki sigorta primi yükü anlamında iş düyasının haklı serzenişi var. Bununla ilgili önemli adım atıldı. 49 ilde istihdam teşviki getirildi. 49 ilde işveren hissesini devlet ödüyor. 
     Geir vergisi stopajı ve enerji desteği veriyoruz. Bunlar az indirim değil. İstihdam anlamında bölgesel asgari ücret meselesi var. Belki ilerde bunlar tartışılır duruma gelecektir"dedi. 
     
     IMF NE DİYECEK 

     Arıoğlu, yapılan vergi indirimlerini IMF’nin nasıl karşılayacağına yönelik bir soruyu ise "Bizim bürokrasi ve hükümet olarak hedefimiz Türkiye için doğruları yapmak. IMF Türkiye için doğruları yapıyorsanız ’hayır’ demez" sözleriyle yanıtladı. 
     
     "TAHMİNLER İNDİRİME GÖRE YAPILDI" 

     2006 yılı bütçesindeki vergi gelirleri tahminlerinin bu 
     indirimler dikkate alınarak hazırlandığını vurgulayan Arıoğlu, gelecek yıl belediye ve fon payları dahil 14 milyar YTL olarak öngörülen kurumlar vergisi tahsilatının, yine belediye ve fon payları dahil bu yıl 13 milyar YTL düzeyinde gerçekleşeceğini açıkladı. 
     
     "YASA YENİDEN YAZILIYOR" 

     Arıoğlu, idirim nedeniyle oluşacak vergi tahsilat azalışının nasıl telafi edileceğine ilişkin bir soruyu yanıtlarken, kurumlar vergisinde sadece oran indirimi yapılmadığını yasanın yeniden yazıldığını bildirdi. İçerdiği istisna ve muafiyetler yeniden ele alınan Kurumlar Vergisi Yasası’nın en gelişmiş ülkelerin ölçüsünde bir yasa haline getirileceğini vurgulayan Arıoğlu, "Artık transfer fiyatlaması off shore ülkelerinden gelen kazançlarla ilgili verileme rejimi, yurt dışı iştirak kazançlarına ilişkin düzenlemeler, örtülü sermaye transferlerinde objektif kriterlerin belirlennmesini de içine alan bir düzenleme yapılıyor" diye konuştu. 
     
     YATIRIM İNDİRİMİ KALKIYOR 

     Mevcut yasayla yatırımlara uygulanan vergi indiriminin, vergi ertelenmesi amacıyla rasyonel olmayan yatırımların yapılmasına da yol açabildiğini belirten Arıoğlu, yatırım indiriminin de 1 Ocak 2006’dan itibaren kaldırılacağını bildirdi. Arıoğlu, yatırım indiriminin kaldırılmasının rasyonel olmayan yatırımlar yapılmasını engelleyeceğini belirtti. Yatırım indirimi konusunda kazanılmış hakların korunacağını açıklayan Arıoğlu, kurumlar vergisi oranında yapılan indirimin yatırım ve istihdam artışı anlamında yatırım indirimine göre daha fazla teşvik olacağını ileri sürdü. 
     
     CEZA SİSTEMİ YENİDEN ELE ALINACAK 

     Arıoğlu, kayıt dışını kayda almak için de vergi cezalarıyla ilgili sistemi 2006 yılı içerisinde yeniden ele alacaklarını açıkladı. Arıoğlu, "Caydırıcı, daha modern, dünya ülkelerine uygun, Anayasal bir ceza sistemini getireceğiz" dedi. 
     
     GELİR VERGİSİ 

     Türkiye için tüm vergilerde tek tarifeye geçişten asgari ücretlinin vergi yükünü artıracağı gerekçesiyle vazgeçildiğini belirten Arıoğlu, gelir vergisinde de artık yüzde 40’lık oranın tarihe karışacağını bildirdi. Ücretliler ve diğer gelir vergisi mükelleflerine uygulanan gelir vergisi tarifesinin birleştirilerek dilim sayısının beşten dörde indirildiğini belirten Arıoğlu, düşük gelirlilerin vergi yükünü artırmamak için de ilk dilimlere uygulanan yüzde 15 ve 20 oranlarının değiştirilmediğini anlattı. 
     Arıoğlu, tarifedeki yüzde 25 ve 30 oranlarının kaldırılarak yüzde 27 olarak belirlenmesinin, dilimlerde yapıacak ayarlamayla 15 bin YTL’nin üzerindeki gelirlerin vergi yükünü artırmasını önlemenin mümkün olduğunu vurguladı. 
     Arıoğlu, "Gelir vergisinde de yüzde 25’lik oranda da önemli bir yük artışı yok 30’luk oranda artış olmayacak. Bu dilimlerle, aradaki dilimlerle bir miktar oynadığınızda, ilk bakışta belli bir kesimin vergi yükü arttı anlayışının ortadan kaldırıldığını göreceğiz" dedi. 

ANKA 
     
</TEXT>
</DOC>
