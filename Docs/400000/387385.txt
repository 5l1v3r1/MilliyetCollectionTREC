<DOC>
<DOCNO> 387385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo23.html </URL>
<DATE> 2005/10/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Beşiktaş'ta moralsiz idman... Okan Bolton maçında da yok... 
</HEADLINE>
<TEXT>

     Turkcell Süper Ligi'nde Kayserispor ile berabere kalarak şampiyonluk yarışında geride kalan Beşiktaş'ta gözler UEFA Kupası'na çevrildi. 
     Siyah-beyazlılar, İngiltere'nin Bolton Wanderers takımıyla 20 Ekim Perşembe günü oynayacağı UEFA Kupası H Grubu ilk maçının hazırlıklarına ara vermeden başladı. 
     Teknik direktör Rıza Çalımbay yönetiminde BJK Nevzat Demir Tesisleri'nde gerçekleştirilen antrenmanda, Kayserispor maçında forma giyen oyuncular alt sahada koşu yapmakla yetinirken, diğerleri üst sahada kondisyon ve pas çalışmasının ardından, dar alanda çift kale maç oynadı. 
     Antrenmanda futbolcuların moralsiz oldukları gözlendi. 
     
     OKAN, BOLTON WANDERERS MAÇINDA DA YOK 

     Milli takımdan sakat dönen ve dünkü Kayserispor maçında forma giyemeyen Okan Buruk'un Bolton Wanderers karşısında da takımdaki yerini alamayacağı açıklandı. 
     Kulüp doktoru Ayhan Optur, Okan'ın tedavisini sürdürdüklerini, bu futbolcunun UEFA Kupası maçının yanı sıra, hafta sonundaki Konyaspor maçında da oynayamayacağını bildirdi. 
     
     KORAY'IN MR'I ÇEKİLECEK 

     Siyah-beyazlıların bugünkü antrenmanına dünkü Kayserispor maçında sakatlanan Koray ile bağırsak enfeksiyonuna yakalanan Tümer katılmadı. 
     Koray'ın sağ alt baldırında çekme olduğu ve bugün MR'ının çekileceği bildirildi. 
     Sakatlıkları nedeniyle Kayserispor maçında forma giyemeyen Sergen ve Gökhan ise bugün takımla birlikte çalıştı. Sergen, antrenmanın tamamına katılmazken, bu iki futbolcu ve Koray'ın Bolton Wanderers karşısında forma giyip giymeyeceklerinin önümüzdeki günlerde yapılacak kontrollerden sonra netlik kazanacağı kaydedildi. 
     Diğer yandan, sakatlığı bulunan ve takımdan ayrı koşu yapan Pancu'nun durumunun da önümüzdeki günlerde açıklık kazanacağı belirtilirken, koşu yapan Youla da belindeki ağrıları artınca çalışmayı bıraktı. 
     
     YARIN KAMPA GİRECEKLER 

     Beşiktaş, Bolton Wanderers maçı için yarın BJK Nevzat Demir Tesisleri'nde kampa girecek. 
     Siyah-beyazlılar, akşam yapılacak antrenmanın ardından, tesislerde kalacak. 
     
     BOLTON WANDERERS ÇARŞAMBA GÜNÜ GELİYOR 

     Bolton Wanderers takımının 19 Ekim Çarşamba günü saat 15.40'da İstanbul'a geleceği bildirildi. 
     İngiliz ekibi, son çalışmasını aynı akşam BJK İnönü Stadı'nda yapacak. 

     
</TEXT>
</DOC>
