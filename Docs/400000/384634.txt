<DOC>
<DOCNO> 384634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/ekonomi/eko09.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık yasası Plan Bütçe'den geçti 
</HEADLINE>
<TEXT>


ANKARA Milliyet 

TBMM Plan ve Bütçe Komisyonu, Cumhurbaşkanı Ahmet Necdet Sezer'in, TBMM'ye geri gönderdiği Bankacılık Yasası'nın vetolu üç maddesini aynen kabul etti. Kabul edilen maddeler, TMSF ve BDDK'ya alınacak personelin nitelikleriyle ilgili hükümler ile özel sandıkların SSK'ya devrini öngörüyor. 
Görüşmeler sırasında, Yapı Kredi'nin, sandıklara ilişkin yasa çıkmadan satılmasına ilişkin eleştiriler üzerine BDDK Başkanı Tevfik Bilgin, Yapı Kredi'nin satışının son 15 yılın en önemli olayı olduğunu söyledi. Başbakan Yardımcısı Abdüllatif Şener, sandıkların, bankalar için şimdiye kadar hep bir risk olarak görüldüğünü, düzenlemenin, sosyal güvenlik kuruluşlarının tek çatı altında toplaması planına uygun olduğunu anlattı. Şener, gazetecilerin Galataport ihalesine ilişkin soruları üzerine, ihaleyle ilgili teknik inceleme yaptırdığını söyledi. 


</TEXT>
</DOC>
