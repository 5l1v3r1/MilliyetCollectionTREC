<DOC>
<DOCNO> 358131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur20.html </URL>
<DATE> 2005/07/04/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ucuz konuta hücum... 
</HEADLINE>
<TEXT>

     CNNTÜRK 

Kaçak yapılaşmayı önlemek ve dar gelirlileri kira öder gibi ev sahibi yapabilmek için İstanbul'daki toplu konut atağı kapsamında Halkalı ve İkitelli'de alt ve orta gelirlilere yönelik konutlar için başvurular bugün başladı. 
     Başvurular 29 temmuz tarihine kadar yapılabilecek. 
     Sabahın erken saatlerinde İstanbul Büyükşehir Belediyesi'ne gidenler, uzun kuyruklar oluşturdu. Başvuru formlarının dağıtıldığı sırada da izdiham meydana geldi. 
     Toplu Konut İdaresi’nin TOKİ Halkalı ve İkitelli’de inşa edeceği konutlarla bin 118 alt ve orta gelirli, ev sahibi olma imkanına kavuşacak. 
     Halkalı'da orta gelir grubu için 440 konut, İkitelli'de ise alt gelir grubu için 678 adet konut inşa edilecek. 
     
     Halkalı'da konutlar 57.3 bin YTL 

     TOKİ'nin Halkalı'da inşa edeceği ve 14 ay sonunda teslim edeceği konutlar iki oda bir salondan oluşuyor. Konutların brüt büyüklüğü de 90 metrekare. 
     İstanbul-Halkalı Konut Projesi kapsamında satışa sunulacak olan 440 adet konutun başvurularında 2 bin YTL ön peşinat bedeli alınacak. Başvuru bedeli Halk Bankası şubeleri tarafından 04-29 temmuz 2005 tarihleri arasında tahsil edilecek. 
     Konutların şerefiyesiz bedelleri de 57 bin 300 YTL olarak belirlendi. 
     
     Başvuru şartları 

     TOKİ tarafından projeye başvuru şartları da şöyle belirlendi 
     T.C. vatandaşı olmak. 
     İstanbul il sınırları içerisinde en az 5 yıldır ikamet ediyor olmak. 
     Toplu Konut İdaresinden konut satın almamış olması ve Toplu Konut İdaresinden konut kredisi kullanmamış olmak. 
     Kendisine, eşine ve velayeti altındaki çocuklara ait bağımsız bir konutun veya eşi ve velayeti altındaki çocuklarıyla hisseli konutun bulunmaması. 
     İkitelli'de fiyatlar 37.5 bin YTL 
     
     ÖDEME ŞARTLARI 

     Halkalı'daki satış sırasında, şerefiyeli satış bedellerinin yüzde 10, 15 veya 25’i oranlarındaki peşinat, seçenekli olarak tahsil edilecek. Kalan borç, yüzde 10 peşinatlı seçenekte 96 ay, yüzde 15 peşinatlı seçenekte 108 ay ve yüzde 25 peşinatlı seçenekte 120 ay vade ile ödenecek. Borç bakiyesi ve aylık taksitler her yılın ocak ve temmuz aylarında olmak üzere yılda iki kez, bir önceki 6 aylık dönemdeki memur maaş artış oranına göre artırılacak. 
     İkitelli'deki konutlar ise, 2 bin 400-3 bin YTL peşinat bedeli ve borç bakiyesinin aylık taksitler halinde 180 ay boyunca ödenmesi koşulu ile satılacak. 
     İkitelli'de alt gelir grubu için yapılacak olan konutlar ise iki oda bir salon büyüklüğünde ve 216 adedi 75 metrekare, 462 adedi de 84 metrekare büyüklüğe sahip. 
     İstanbul-İkitelli’de Alt Gelir Grubu Konut Projesi kapsamında satışa sunulacak olan 678 adet konutun başvurularında bin YTL başvuru bedeli alınacak. Konutların şerefiyesiz bedelleri de 37 bin 458-42 bin 192 YTL arasında olacak. 
     
     Net gelir şartı 

     Konutlar, 2 bin 400-3 bin YTL peşinat bedeli ve borç bakiyesinin aylık taksitler halinde 180 ay boyunca ödenmesi koşulu ile satılacak. Konutlar sözleşme tarihinden itibaren 14 ay içerisinde teslim edilecek. 
     İkitelli'deki konutlardan birine sahip olabilmek için, Halkalı'daki şartların yanında aylık gelirin en fazla net 450 YTL olması şartı getiriliyor. 
     
     İstanbul'a 30 bin yeni konut 

     Öte yandan TOKİ, yılsonuna kadar Türkiye genelinde 150 bin konuta ulaşmayı planlarken, İstanbul Büyükşehir Belediyesi de TOKİ ile İstanbul'a 30 bin konut yapımı için anlaştığını duyurdu. 
     Geçtiğimiz günlerde konu ile ilgili bilgi veren İstanbul Büyükşehir Belediye Başkanı Kadir Topbaş, beş yıl İstanbul'da oturma şartını göçü önlemek için getirdiklerini de kaydederek, bu durumun İGDAŞ ve İSKİ faturalarıyla belgeleneceğini bildirdi. 
     Dar gelirliler için yapılacak konutlara 2 ay içinde başlamayı düşündüklerini belirten Topbaş, inşaatların bir yıl içinde teslim edileceğini kaydetti. 
     
     Askeriyeden arsa 

     Topbaş, kentteki arsa sorununa da işaret ederek, bazı askeri bölgelerin konut alanı olarak kullanılması için 1. Ordu Komutanı Orgeneral Hurşit Tolon ile görüştüklerini ve Orgeneral Tolon'un bu konuya olumlu baktığını söyledi. 
     Maliye Bakanlığı'ndan da arsa talebinde bulunduklarını, bunun tespit çalışmalarının yapıldığını anlatan Topbaş, şöyle konuştu 
     ''Hedefimiz 10 binlerle ifade edilecek rakamlara ulaşmaktır. TOKİ ile 30 bin konut yapımı için prensip anlaşmasına vardık. Bunun 1118'i dar gelirlilere yapılacak. Artık İstanbul'da kimse kaçak yapı yapmaya tevessül etmeyecek." 

     
</TEXT>
</DOC>
