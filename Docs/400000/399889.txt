<DOC>
<DOCNO> 399889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun08.html </URL>
<DATE> 2005/12/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
ABD'de 1000. idam cezası bugün infaz edildi 
</HEADLINE>
<TEXT>

     ABD’de idam cezasının yeniden uygulanmaya başladığı 1976 yılından sonraki 1000. idam cezası bugün infaz edildi. 
     Cinayetten idama mahkum edilen Kenneth Lee Boyd 57 , yerel saatle 02.15’te idam edildi. 
     Kuzey Carolina Eyaleti Valisi Mike Easley ve ABD Yüksek Mahkemesi’nin, infazı durdurma yönünde bir müdahalede bulunmamaları sonucu, idam kararı yerine getirildi. 
     Vali Easley, infazdan önce yaptığı açıklamada, durumu detaylarıyla incelediğini ve jürinin oybirliğiyle aldığı, üst mahkemelerce de onaylanan idam kararının yerine getirilmesini durdurma yönünde bir gerekçe görmediğini belirtti. 
     İdam edilen Boyd, 1988 yılında eski karısı Julie Curry Boyd ve onun babası Thomas Dillard Curry’i öldürdüğünü inkar etmemişti. Aile yakınları, Boyd’un, 13 yıllık evliliğin ardından ayrıldığı karısının peşini bırakmadığını belirtmişlerdi. İfadelere göre Boyd, bir kez de eski karısının evine çocuklarından birini göndermiş, çocuğun eline de bir kurşun ile, karısına hitaben yazdığı, "Bu kurşun senin için" şeklinde bir not vermişti. 
     
     CEZAEVİ ÖNÜNDEKİ İDAM KARŞITLARINDAN 16’SI GÖZALTINA ALINDI 

     ABD’de idam cezasının yeniden uygulanmaya başladığı 1976 yılından sonraki 1000. idam cezasının infazını engellemek isteyen ve Raleigh’deki cezaevi önünde toplanan idam karşıtlarından 16’sının dün gece gözaltına alındığı bildirildi. 
     Kısa süre önce hayata veda eden Rosa Parks anısına kurulan "The Parks Affinity Group" üyelerinden biri, idamı durdurmak için toplandıklarını, ancak dün akşam 200 kişilik gruptan 16’sının polis tarafından elleri kelepçelenerek gözaltına alındığını ve zorla polis araçlarıyla götürüldüğünü söyledi. 
     "The Parks Affinity Group", 50 yıl önce Alabama’da bir otobüste beyaz bir adama yerini vermeyen ve bu davranışıyla ABD’de zenci ayrımcılığının sona ermesine yol açacak hareketi başlatan Rosa Parks’ın anısına kurulmuştu. 
     Cinayetten idama mahkum edilen Kenneth Lee Boyd 57 , yerel saatle 02.15’te idam edilmişti. 
     
     DÜNYADAKİ İDAMLARIN YÜZDE 97’Sİ ÇİN, İRAN, VİETNAM VE ABD’DE 

     1976’dan bu yana 1000. idam cezasının infaz edildiği ABD, dünyada idamın en çok uygulandığı ülkeler arasında yer alıyor. 
     Uluslararası Af Örgütü’nün 2004 rakamlarına göre, dünyada idam cezasının geçerli olduğu 25 ülkede idam edilenlerin sayısı açısından Çin, İran, Vietnam ve ABD en üst sıralarda yer alıyor. 2004 yılındaki idamların yüzde 97’si, bu 4 ülkede gerçekleştirildi. Bu dört ülkede en üst sırada Çin yer aldı. 
     ABD’de 1976’dan beri idam edilen 1000 kişi arasında 20 yabancı uyruklu yer alıyor. 
     ABD Yüksek Mahkemesi, idam cezasında 1968’den beri uygulanan moratoryuma, 1976 yılında son vermişti. Sonraki ilk idam da, 1977 yılının Ocak ayında, Gary Gilmore adlı mahkumun kurşuna dizilmesiyle infaz edilmişti. 
     Ülkedeki idamların 1930-1947 arasındaki yıllık ortalaması 151 oldu. Bu yıllar arasında en çok idam 1935 yılında olmuştu. O yıl, 199 kişi idam edilmişti. 1948 yılından itibaren ise idamlarda giderek düşüşler olmuş, 1968 yılında sıfıra inmişti. Bu düşüşte, sivil toplum örgütlerinin baskıları da etkili oldu. 1968’de infazların sıfıra inmesiyle birlikte ABD Yüksek Mahkemesi’nin konuyu değerlendirme altında tutması, infazlara moratoryum uygulaması sonucu 1977’ye kadar hiçbir idam kararı infaz edilmedi. 
     Halen 3500’e yakın kişinin idam sırasını beklediği ABD’de, son 28 yılda ortalama 10 günde bir kişi idam edildi. Ülkede 1976’dan beri idam edilenlerin yüzde 58’ini beyazlar, yüzde 34’ünü ise siyahlar oluşturuyor. Ülke genelinde idam cezaları 1990’ların sonunda yüzde 50 oranında düşerken, cezaların infazında da yüzde 40’lık bir azalma oldu. 12 eyaletinde idam cezası uygulanmayan ABD’de son kamuoyu yoklamalarına göre halkın yüzde 64’ü, bu cezaya destek veriyor. 
     Gallup’un araştırmasına göre bu rakam, 1994’te yüzde 80 olarak belirlendi. 
     
</TEXT>
</DOC>
