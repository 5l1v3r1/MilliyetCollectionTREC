<DOC>
<DOCNO> 384351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/ekonomi/eko10.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak içkilerin çoğunluğu Rixos'ta 
</HEADLINE>
<TEXT>


MAHİR VARLI Antalya DHA 

Antalya Tarım İl Müdürlüğü ekiplerinin son 10 günde yaptıkları denetimlerde, 5 bin 111 şişe kaçak içki ele geçirildi. Kaçak içkilerin yarısına yakını, otelcileri 'kaçak içki' kullanmakla suçlayan Fettah Tamince'nin sahibi oluğu Rixos Otelleri'nde bulundu. Rixos Otelleri'nin sahibi Fettah Tamince'nin 20 Eylül'deki Antalya Ticaret ve Sanayi Odası ATSO Meclis Toplantısı'nda yaptığı konuşmada "Herşey dahilci otellerin yüzde 90'ı, katkı maddesi koyup, müşteriye sahte içki içiriyor" sözlerinin ardından, Antalya Tarım İl Müdürlüğü ekipleri, bölgedeki turistik tesislere denetimler yaptı. 

2 bin 270 şişe 
Ekiplerin otellere yaptığı baskınlarda 5 bin 111 şişe kaçak içki ele geçirildi. Bulunan içkilerin 2 bin 270'i ise Fettah Tamince'nin sahibi olduğu, Beldibi, Tekirova ve Belek'teki Rixos otellerinden alındı. 
Bu yıl otellerde toplam 3 bin 259 denetim yapıldığını belirten Antalya Tarım İl Müdürü Bedrullah Erçin, 41 bin şişe kaçak içki ele geçirdiklerini, içkilerin çoğunlukla üretim ve ithal izni bulunmadığını ifade etti. 


</TEXT>
</DOC>
