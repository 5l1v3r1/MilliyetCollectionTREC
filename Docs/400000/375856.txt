<DOC>
<DOCNO> 375856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur45.html </URL>
<DATE> 2005/09/05/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Fatih Camisi'ndeki gösteri... Gözaltına alınanların sayısı 8'e yükseldi 
</HEADLINE>
<TEXT>

     Fatih Camii’nde cuma namazı çıkışında gösteri yapan gruba yönelik düzenlenen operasyonlarda gözaltına alınanların sayısı 8’e ulaştı. 
     Fatih Cumhuriyet Savcılığı’nın talimatı doğrultusunda, Fatih Camii’nde, cuma namazı sonrası Hizb-ut Tahrir örgütü lehine düzenlenen gösteriyi organize eden kişilerin yakalanması amacıyla başlatılan çalışmalar sürüyor. 
     Savcılık talimatıyla harekete geçen Terörle Mücadele Şube Müdürlüğü ekipleri, İstanbul’da 2 kadını gözaltına aldı. Ankara’da da olayla ilgili 2 kişinin gözaltına alındığı, gözaltına alınan sayısının böylece 8’e ulaştığı bildirildi. 
     Kendisini Hizb-ut Tahrir örgütünün resmi sözcüsü olarak tanıtan ve cuma namazı sonrası grup adına açıklamayı gerçekleştiren Yılmaz Ç’nin de aralarında bulunduğu bazı kişilerin ise arandığı öğrenildi. 
     Gözaltına alınan kişilerin, sorgu ve işlemlerinin tamamlanmasının ardından yarın adliyeye sevk edilmeleri bekleniyor. 
     
</TEXT>
</DOC>
