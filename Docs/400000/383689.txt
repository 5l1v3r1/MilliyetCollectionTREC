<DOC>
<DOCNO> 383689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonyas06.html </URL>
<DATE> 2005/10/03/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
'Uzay turisti' taşıyan Soyuz, kenetlendi... 
</HEADLINE>
<TEXT>

     Dünyanın "üçüncü uzay turisti" Amerikalı işadamı ve bilimadamı Gregory Olsen'i taşıyan Rus Soyuz uzay aracı, yörüngede yapımı süren Uluslararası Uzay İstasyonu UUİ ile kenetlendi. 
     Önceki gün Kazakistan bozkırında SSCB'nin kurduğu tarihi Baykonur Kozmodromu'ndan uzay üssü fırlatılan Soyuz uzay aracı, UUİ'ye, 12. dönem mürettebatı teşkil eden, biri Amerikalı astronot diğeri Rus kozmonot iki uzay adamını da götürdü. 
     Amerikalı milyoner Olsen'in 1 haftalık uzay macerasında Amerikalı astronot William McArthur ve Rus kozmonot Valeri Tokarev, UUİ'nin 11. dönem mürettebatıyla yer değiştiriyor. Astronot McArthur, UUİ'nin kaptan pilotun, kozmonot Tokarev de uçuş mühendisinin yerine 6 ay UUİ'de kalacak. 
     Rus Korolyov uzay merkezinde Amerikalı ve Rus mühendisler, kenetlenmeyi otomatik yönlendirdi. Olsen'in ailesi de bu anı büyük heyecanla izledi. Soyuz'un ve UUİ'nin uzay adamları, ilk iş olarak iki aracın hava kapılarını açmaya girişti. 
     
     OLSEN 

     Merkezi New Jersey kentindeki kızılötesi kamera şirketinin kurucularından olan ve fizik alanında çalışmaları bulunan 60 yaşındaki Olsen, uçuştan önce Associated Press'e yaptığı açıklamada, "Umarım uçuşum, uzay uçuşlarının daha sıradan hale gelmesine yardımcı olacak" demişti. 
     Olsen, "Yüzyıl önce sadece cesur birkaç kişi, kendini uçakla uçuşa adamıştı. Günümüzde herkes uçaklarla uçuyor. Aynı şey uzay uçuşu için de gerçek olacak" diye konuşmuştu. 
     60 yaşındaki Amerikalı Dennis Tito ve 27 yaşındaki Güney Afrikalı Mark Shuttleworth'ün ardından üçüncü uzay turisti olan Olsen de diğerleri gibi bu yolculuk için Rus uzay kurumuna 20 milyon dolar bağışta bulundu. 
     Olsen, uzayda bir hafta geçirdikten sonra, geçen nisan ayından bu yana UUİ'de bulunan 11. mürettebat Rus kozmonot Sergey Krikalev ve Amerikalı astronot John Philips ile Yer'e dönecek. 
     NASA, Şubat 2003'te Columbia uzay mekiğinin atmosfere girişte 7 astronotuyla birlikte parçalanmasından sonra, Rusya'nın 50 yıllık uzay öncülüğü ve tecrübesinden daha fazla yararlanmaya başladı. 
     Amerikan uzay mekiklerinin Columbia kazasından doğan boşluğunu Soyuz araçları ve UUİ'ye insansız Progress kargo uzay araçlarıyla dolduran Rusya, UUİ'nin 2006'da tamamlanması öngörülen inşaatının tamamen aksamaması için ağırlığını artırdı. 
     ABD, uzay mekiğinde kazaya neden olan, yakıt tanklarındaki sıcaklık tecrit köpük maddesinin fırlatılış anında parçalanması sorununu henüz temelden çözemedi. Columbia kazasından sonra ilk mekik olan Discovery, ağustosta UUİ'yi ziyaret etti. 
     Dünya yörüngesinde 2016'ya dek 400 km yükseltide görev yapması planlanan 100-130 milyar dolarlık UUİ'ye, Rusya, ABD, Avrupa Uzay Kurumu, Brezilya, Kanada, Japonya bilimsel katkı sağlıyor. UUİ bittiğinde, gece Ay'dan sonra gökyüzünde görülebilecek en parlak nesne olacak. 
     
</TEXT>
</DOC>
