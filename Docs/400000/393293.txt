<DOC>
<DOCNO> 393293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/yazar/gureli.html </URL>
<DATE> 2005/11/09/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
İdeoloji 
</HEADLINE>
<TEXT>


Muhataplarına adam diyen adam üniversitelere ve YÖK'e takmış, son gelişmeler için "Hepsi ideolojik yaklaşımların neticesidir" diyor. 
Peki, seçmenlerin yüzde 25'inin oyu ile Meclis'te yüzde 65 çoğunluğu ele geçirmiş olan bu iktidarın ideolojisi nedir 
Daha iktidar olmadan, Beyaz Saray'a koşup ABD Başkanı Bush'un ideolojisine biat etmek değil midir 
Bush'un ideolojisi ise, Büyük Ortadoğu Projesi BOP ve Türkiye'ye ılımlı İslam modelini giydirmek. İdeolojinin stratejisi de her fırsattan yararlanmak, gerekirse fırsat yaratmak. 
11 Eylül'de İkiz Kuleler'i bahane ederek Ortadoğu'da Bush'un giriştiği saldırının sonuçları ortada. 
Kan gölüne çevirdiği Irak'ta iç çatışmalarda binlerce insanın ölümünü adeta tırnak sürtüştürerek vahşi duygular içinde seyrediyor ve kendine boyun eğmeyen Irak halkının sanki tükenmesini bekliyor. 
Irak'a kof çıkan nükleer silah iddiasıyla saldırmasından bu yana ölen Amerikan askerlerinin sayısının 2 bini aşması da gözünü kan bürümüş Bush yönetimine vız geliyor. 
Abartılan ya da saptırılan bahanelerden kendi ideolojisi için yararlanma yolunda Bush'un stratejisini güya stratejik ortak olacaklardı ya bizimkiler de uygulamaktan geri kalmıyor. 
YÖK'te sorun mu var Öteden beri elbet var. Bunun demokratik, katılımcı yoldan çözülmesi gerekirken kökten dinci ideoloji Van'da tekbirli gösteriyle boy veriyor. 
Çocuk yuvalarındaki sorunların pedagojik yöntemlerle uzman kadrolarca çözülmesi beklenirken, partizan kadrolaşma oralarda da almış başını gidiyor. Pedagog Başbakan'ın kafasındaki çözüm kız ve erkek çocukları ayırıp kızlara kız ya da kadın, erkeklere erkek öğretmen vermek. 
Hoş geldin medrese kafası 
Erdoğan'ın Bakan'ı kendisi öyle diyor ya Nimet Çubukçu'nun çözüm formülü ise, her yuvada muhbir 4 çocuk peylemek. 
Hoş geldin politbüro kafası 
Gündemi bunlarla boğarak, hortlayan terörü ve şehit cenazelerini sanki gözden ırak tutmaya bakıyorlar. Amerika'nın Barzani'ye itibarına ve PKK'yı korumasına ses çıkarmıyorlar. 
Tarihin cilvesi mi dersiniz, siyasetin ibretlik tecellisi mi Dün Amerika karşıtlığı kampında siyaset yapanlar bugün Amerika'nın istiskaline karşı onurlu bir çıkış yapmıyor. 
Bu ayıbını örtmek istercesine, içeride din sömürüsüyle halkı avutmaya bakıyor. Fransa'daki isyanı bile başörtüsüne bağlamaktan öteye gidemiyor. 

Bir şiir 
Dizelerimiz Ali Püsküllüoğlu'nun 12. şiir kitabı olan "zamansız"dan Özgür Yayınları, 2005 
"İnsan ölünce sonsuzluk olur Biliyorsun, sonsuzluk güzeldir, ne yana baksan öyle Öncesizlik de güzeldir sonsuzluk kadar" 



</TEXT>
</DOC>
