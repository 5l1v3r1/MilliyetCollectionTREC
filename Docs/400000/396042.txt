<DOC>
<DOCNO> 396042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko15.html </URL>
<DATE> 2005/11/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
2006'da vergilere yüzde 9.8 oranında zam 
</HEADLINE>
<TEXT>

     Türkan Al AA 

Bakanlar Kurulu, Kanunlarla kendisine tanınan yetkiyi kullanmazsa, 1 Ocak 2006'dan itibaren çeşitli vergi ve harçlar, yeniden değerleme oranına bağlı olarak yüzde 9.8 oranında zamlanacak. 
     Maliye Bakanlığı'nın, yeniden değerleme oranını 2005 yılı için yüzde 9.8 oranında belirlemesinin ardından, gözler 2006 yılının vergi ve harç artışlarına çevrildi. 
     Vergi Kanunlarına göre, Bakanlar Kurulu'nun mevcut yetkisini kullanmaması halinde, motorlu taşıtlar ve damga vergisi tutarları ile veraset ve intikal vergisi oranlarına uygulanacak dilimler, her yıl yeniden değerleme oranı kadar artıyor. Harçlar ile vergi cezası tutarları da yeniden değerleme oranı kadar zam görüyor. 
     Bakanlar Kurulu da, son yıllarda vergi artışlarında yeniden değerleme oranına bağlı kalıyor. 
     Aynı politikanın devam etmesi durumunda, çeşitli vergi ve harçlar ile vergi cezaları, 2006 yılı başında yüzde 9.8 oranında artacak. 
     
     MTV'YE 27 İLE 980 YTL ARASINDA ZAM 

     Bu durumda 1-3 yaş grubunda otomobili bulunanlar, yeni yılda 27.2 YTL'den 980.8 YTL'ye kadar, daha fazla motorlu taşıtlar vergisi ödeyecek. 
     Motor silindir hacmi 1,300 cm3'e kadar olan otomobillerin motorlu taşıt vergisi, 278 YTL'den 305.2 YTL'ye yükselirken, motor silindir hacmi 1,301 ile 1,600 cm3 arasında otomobili olanlar da, 2006'da 444 YTL yerine 487.5 YTL vergi vermek zorunda kalacak. 
     Motor silindir hacmi 4,001 cm3 ve üstü olanlara ise 10 bin 8 YTL yerine, 10 bin 988.8 YTL motorlu taşıt vergisi çıkarılacak. 
     Koltuk sayısı en az 46 olan otobüslerin motorlu taşıt vergisi 1,334 YTL'den 1,464.7 YTL'ye çıkarken, azami ağırlığı 10,001 ile 20,000 kg arasında olan kamyonların vergisi de 1,317.6 YTL olacak. 
     

Motor hacmi 1-3 yaş 4-6 yaş 1300 cc ve altı 315 YTL 213 YTL 1300-1600 cc 494 YTL 365 YTL 1600-1800 cc 854 YTL 671 YTL 1800-2000 cc 1.343 YTL 1.037 YTL      
     DİĞER VERGİ VE HARÇLARDA DURUM 

     Veraset ve intikal vergisinde de ilk dilim, yeniden değerleme oranına bağlı olarak 120 bin YTL'den 131 bin 760 YTL'ye yükselecek. Diğer dilimler de, buna bağlı olarak yeniden düzenlenecek. 
     Damga vergisindeki maktu tutarlar da 2006 başında yüzde 9.8 oranında zam görecek ve bu şekilde yıllık gelir vergisi beyannamesindeki damga vergisi tutarı, 18 YTL'den 19.8 YTL'ye, kurumlar vergisinde 24 YTL'den 26.4 YTL'ye, katma değer vergisinde de 12 YTL'den 13.2 YTL'ye çıkacak. 
     Otomobillerin araç muayene harcı da 38.5 YTL'den 42.3 YTL'ye yükselirken, halen 278 YTL olan silah taşıma vesika harcı 305.2 YTL olarak belirlenecek. Silah bulundurmak için de vatandaşın cebinden harç olarak 488.4 YTL çıkacak. 
     Vergi cezalarının da yüzde 9.8 oranında zamlanacağı 2006 yılında, fatura, fiş, gider pusulası ve müstahsil makbuzu vermeyen ve almayanlar 118 YTL yerine 129.6 YTL ceza ödeyecek. 
     Önümüzdeki yıl B sınıfı sürücü belgesi almak için 150 YTL yerine 164.8 YTL ödenecek. 
     Vergi numarası kullanılmamasının cezası ise 140 YTL’den 153.8 YTL’ye yükseltildi. 
     Maliye Bakanlığı, Çevre Temizlik Vergisi tutarlarını da yeniden değerleme oranına göre hesaplayacak. Emlak Vergisi'ne esas gayrimenkul değerleri ile ticari binalar için Çevre Temizlik Vergisi hadleri, kanun gereği yeniden değerleme oranının yarısı kadar artırılacak. 
     
     PASAPORTLARA DA ZAM 

     2006 yılında, harçlar da yeniden değerleme oranı kadar artış görecek. 
     Böylece halen 80.8 YTL olan 6 aya kadarki pasaport harcı 88.7 YTL'ye yükselecek. 1 yıllık pasaport harcı, 115.4 YTL yerine 126.7 YTL, 3 yılın üzerindeki pasaport harcı da 394.4 YTL yerine 433.1 YTL olacak. 
     Giriş vizesi ise 152.4 YTL'ye, çift transit vizesi ise 305.6 YTL'ye yükselecek. 
     
     TRAFİK CEZALARI DA ARTIYOR 

     Önümüzdeki yıl trafik cezaları da yüzde 9.8 oranında artırılacak. Ehliyetsiz araç kullanma ve hız sınırını yüzde 30'dan fazla aşmanın cezası 207.3 YTL olurken, kırmızı ışıkta geçmek, trafiği aksatacak şekilde şerit değiştirmek ve hız sınırını yüzde 30'a kadar aşmanın cezası 101.5 YTL'ye yükselecek. Emniyet kemeri takmama 50.2 YTL ile cezalandırılırken, alkollü araç kullanmanın cezası 416 YTL olacak. 
     
</TEXT>
</DOC>
