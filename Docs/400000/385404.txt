<DOC>
<DOCNO> 385404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yazar/idiz.html </URL>
<DATE> 2005/10/10/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
AB, Türk işgücünü kendisi isteyecek 
</HEADLINE>
<TEXT>


Bizdeki AB karşıtlarının kullandıkları argümanların başında "serbest dolaşım" konusu yer alıyor. "AB Türkiye'ye karşı dürüst ise serbest dolaşımı niçin tanımıyor " diyorlar. Türkiye'de AB üyeliğini destekleyenlerin önemli bir bölümünün bunu Avrupa'ya çalışmaya gitmek için bir "açık vize" olarak gördükleri de malum. 
Bu doğal sayılmalı, zira işsizlik bugün Türkiye'nin en önemli sorunudur. Son 40 yıl zarfında Avrupa'ya gidip oraya yerleşen vatandaşlarımız da zaten büyük ölçüde bu amaçla gittiler. Ancak, Avrupa artık 30-40 yıl öncesinin Avrupa'sı değil. O yıllarda özellikle vasıfsız işgücüne artan bir talep vardı. Bugün ise durum çok farklı. 

Türkler bile şik yetçi 
O kadar ki, beş milyon işsizin bulunduğu Almanya'da, Türkiye'den gelen kaçak işgücünden şik yet edenlerin arasında o ülkedeki yerleşik Türkler bile var. Birçok Türk'ün AB'ye sırf bu "aş ve iş" gözlüğünden bakması bu yüzden Avrupalıları korkutuyor. Türkiye'nin AB üyeliğinden söz ederken akıllarına ilk gelen şey, "serbest dolaşım" oluyor. 
Türklere serbest dolaşım hakkının verilmesine karşı çıkanların arasında -üye olsa da bu hakkı henüz elde etmemiş olan- Polonya da var. Bugün bir Polonyalı çalışmak üzere Almanya ve Fransa'ya gidemiyor. Bu hakkı elde etmek için daha birkaç yıl beklemesi gerekecek. 

Rekabet istemiyorlar 
Polonya gibi ülkeler, "erteleme" diye tanımlayabileceğimiz bu "derogasyon" süresinin bitiminden sonra Avrupa iş pazarında Türklerle rekabet etmek istemiyorlar. Onun için, Türklerin serbest dolaşım haklarına daha şimdiden karşı çıkıyorlar. 
Burada bir parantez açıp bir hususa işaret etmekte de yarar var. Bizde, AB'nin Türkiye'ye empoze etmeye çalıştığı "kalıcı derogasyonlar"dan söz edenler var. Oysa "kalıcı derogasyon" olmaz. "Kalıcı kısıtlama" olur. 
Bazı AB üyeleri bu "kısıtlama haklarının" kalıcı olmasını istiyorlar. Yoksa, "Ben hiçbir zaman Türk işgücü almam" demiyorlar. "Alıp almama hakkımın saklı kalmasını istiyorum" diyorlar. Bugün AB üyesi olsaydık, mevcut ekonomik konjonktürde biz de büyük olasılıkla aynısını isterdik. 

Vasıflı işgücü talebi 
Fakat zaman Türklerden yana işliyor. BM tahminlerine göre gelecek 50 yıl zarfında Avrupa nüfusunda 10 milyonlarla ölçülecek düşüşler olacak. Bunun olumsuz etkileri ise 20 yıl zarfında hissedilmeye başlanacak. Yani, Avrupa'da özellikle vasıflı işgücüne duyulan talebin bu süre zarfında ciddi bir şekilde artması bekleniyor. 
Kısacası, Avrupa'da ciddi bir doktor, hemşire, bilgisayarcı, mühendis, muhasebeci, bankacı vs. açığı belirecek. Çünkü yaşlanan Avrupa bu alanlarda kendisini yeterince yenileyemiyor. Bu durum Polonya gibi yeni AB üyeleri için de geçerli. 

Zaman içinde anlaşılacak 
Dünyanın en genç nüfuslarından birine sahip olan Türkiye'nin işte bu talebi karşılama konusunda önemli bir potansiyeli var. Avrupa da zaman içinde bundan yararlanmak isteyecektir. Zaten başka çaresi de yok. Ancak, bunun net bir şekilde ortaya çıkması için daha zaman var. 
Onun için, ister vasıflı, isterse vasıfsız olsunlar, işsiz vatandaşlarımız bu konuda bugünden yarına bir açılım beklemesinler. Bugün birçok Polonyalı veya Macar gibi, "O zaman bu AB işinden ne anladık " diye soranlara gelince, bu soruya bir sonraki yazımızda yanıt arayacağız. 



</TEXT>
</DOC>
