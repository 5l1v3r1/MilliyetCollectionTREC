<DOC>
<DOCNO> 383834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun49.html </URL>
<DATE> 2005/10/04/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Hollanda Müzakereler yıllarca sürebilir 
</HEADLINE>
<TEXT>

     Hollanda Dışişleri Bakanı Bernard Bot, Türkiye ile başlatılan katılım müzakerelerinin yıllarca sürebileceğini söyledi. 
     Hollanda Radyosu'nda konuşan Bot, Lüksemburg'ta Türkiye ile müzakerelerin başlatılması konusunda anlaşmaya varılmasının AB açısından sevindirici bir gelişme olduğunu belirtti. 
     Avusturya'nın itirazını, halkının Türkiye'nin üyeliğine karşı olması nedeniyle bir ölçüde anlayışla karşıladığını belirten Bot, sonuçta her iki tarafı da memnun edecek bir noktaya gelindiğini anlattı. Bot, şöyle konuştu 
     ''Türkiye, son iki yılda önemli ölçüde her alanda ilerleme sağladı. Türkiye'nin aynı tempoyu sürdürmesini bekliyorum. Türkiye bu tempoyu sürdürdüğü takdirde, Avrupalıların Türkiye hakkındaki görüşleri de giderek daha olumlu olacaktır. Anlaşmaya varılmasından son derece memnunum. 2-0 yenik olabilirdik, ama şimdi 2-0 galip gibiyiz bu anlaşmayı sağlamakla. AB bu uzlaşmayı sağlamakla, dünya çapında bir güç olduğunu da gösterdi.'' Bot, Lüksemburg'ta dün akşam Hollandalı gazetecilere yaptığı açıklamada da, varılan anlaşmayla Avrupa Birliği'nin namusunu kurtardığı görüşünü dile getirmişti. 
     Hırvatistan konusuna da değinen Bot, bu ülke ile üyelik görüşmelerine başlanabilmesi için birkaç küçük pürüz kaldığını, ama bu ülke için de bir başka üyenin rezerv koyabileceğini söyledi. 
     Bot, Hırvatistan ile görüşmelere ne zaman başlanacağına ilişkin kararınsa kasım ayında yapılacak AB Dışişleri Bakanları toplantısında verileceğini kaydetti. 
     
</TEXT>
</DOC>
