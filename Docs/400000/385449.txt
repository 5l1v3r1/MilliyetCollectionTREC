<DOC>
<DOCNO> 385449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun41.html </URL>
<DATE> 2005/10/10/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Chirac ve Blair'den Merkel'e kutlama mesajı 
</HEADLINE>
<TEXT>

     Fransa Cumhurbaşkanı Jacques Chirac ve İngiltere Başbakanı Tony Blair, Almanya'da Hıristiyan Demokrat Birlik Partisi CDU Genel Başkanı Angela Merkel'in Başbakan olması konusunda anlaşmaya varılmasının ardından Merkel'i kutladılar. 
     Fransa Cumhurbaşkanlığı sözcüsü Jerome Bonnafont, Chirac'ın Merkel'i telefonla arayarak ''kendisi, hükümeti ve Alman halkına başarı dileklerini ilettiğini ve mümkün olan en kısa zamanda Merkel'i Paris'e davet ettiğini'' belirtti. 
     Bonnafont, Chirac'ın Merkel'le konuşması sırasında, Almanya ve Fransa arasındaki ilişkilere önem verdiklerini vurguladığını da kaydetti. 
     Bu arada, Chirac'ın Almanya Başbakanı Gerhard Schröder'i de arayarak başbakana, Sosyal Demokrat Parti SPD ile koalisyon hükümeti oluşturulması konusunda anlaşmaya varılmasından memnuniyet duyduğunu ifade ettiği ve reform yolunda devam etme konusunda Almanya'ya güvendiğini söylediği belirtildi. 
     İngiltere Başbakanı Tony Blair da, Alman muhafazakar lider Merkel'i telefonla arayarak, ülkesinin ilk kadın başbakanı olacak olması dolayısıyla kutladı. 
     İngiliz Başbakanlık Bürosu'ndan bir sözcü, Blair'in, Angela Merkel ile yaptığı 15 dakika süren görüşmede, Merkel'i kutladığını ve kurulduğu zaman hükümetiyle çalışmayı ümit ettiğini söylediğini bildirdi. 
     Almanya'da bugün CDU Genel Başkanı Merkel'in Başbakan olması konusunda anlaşmaya varıldığı açıklanmıştı. 
     Merkel, Sosyal Demokrat Parti SPD ile koalisyon hükümeti oluşturma hususunda anlaşmaya vardıklarını ve Birlik partilerinin CDU CSU yönetim kurullarının bu kararı onayladıklarını kaydetmişti. 
     
</TEXT>
</DOC>
