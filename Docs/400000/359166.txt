<DOC>
<DOCNO> 359166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/guncel/gun00.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Öymen'in ödülünde Trabzon buluşması 
</HEADLINE>
<TEXT>


Trabzonlu Örsan Öymen'in anısına düzenlenen yarışmanın 15. yılında ödülü hemşerisi Hanefi Bostan, kendi şehriyle ilgili araştırmasıyla kazandı 


Milliyet Yazarı Örsan Öymen anısına düzenlenen '2004 Yılın Kentler Tarihi Ödülü'nü, 15 ve 16. yüzyılda Trabzon'un sosyal ve iktisadi yaşamını ortaya koyan araştırmasıyla kazanan Yrd. Doç. Dr. Hanefi Bostan, ödülünü aldı. Trabzonlu Öymen'in anısına düzenlenen yarışmanın 15. yılında ödülü hemşerisi Bostan'ın kendi şehriyle ilgili araştırmayla kazanması törene ayrı bir anlam kattı. 

Kültürü korumak 
Doğan Medya Center'da önceki akşam düzenlenen ödül töreninin açılış konuşmasını Milliyet Gazetesi Genel Yayın Yönetmeni Sedat Ergin yaptı. 
Her yıl konusu değişen yarışmanın bu yılki Seçici Kurul Başkanı Prof. Dr. Ruşen Keleş, kent kültürünü korumanın her gün biraz daha önem kazandığını belirterek, ödülün Milliyet'in kültür yaşamına yaptığı büyük bir katkı olduğunu söyledi. 
Yrd. Doç. Dr. Hanefi Bostan'a ödülünü, İstanbul Valisi Muammer Güler ve Milliyet Gazetesi İcra Kurulu Başkanı Hanzade Doğan verdi. Geceye basın dünyasından birçok tanınmış isim de katıldı. 
Yasemin Öymen, kendisi ile birlikte birçok kişinin babasını anmasının onur verici olduğunu söyledi. 
Seçici Kurul, Prof. Dr. Ruşen Keleş başkanlığında Prof. Dr. Zekai Görgülü, Prof. Dr. Mehmet Çubuk, Prof. Dr. Feridun Emecan, Prof. Dr. Özer Ergenç, Prof. Dr. Vahdettin Engin, Prof. Dr. Mehmet Genç, Prof. Dr. İlber Ortaylı, Prof. Dr. Metin Sözen'den oluştu. 

İkna edici bir yapıt 
Kurul, Yrd. Doç. Dr. Bostan'ın yapıtının ödüle değer görülmesinin gerekçesini, "Kaynaklara ulaşma ve iyi bir literatür taraması, konuyla ilgili önceki araştırmaları olumlu bir biçimde irdelemesi, ikna edici sonuçları olması, Trabzon kenti üzerine çok araştırma olmasına karşın farklılık sergilemesi, arşivlerden kente yeni bilgi ve katkılar aktarması, bilimsel kriterlere olumlu yaklaşımlar yapması" şeklinde açıkladı. 

'Çalışan er ya da geç takdir ediliyor' 

Ödülünü alan Marmara Üniversitesi Edebiyat Fakültesi Tarih Bölümü Öğretim Üyesi Yrd. Doç. Dr. Hanefi Bostan, duygularını şöyle dile getirdi "İlk başta çok zorlandım. Bir yıl Artvin'de siyakat ve divani yazıyı sökmek için uğraştım. Şifre özelliği olan yazıları çözerken, bunalımlara girdim, bırakmayı bile düşündüm. Günlerim boş boş, deftere bakmakla geçti. Sonunda başardım. Ödüle de son gün saat 16.30'da başvurdum. Bu 7 yıllık emeğimin değerlendirmesi benim için çok büyük bir mutluluk oldu. Şundan dolayı da büyük bir mutluluk duyuyorum. Çalışanların, mutlaka er ya da geç takdir edileceklerini, bir gün onların ortaya koyduğu değerlerin mutlaka el üstünde tutulacağına inandığımı ve bunun bugün gerçekleştiğini gördüğüm için büyük sevinç duyuyorum. Herkese teşekkürler." 

'Yokluğunda da iddiası sürüyor' 

Milliyet Genel Yayın Yönetmeni Sedat Ergin, törenin açılışında yaptığı konuşmada özetle şunları söyledi 
"Örsan Öymen, Cumhuriyet döneminin Türk basınında en önemli gazetecilerinden biridir. Yaşadığı dönemde, kuşkusuz Ankara'daki en popüler, en güçlü, en etkin gazeteciydi. O yıllarda Ankara siyasetinde Örsan Öymen kriterleri geçerliydi. Yazılarındaki en temel özellik, keskin bir zek ile kuvvetli bir espri gücünün el ele tutuşmuş olmasıydı. Ancak onun renkli kişiliği ve üslubu hiçbir yanlış anlamaya yol açmamalıdır Duruşundan, siyasi otoriteyi sorgulama kararlılığından hiçbir zaman esneklik göstermedi. Bu kararlılığın bir sonucudur ki, 12 Eylül öncesinde sağcı teröristler yoğun ölüm tehditleri nedeniyle Türkiye'den ayrılıp Almanya'ya yerleşmek zorunda kaldı. 
Öymen'in ölümünden bu yana tam 18 yıl geçmiş bulunuyor. Onsuz geçen bir 18 yıl, hem Milliyet gazetesi, hem de Türk basını için, o yaşasaydı olacağından çok daha donuk bir 18 yıldır. Efsane insanlar, ölümlerinden sonra yokluklarında da varlıklarını bir şekilde hissettirebilen, ortaya koyan şahsiyetler oluyorlar. Onlar iddialarını aramızdan ayrıldıktan sonra da sürdürüyorlar. İşte Örsan Öymen o efsane gazetecilerden biriydi." 


</TEXT>
</DOC>
