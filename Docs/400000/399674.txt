<DOC>
<DOCNO> 399674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko72.html </URL>
<DATE> 2005/12/01/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
3. Uluslararası Finans Zirvesi 
</HEADLINE>
<TEXT>

     Ziraat Bankası Genel Müdürü Can Akın Çağlar, Vakıfbank'ın halka arz benzeri bir süreci Ziraat Bankası'nda da yaşayacaklarını bildirdi. 
     Çağlar, 3. Uluslararası Finans Zirvesi'nde yaptığı konuşmada, Türk bankacılığının, faizlerin düşmesiyle ciddi kar etmeye devam ettiğini söyledi. 
     Faizlerdeki düşüşün karlılıklarını etkileyeceğini ifade eden Çağlar, bu durumda ölçek ekonomisinin gündeme geleceğini, ölçeği büyük olanların kar etmeye devam edeceklerini, bu nedenle bir çok bankanın evlilik, birleşme çabası içinde olduklarını kaydetti. 
     Çağlar, önümüzdeki dönemde devir ve birleşmeler yoluyla sektörde konsolidasyon yaşanabileceğini belirtti. 
     Ziraat Bankası'nın makro stratejilerinin, ticari saikle hareket eden bir banka haline gelmek, kamu yük ve ayrıcalıklarından arınmak, sektörden daha fazla pay almamak olarak açıklayan Çağlar, kamu bankalarının özelleştirilmesi konusuna değinirken, 2001 yılında çıkarılan yasada 5 yıl içinde özelleştirilmelerin yapılacağı, Bakanlar Kurulu kararıyla bu sürenin uzatılabileceğinin öngörüldüğüne işaret etti. 
     Bu süreçte kamu bankalarında finansal iyileştirmeler yapıldığını aktaran Çağlar, Vakıfbank'ta başarılı bir halka arz gerçekleştiğini anımsattı. Çağlar, ''İnşallah biz de benzer bir süreci yaşayacağız. Öncelik Halk Bankası'nda'' dedi. 
     Oturumu yöneten Türkiye İş Bankası Genel Müdürü Ersin Özince, Türkiye'de çok kaliteli ve uluslararası kurallara uyan bir bankacılık sektörü bulunduğunu, yaşanan ekonomik krizlerin bunun aksini göstermediğini belirtti. 
     Finans sektörünün gelecekte ekonomide çok önemli katkılar sağlayacağı görüşünü dile getiren Özince, uyum endişesi içinde olmadıklarını, sektör olarak korunmaya da çalışmadıklarını söyledi. 
     Özince, ''Değil dışarıdan sermaye ithal etmede çekimserlik, Türkiye yurt dışına bankacılık, finans hizmeti ihraç eder konuma gelecektir. Sektör olarak İstanbul'un finans merkezi olması konusunun üzerinde durmalıyız'' dedi. 
     Özince, konut kredisi faizlerindeki düşüşe ilişkin bir soru üzerine, ''Serbest piyasada her malın fiyatı böyle düşsün, meyvenin, sebzenin, kiranın, her malın fiyatı düşsün. GSM işinde söylemiştim, iyi olan kazansın. İyi olan fiyatı ucuz olandır, arzı güzel yapandır. Fiyat düştü diye endişe edilir mi Banka sermayedarı mısınız değerli arkadaşlarım Mal ucuzladı diye niye endişe edelim. En başta hepimiz tüketiciyiz'' dedi. 
     Vade uyumsuzluğu endişelerine ilişkin de Özince, konut kredilerini 3 aydan az vadeli mevduatla fonlamadıklarını, bunu uluslararası piyasalardan sağladıkları uzun vadeli TL bazındaki kaynaklarla gerçekleştirdiklerini anlattı. 
     Özince, ''Yoksa nereden versin, ya sermayeden verirsiniz, ya kaynağı bulur öyle verirsiniz'' diye konuştu. 
     Özince, kredi kartlarına ilişkin yasal düzenlemenin uluslararası iyi örneklerden, özellikle AB örneğinden farklı olacağını düşünmediğini söyledi. 
     
     GARANTİ BANKASI GENEL MÜDÜRÜ 
     Garanti Bankası Genel Müdürü Ergun Özen de, bankacılık sektörünün büyüdüğünü ifade ederek, ''Kayıp yıllar olmasa neredeyse GSMH'yi yakalayacaktık'' diye konuştu. 
     Önümüzdeki dönemde şube ve çalışan sayısının artacağını, sektörün istihdama olumlu katkısı olacağını aktaran Özen, konut kredilerindeki hızlı büyümeye değinirken, bu konuda bazı ''felaket tellallığı'' yapanlar olduğunu kaydetti. 
     Özen, ''ABD'de, İngiltere'de para batırdılar. Bu olacaktır ama iyi yönetilirse bankacılık sektörü bunun altından kalkacaktır'' dedi. 
     Özen, yeni dönemde sektörün verimli çalışmasının önemini vurgularken, POS, ATM gibi alanlarda ortak kullanım konusunda işbirliklerini artırmanın önemine işaret etti. 
     
     DEUTSCHE BANK A.Ş GENEL MÜDÜRÜ 
     Deutsche Bank A.Ş. Genel Müdürü Dilek Yardım da, Türk bankacılık sektörüne yabancıların son yıllardaki artan ilgisine dikkat çekerek, ''Türkiye, her yabancı bankanın ilk altısı içine giriyor. Radarında gözüküyor'' dedi. 
     Yabancı bankaların sektördeki payının yüzde 12.3'e kadar yükseldiğini belirten Yardım, doğrudan yatırım ve borsa yoluyla portföy yatırımlarıyla birlikte yabancı bankaların payının aktif bazında yüzde 27.7'ye çıktığını bildirdi. 
     Dilek Yardım, krizlerde varlık fiyatları çok ucuzladığı için bankalar cazip olurken, büyüme sürecinde fiyatlarda yükselmeyle birlikte banka sahibinin satma konusunda daha istekli olduğunu kaydetti. 
     Yardım, Türkiye'nin kaydettiği ekonomik-siyasi istikrar ve AB perspektifiyle, bölgesel güç olmak isteyen Avrupalı bankalar için çok cazip bir ülke olduğunu vurguladı. 
     Yardım, yabancı bankaların paylarının artmasıyla ulusal bankacılık kuruluşlarının yok olacağı ve kriz dönemlerinde faaliyetlerini durdurup çıkacakları endişesine katılmadığını ifade etti. 
     Türk Ekonomi Bankası TEB Genel Müdürü Varol Civil de, Türkiye'nin bölgenin rahatlıkla bir finansal merkezi olabileceğini söyledi. 
     Civil, konuşmasında sektörün güçlü ve zayıf yanlarıyla önümüzdeki dönemde sektörü bekleyen fırsat ve tehditler konusunda da görüşlerini açıkladı. 
     
</TEXT>
</DOC>
