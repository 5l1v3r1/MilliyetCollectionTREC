<DOC>
<DOCNO> 370023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo41.html </URL>
<DATE> 2005/08/15/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Gerets, antrenmanda futbolcuların adeta pestilini çıkardı... 
</HEADLINE>
<TEXT>

     Galatasaray, Turkcell Süper Ligi'nin 3. haftasında Malatyaspor ile yapacağı maçın hazırlıklarını akşam antrenmanıyla sürdürdü. 
     Teknik direktör Eric Gerets yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren çalışmaya, milli takımlarda bulunan ve sakatlığı olan oyuncular nedeniyle yalnızca 10 kişi katıldı. 
     Koşunun ardından bir süre pas çalışması yapan futbolculara, son bölümde yaklaşık 30 metrelik dar alanda 5'e 5 çift kale maç yaptıran Gerets, hata yapan futbolcularını sert bir biçimde uyardı. 
     Yapılan maçlarda yenilen takımlara bir süre yeniden kondisyon idmanı yaptıran Belçikalı teknik adam, bu süre içinde de yapılan hatalar konusunda uyarılarını sürdürdü. 
     
     GERGİN ANLAR 
     İdmanda, Gerets'in uyarıları ve yoğun antrenman temposu nedeniyle futbolcular arasında gergin anlar yaşandı. 
     Gerets, yenilen takım oyuncularını eleştirirken, yapılan maçlarda Orhan ile Volkan ve Aykut ile Cihan arasında gergin konuşmalar geçti. 
     Karşılaşmayı izleyenler arasında bulunan kulüp ikinci başkanı Ergun Gürsoy da antrenör Erdal Keser'i yanına çağırarak, futbolcuların daha sakin olmaları konusunda uyarılmalarını istedi. 
     Çift kale maçta ayrıca, Orhan ve Yalçın da kısa süreli sakatlıklar geçirdi. 
     Diğer yandan, idmanın son bölümünde Ergun Gürsoy'un, Erdal Keser vasıtasıyla teknik direktör Eric Gerets'e mesaj gönderdiği gözlendi. 
     Galatasaray, Malatyaspor maçı hazırlıklarını yarın yapacağı tek antrenmanla sürdürecek. 
     
</TEXT>
</DOC>
