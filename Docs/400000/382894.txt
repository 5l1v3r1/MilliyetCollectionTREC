<DOC>
<DOCNO> 382894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo04.html </URL>
<DATE> 2005/09/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ergün Gürsoy'a çirkin saldırı 
</HEADLINE>
<TEXT>

     
     ERHAN TELLİ 

     
UEFA Kupası'nda Tromso'ya elenilmesinin ardından Galatasaraylı taraftarlar ortalığı birbirine kattı. Maçın son bölümünde Ali Sami Yen'de "Yönetim istifa. En büyük taraftar, yönetim sahtekar" sesleri yankılanırken, "Büyük başkan el salla" temposuyla da Özhan Canaydın protesto edildi. Kapalı tribünden küfürler yükseldi, çok sayıda koltuk kırılıp, sahaya atıldı. 
     Sarı - Kırmızılı taraftarlar, Avrupa'ya veda etmenin öfkesini Ergun Gürsoy'dan çıkarmaya çalıştılar. Başkan Özhan Canaydın, 90 dakika bitmeden staddan ayrılıp, kulüp binasına geçerken, Ergun Gürsoy kızgın grubun içinde kaldı. İkinci Başkan, 500 kadar taraftarın arasına girince, büyük tepkiyle karşılaştı. Bazı fanatikler kendisine saldırmaya kalkışırken, taraftarlar ile korumalar arasında yumruklaşmalar yaşandı, pet şişeler havada uçuştu. Çevik kuvvet olaya müdahale etti. Eski yönetici Abdürrahim Albayrak lehine tezahüratlar da dikkat çekti. Albayrak'ın maç sonunda tansiyonunun yükseldiği ve hastaneye kaldırıldığı öğrenildi. 
     Ergun Gürsoy, " Biz buraya seçimle geldik, görevimizi yapmaya çalışıyoruz. Onlar da görevlerini yapsınlar. Sonuçta biz lig lideriyiz. Futbolda bunlar olur, anlayışla karşılamak lazım. Taraftar oyunculara sahip çıkmalı. Ama bu takımın daha kötü olmasını istiyorlarsa bilemem. Biz sahip çıkacağız" dedi. 

     
</TEXT>
</DOC>
