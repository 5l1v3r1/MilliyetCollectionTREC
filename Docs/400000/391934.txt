<DOC>
<DOCNO> 391934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun10.html </URL>
<DATE> 2005/11/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
ABD ''Kıbrıs Türklerini dünyaya bağlayalım'' 
</HEADLINE>
<TEXT>

     
     CNNTURK 

     
Amerika Birleşik Devletleri, KKTC üzerindeki izolasyonların kaldırılması yönünde mesajlar vermeye devam ediyor. 
     ABD Dışişleri Bakanlığı'nın Avrupa ve Avrasya'dan sorumlu Müsteşar Yardımcısı Matthew Bryza "ileriye giden yol, izolasyonun kaldırılması yoluyla adanın birleşmesidir" açıklamasında bulundu. 
     Washington'daki Georgetown üniversitesinde, bir konferansta konuşan Bryza, KKTC Cumhurbaşkanı Mehmet Ali Talat'ın Washington ziyaretini çok büyük bir adım’ olarak niteledi. 
     Bryza, Talat ile ABD Dışişleri Bakanı Rice'ın görüşmelerini, yapıcı, stratejik, hatta vizyoner’ olarak tanımlayarak, "sloganların ötesine geçelim. Kıbrıs Türklerini Avrupa'ya ve dünyaya bağlamak için elimizden geleni yapmalıyız" diye konuştu. 
     
     Talat "Çok iyi karşılandık" 

     ABD ziyaretini tamamlayıp Kıbrıs’a dönen KKTC Cumhurbaşkanı Mehmet Ali Talat ise Ercan havaalanında yaptığı açıklamada, Kıbrıs'ta çözüm isteyen herkesin elindeki en güçlü silahın Kıbrıs Türklerine uygulanan izolasyonunun kaldırılması olduğunu söyledi. 
     ABD Dışişleri Bakanı Rice ve BM Genel Sekreteri Kofi Annan'la yaptığı iki önemli görüşmenin dışında birçok görüşme yaptığını belirten KKTC Cumhurbaşkanı, yaptığımız temaslarda çok iyi bir muamele gördük. Çok iyi karşılandık. Saygıyla karşılandık... Bütün seyahatimiz boyunca Kıbrıslı Türkler olarak, bir dünya ile bütünleşme havası yakaladık, yaşadık'' dedi . 
     Rice ve Annan'a, Kıbrıs Türk halkının tutumunu, duruşunu, politikalarını bir kez daha anlattıklarını ve görüşlerini yazılı ve sözlü olarak verdiklerini kaydeden Talat, ABD'de çeşitli yerlerden davetler aldıklarını ve Kıbrıs'a da ziyaret yapma ilgisini gördüklerini ifade etti. 
     KKTC Cumhurbaşkanı Mehmet Ali Talat, 28 ekimde görüştüğü ABD Dışişleri Bakanı Condoleezza Rice'tan izolasyonların kaldırılması için adımlarını sürdürmesini istemişti. Talat, hedeflerinin Kıbrıs sorununun çözümü olduğunu belirtmişti. 
     
</TEXT>
</DOC>
