<DOC>
<DOCNO> 372559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur09.html </URL>
<DATE> 2005/08/24/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Damat, gerdek yerine cezaevine girdi 
</HEADLINE>
<TEXT>

     Ferah IŞIK-Ramazan ÇETİN DENİZLİ, DHA 

DENİZLİ’nin Sarayköy İlçesi’nin Altıntepe Köyü’nde hafta sonunda kına gecesinde maganda kurşunuyla can veren İbrahim Dalkılınç’ın babası Muhammet Dalkılınç, çok baskı gördüğünü, konuşması halinde başka acılar yaşayabileceğini söyledi. Acılı baba ve anne, düğünlerde tabanca atılmasının önüne geçilmesini, başka canların yanmamasını isterken, tutuklanan dört kişiden biri olan damat Gökhan Dalkılınç’ın tanık ifadeleri üzerine, taksiren adam öldürme’ iddiasıyla hakim kanaatiyle tutuklandığı öğrenildi. 
     Altıntepe Köyü'nde Cumartesi akşam köyün güzel kızlarından Azize Arslan ve Denizli'de tezgahtar olarak çalışan Gökhan Dalkılınç'ın kına gecesi için eğlence kuruldu. Eğlencenin doruğa çıktığı saatlerde de tabancalar çekildi, havaya kurşun yağdı. Biranda müziğin, silah seslerinin, kahkaların arasına yanında oturan 8 yaşındaki oğlu İbrahim Dalkılınç'ı kanlar içinde kaldığını gören anne Sevgi Dalkılıç'ın faryatları karıştı. Minik çocuk eğlence için havaya sıkılan bir kurşunun kurbanı oldu. 
     Düğün evi yas evine dönüştü, eğlence dağıldı. Daha önceden nikah kıyılan gelin gelin, koca evine götürüldü. Damat Gökhan Dalkılınç ertesi gün verdiği ifadede moralinin çok bozuk olması nedeniyle gerdeğe girmediklerini söyledi. Jandarma olaya el koyup soruşturma başlattı, aralarında damadın olduğu 10 kişiyi gözaltına aldı. 
     Dün nöbetçi mahkemeye çıkarılan sanıklardan damat Gökhan Dalkılınç 25 ve Merkeze bağlı Üçler Beldesi’nin MHP’li Belediye Başkanı Muhammed Özcan 36 ile Hüdai Dülger 45 ve İsmail Aydın 29 tutuklandı. Duruşma saat 24.00'de bitti. 
     
     DAMADIN SİLAHI KAYIP 

     Jandarmanın soruşturma kapsamında savcılığa üç tabanca sevkettiği, bu tabancalardan birinin Altıntepe Köyü’nün eski muhtarı Osman Çimentepe’ye ait ruhsatlı tabanca olduğu anlaşıldı İfade veren dokuz tanık damat Gökhan Dalkılıç'ın ateş ettikten sonra çocuğu vurulduğunu söyledi. Ancak damada ait tabanca bulunamadı. Damat Gökhan Dalkılıç'ın yanındakilerin birinin tabancasını kullanmış olabileceği de iddialar arasında yeraldı. 
     Damat Gökhan Dalkılınç’ın kuzeninin oğlu İbrahim Dalkılınç’ın kendi tabancasından çıkan kurşunla ölmediğini söylemesine rağmen, dokuz görgü tanığının ifadelerinde İbrahim Dalkılınç’ın damat Gökhan Dalkılınç’ın tabancasından çıkan mermiyle öldüğünü söylemesi üzerine somut delil olmamasına rağmen hakim kanaatiyle tutuklandığı öğrenildi. 
     Bu arada Savcılığın el koyduğu düğün kamerası görüntülerinde damat Gökhan Dalkılınç’ın belinden tabancasının çıkarırken iki-üç saniyelik görüntü tespit edildi. Ancak kasette damatla ilgili başka görüntü bulunamadı. 
     Sarayköy Savcılığı olayla ilgili hazırlık soruşturmasını sürdürürken Dalkılınç Ailesi’nin evinde de acı sürüyor. Yıllar süren tedavi sonunda sahip oldukları evlatlarını maganda kurşunuyla kaybeden ailenin acısı dinmiyor. Fabrika işçisi baba Muhammet Dalkılınç, olay hakkında konuşmaktan kaçındı. DHA muhabirlerinin röportaj teklifini geri çeviren baba Muhammet Dalkılınç, konuşursa daha başka acılar yaşayabileceklerini belirterek, baskı gördüğünü ima etti. Soruşturma kapsamında masum insanların tutuklanmış olabileceğini söyleyen Muhammet Dalkılınç, Kimin vurduğunu kimse görmedi. Çocuğumu vuranı bilsem bu olayı kendim çözerim, ancak vuranın kim olduğu belli değil. Ben konuşursam bu acıyla yaşarken düşman da kazanırım. Cezaevine giren insanlar masum olabilir. Ben davacıyım, oğlumun gerçek katilinin bulunmasını herkesten çok ben istiyorum. Bırakın düğünlerde silah atmayı, insanlar silah taşımasın. Bugüne kadar trafik kazasında ölen çocukların haberini gazetelerde okurken kendi oğlum ölmüş gibi üzülürdüm. Böyle bir olayın başımıza geleceğini bilemezdik. Başka canlar yanmasın. Bu magandalığı artık bıraksınlar'' dedi. 
     Anne Sevgi Dalkılıç ise kına gecesinin yapıldığı yerin savaş alanı gibi olduğunu söyleyerek, Korkuyla düğünde oynayanları izliyorduk. Oğlum hemen yanıbaşımda oturuyordu. Kafamı çevirip baktığımda kanlar içinde gördüm ve şoka girdim. Kimin vurduğunu da göremedim. Çünkü aynı anda çok sayıda insan silah atıyordu. Ne olur başka canlar yanmasın, başka analar ağlamasın, artık düğünlerde silah atılmasın'' diyerek maganda terörünün önlenmesini istedi. Anne Sevgi Dalkılıç’ta röportaj talebini kabul etmedi. 
     
</TEXT>
</DOC>
