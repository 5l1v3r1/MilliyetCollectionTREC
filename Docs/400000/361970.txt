<DOC>
<DOCNO> 361970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/spor/spo01.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı değil Giunti 
</HEADLINE>
<TEXT>


Kartal, orta saha için eski futbolcu ile dirsek temasına geçti. Teknik Direktör Rıza Çalımbay transfere "evet" derse düğmeye basılacak 


Beşiktaş eski futbolcusu Guinti ile yeniden flört etmeye başladı. Orta saha için yabancı arayışlarını sürdüren Siyah - Beyazlı yönetimin, İtalyan oyuncunun transferine sıcak baktığı belirtildi. Guinti'nin takımı iyi tanıdığı ve Türkiye'de başarılı olduğu için gündeme alındığı, ancak son kararı Teknik Direktör Rıza Çalımbay'ın vereceği bildirildi. Tecrübeli çalıştırıcı, Guinti'nin geri dönüşüne "evet" demesi halinde yönetim düğmeye basacak. 

Gelen gideni aratmasın 

Carew, Güney Kore'deki Barış Kupası'nda Olympique Lyon'un iki golüne de imza atarken, Beşiktaş, forvetteki arayışını sürdürüyor, Karadaş ile Jestroviç'i izliyor 

Beşiktaş'ın 7.6 milyon Euro karşılığında Olympique Lyon takımına sattığı John Carew, yeni takımıyla çıktığı ikinci maçında golle tanıştı. 
Norveçli süperstar, Fransız ekibinin Güney Kore'deki Barış Kupası'nda ev sahibi ülkeden Seongnam Ilhwa takımını 2-1 mağlup ettiği karşılaşmada iki gol attı. Maçın 40. dakikasında Lyon adına perdeyi açan Carew 52'de de farkı ikiye taşıyan isim oldu. Güney Kore temsilcisinin sayısını ise Neto kaydetti. Lyon Teknik Direktörü Gerard Houllier, mükemmel oynayan Carew'e övgüler yağdırdı. 
Carew, futbolu ve golleriyle Güney Kore'de harikalar yaratırken, Beşiktaş ise bir türlü dilediği golcüyü bulamadı. Norveçli oyuncunun gidişinin ardından forvet arayışına başlayan, Kovaçeviç, Piquenne, Pandiani ve Miloseviç'ten umduğunu bulamayan Siyah - Beyazlılar, Azar Karadaş ile prensip anlaşmasına vardı. Ancak teknik heyetin, Türk asıllı Norveçli oyuncuda kararsız kaldığı ifade edildi. 
Karadaş'ı beklemeye alan Siyah - Beyazlılar'a şimdi de Jestroviç önerildi. Menajerler tarafından adı gündeme getirilen Anderlecht'in futbolcusunun, yarın oynanacak Fenerbahçe - Anderlecht karşılaşmasında takibe alınacağı ifade edildi. Belçika kulübünün, Sırp futbolcunun bonservisi için 4 milyon Euro'dan kapıyı açtığı vurgulandı. 

Helal sana Pancu 

BÜNYAMİN OSMAN 

Daniel Pancu, reklam yapmadan hayırsever olduğunu bir kez daha gösterdi. Elinden geldiğince, ülkesinde bulunan yoksullara ve kiliseye yardım yapmaya çalışan Rumen futbolcu, beş gün önce Romanya'da yaşanan sel felaketinde evsiz kalan vatandaşlarına yardımcı olabilmek için seferber oldu. 
25 kişinin öldüğü ve en az 15 bin kişinin evsiz kaldığı afette çaresiz kalan insanlara yardım elini uzatan Siyah - Beyazlı futbolcunun 40 bin Euro kadar yardımda bulunduğu ifade edildi. 
Felaket sonrasında kurulan yardım komitesine bağışta bulunan oyuncunun ayrıca, yaşadığı şehir olan Iaşi'de de daireler kiralayarak, evsiz kalanları buraya yerleştirmeyi düşündüğü ortaya çıktı. 
İstanbul'a döner dönmez yardımları devam ettirmeyi hedefleyen Siyah - Beyazlı futbolcunun, Teknik Direktör Rıza Çalımbay'dan izin alarak afet bölgesine gitmeyi ve burada ihtiyaç sahiplerine ulaşmayı düşündüğü öğrenildi. 

Kader günü 

Fulya Projesi'nde finale gelindi. Beşiktaş'ın geleceği olarak gösterilen, buraya yapılacak işyerlerinden elde edilecek gelirle feraha ulaşacak olan Siyah - Beyazlılar, bu proje konusunda teklif getiren inşaat firmalarının önerilerini değerlendirecek. Komisyon raporlarını da alan yönetim, önümüzdeki ay başında temel atması düşünülen inşaatın kime verileceğini de belirlemiş olacak. 

Sergen'e izin 

Üç yıl aradan sonra tam kapasiteyle bir hazırlık kampına katılan Sergen Yalçın, bar işletmecisi olan yakın arkadaşının düğününe katılmak için dün sabah İstanbul'a döndü. Teknik heyetten özel izin alarak İstanbul'a giden yıldız oyuncu, bugün Münih'e dönüp kampa katılacak. 

İbrahim stop 

Banik Ostrava maçında sakatlanan İbrahim Akın adelesindeki sorun yüzünden kampı tamamladı. Genç oyuncu bitimine bir hafta kalan kampın bu bölümünü özel çalışma yaparak geçirecek. Yıldız oyuncu, Tümer ve Kürşat'tan sonra sakatlanan üçüncü futbolcu oldu. 

Gafil avlandı 

Kartal'ın malzemecisi Süreyya Soner, gafil avlandı. Gece 23.00'te malzemeci Süreyya uyurken odaya dalan futbolcular, Soner'in saçlarını kesti. Diğer oyuncular Süreyya'yı tutarken, Tümer elindeki makina ile saçları kesti. 

Kartal'ı uçak çarptı 

İdman sahasının yanındaki havaalanındaki amatör uçuş festivali, futbolcuların motivasyonunu dağıttı 

ORHAN YILDIRIM 

Almanya'da yeni sezon hazırlıklarını sürdüren Beşiktaş, dün yapılması gereken iki antrenmandan birini iptal etti. 
Sabah yapılan idmanda 31 derecelik hava sıcaklığına rağmen oyuncular son derece neşeli ve hırslı bir şekilde çalışmaya başladı. Teknik Direktör Rıza Çalımbay, takımı ikiye ayırıp özel çalışma yaptırıyordu. Ancak bu arada idman sahasınını hemen bitişiğindeki havaalanında düzenlenen gösteri uçuşu, paraşütle atlama ve amatör uçuş festivali nedeniyle irili ufaklı onlarca uçak sürekli inip kalkmaya başladı. Gökyüzündeki bu gösteriler futbolcuların büyük ilgisini çekerken, kafalarının hep havaya bakması nedeniyle motivasyonları bozuldu. Bunu gören teknik heyet, idmanı uzun tutup, akşam yapılması planlanan antrenmanı yorgunluk yüzünden iptal etti. 

Rakip Partizan 

Almanya'ya geçip Köln ve Banik Ostrava ile karşılaşan Beşiktaş, buradaki üçüncü hazırlık maçını Sırbistan - Karadağ Şampiyonu Partizan ile yapacak. TSİ 21.00'de başlayacak karşılaşmayı Kanal D naklen yayınlayacak. Kartal, Köln ile oynadığı ilk karşılaşmada golsüz, önceki gün de Banik Ostrava ile 2-2 berabere kalmıştı. 

Helal sana Pancu 

BÜNYAMİN OSMAN 

Daniel Pancu, reklam yapmadan hayırsever olduğunu bir kez daha gösterdi. Elinden geldiğince, ülkesinde bulunan yoksullara ve kiliseye yardım yapmaya çalışan Rumen futbolcu, beş gün önce Romanya'da yaşanan sel felaketinde evsiz kalan vatandaşlarına yardımcı olabilmek için seferber oldu. 
25 kişinin öldüğü ve en az 15 bin kişinin evsiz kaldığı afette çaresiz kalan insanlara yardım elini uzatan Siyah - Beyazlı futbolcunun 40 bin Euro kadar yardımda bulunduğu ifade edildi. 
Felaket sonrasında kurulan yardım komitesine bağışta bulunan oyuncunun ayrıca, yaşadığı şehir olan Iaşi'de de daireler kiralayarak, evsiz kalanları buraya yerleştirmeyi düşündüğü ortaya çıktı. 
İstanbul'a döner dönmez yardımları devam ettirmeyi hedefleyen Siyah - Beyazlı futbolcunun, Teknik Direktör Rıza Çalımbay'dan izin alarak afet bölgesine gitmeyi ve burada ihtiyaç sahiplerine ulaşmayı düşündüğü öğrenildi. 



</TEXT>
</DOC>
