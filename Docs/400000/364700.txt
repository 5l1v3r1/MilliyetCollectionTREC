<DOC>
<DOCNO> 364700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko31.html </URL>
<DATE> 2005/07/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Alman Pfaff, Teksmak ile Türkiye'de... 
</HEADLINE>
<TEXT>

     Teksmak, tekstil makineleri üreticisi Alman Pfaff ile mümessillik anlaşması imzaladı. 
     Teksmak Yönetim Kurulu Başkanı İbrahim Yazgan, anlaşmanın imza ve tanıtım toplantısında yaptığı konuşmada, Teksmak'ın 1971 yılından bu yana hazır giyim sektörüne hizmet verdiğini söyledi. 
     Yazgan, Mayıs 2005 tarihi itibariyle Pfaff Industrie Maschinen AG'nin Türkiye mümessilliğini üstlenmiş bulunduklarını bildirdi. 
     Pfaff Kuzey Ülkeleri Bölge Müdürü Frank Grunau da, 140 yaşında olan dikiş ve kaynak makineleri üreticisi Pfaff'ın Almanya ve Çin'de üretim yaptığını söyledi. 
     Almanya'da yüksek kalitedeki yeni bir dikiş makinesi fabrikasının inşasına başlayacaklarını ifade eden Grunau, anahtar piyasalar olarak lanse ettikleri ülkelerde de yatırım çalışmalarına devam edeceklerini, bu ülkelerin başında Türkiye'nin geldiğini kaydetti. 
     Grunau, Pfaff'ın dünyada ilk iplik kesen dikiş makinesi, ilk yağsız makineyi ürettiğini, kaynak makineleri ile de dikişsiz ve dikiş ipliği kullanmadan çamaşır üretimi yapılabildiğini belirtti. 
     
     ''YABANCI SERMAYE ÖNEMLİ'' 
     İstanbul Hazır Giyim ve Konfeksiyon İhracatçıları Birliği İHKİB Yönetim Kurulu Başkanı Süleyman Orakçıoğlu da, Türk tekstil ve hazır giyim sektörünün Çin tehdidine karşı gösterdiği dirençle büyük bir sınav verdiğini, AB ve ABD'de Çin'e karşı alınan önlemlerde çok büyük payları bulunduğunu söyledi. 
     Türk tekstil ve hazır giyim endüstrisinin üretim kapasitesi ile tüm dünyaya kendisini kabul ettirdiğini ifade eden Orakçıoğlu, ''Bu yetmiyor, moda endüstrisi olma yolunda çok önemli değişimleri yapmak zorundayız. Amacımız en yüksek miktardaki ürünü en ucuza satmak değil, modayı bir ticari proses olarak algılayıp, taklit edilemeyecek sofistike ürünler üretmek olmalı'' dedi. 
     Türkiye Giyim Sanayicileri Derneği TGSD Başkanı Aynur Bektaş da, Türkiye'de tekstil ve hazır giyimde yatırımların devam ettiğini ve pazarın gittikçe büyüdüğünü söyledi. 
     Çin'in etik olmayan davranışlarına dur dediklerini ifade eden Bektaş, AB'nin Çin'e uyguladığı tedbirlerle hazır giyim ve tekstilde Ekim, Kasım ve Aralık aylarında bir patlama olacağına inandıklarını kaydetti. 
     İlk 500 sanayi kuruluşu arasında yabancı ortaklı firmaların payının fazla olduğuna da işaret eden Bektaş, bu noktada yabancı sermayenin çok önemli olduğunu ve destek vermek gerektiğini vurguladı. 
     
</TEXT>
</DOC>
