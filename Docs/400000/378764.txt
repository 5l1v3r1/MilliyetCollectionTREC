<DOC>
<DOCNO> 378764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur42.html </URL>
<DATE> 2005/09/15/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Gamze Özçelik'in yaptığı itiraz reddedildi... 
</HEADLINE>
<TEXT>

     Oyuncu Gamze Özçelik’in, kendisini ilaçla uyutup tecavüz ettiğini öne sürdüğü eski basketbolcu Gökhan Demirkol’un mahkemece tutuksuz yargılanmak üzere serbest bırakılmasına yaptığı itiraz reddedildi. 
     Özçelik’in avukatı Ali Aydın, AA muhabirine yaptığı açıklamada, Demirkol’un serbest bırakılması kararına ilişkin Kadıköy 2. Asliye Ceza Mahkemesi’ne yaptıkları başvurunun, bugün mahkemede görüşülerek reddedildiğini bildirdi. 
     Aydın, itirazı görüşen 2. Asliye Ceza Mahkemesi’nin, serbest bırakılma kararı veren Kadıköy 3. Sulh Ceza Mahkemesi’nin gerekçelerine uyduğunu söyledi. 
     Gökhan Demirkol’un avukatı Ömer Yeşilyurt da Özçelik’in itiraz dilekçesi üzerine delilleri değerlendiren mahkemenin, Demirkol’un tutuklanmasına gerek olmadığına karar vererek, itirazı yerinde bulmadığını anlattı. 
     
</TEXT>
</DOC>
