<DOC>
<DOCNO> 392226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur13.html </URL>
<DATE> 2005/11/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
3 kişinin öldüğü kaza anını MOBESE kamerası kaydetti 
</HEADLINE>
<TEXT>

     Mehmet AKTARAN İSTANBUL, DHA 

İstanbul Okmeydanı Piyalepaşa Caddesi üzerinde 3 kişinin ölümüyle sonuçlanan korkunç bir kazayı MOBESE kamerası kaydetti. 2 yaşındaki bir çocukla 2 kadının hayatını kaybettiği kazada, caddeyi karşıdan karşıya geçmeye çalışan kadınlar büyük bir hızla seyreden otomobilin altında kalmaktan kurtulamıyor. Çarpmanın etkisiyle kadınlar savruluyor. Görüntülerde ekranın sol alt köşesinde 2 kadının caddeyi geçmek üzere oldukları, ama hızla yaklaşan otomobili farkedince de koşmaya başladıkları görülüyor. Ancak kadınlar sadece birkaç metre ötelerindeki kaldırıma ulaşmayı başaramıyor. 
     Kırmızı renkli otomobil önce siyah elbiseli kadına ardından da diğerine çarpıyor. 10 ya da 15 metre otomobilin üzerinde kalan kadınlar , otomobilin fren yapmasıyla caddeye düşüyor. Bu arada kadınlardan birinin elindeki bebeğin de caddeye fırlayarak sürüklendiği görülüyor. Dehşet görüntüleri, kazayı görerek araçlarını durduran sürücüler ve çevreden yetişenlerin 2 kadın ve bebeğin yardımına koşmasıyla son buluyor. 
     Geçtiğimiz günlerde meydana gelen bu kazanın ardından son bir çabayla hastaneye kaldırılan 2 kadın ile yanlarındaki bebek, müdahaleye karşın kurtarılamayarak hayatını kaybetti. 
     
</TEXT>
</DOC>
