<DOC>
<DOCNO> 390161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko48.html </URL>
<DATE> 2005/10/27/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
MÜSİAD Başkanı Bolat "İstikrar ortamını bozmak isteyenler var" 
</HEADLINE>
<TEXT>

     Müstakil Sanayici ve İşadamları Derneği MÜSİAD Başkanı Ömer Bolat, ''Türkiye'deki istikrar ortamını bozmak isteyenler var'' dedi. 
     Bolat, MÜSİAD Erzurum Şubesi'nin DSİ lokalinde düzenlediği iftar yemeği sonrasında yaptığı konuşmada, Türkiye'nin içinde bulunduğu ekonomik ve siyasi durumu değerlendirdi. 
     MÜSİAD olarak, Anadolu'nun birçok ilinde bulunan şubeleri tarafından organize edilen toplantılara katıldıklarını belirten Bolat, böylece Anadolu'daki ekonominin nabzını tutma fırsatı bulduklarını söyledi. 
     Türkiye'de istikrar ortamının yakalandığını belirten Bolat, şunları kaydetti 
     ''Türkiye'de arzu edilen istikrar ortamı yakalanmıştır. 90'lı yıllardaki kaotik dönem atlatılmıştır. Ancak bu dönemde ülkemizdeki istikrar ortamını bozmak isteyenler var. Başarısız olanlar başarısızlığın faturasını ödemek yerine gereksiz polemik yaratmaya çalışıyorlar. Bu tarz polemikler ülkemize hiçbir fayda sağlamayacaktır.'' Bolat, Yüzüncü Yıl Üniversitesi Rektörü Prof. Dr. Yücel Aşkın'ın tutuklanmasının ardından YÖK'ün sergilediği tutumu değerlendirirken de şunları söyledi 
     ''YÖK'ün yaklaşım tarzını doğru bulmuyoruz. Artık ideolojik bakışlardan vazgeçilmesi lazımdır. Üniversiteler iş hayatına üretecekleri projelerle, vasıflı işgücü yetiştirmeyle katkı sağlayabilirler. Ülkemizin kalkınması için herkesin üzerine düşen sorumluluğu yerine getirmesi gerek.'' MÜSİAD Erzurum Şubesi Başkanı Durmuş Akpınar ise sanayi yatırımları yapılabilmesi için yalnızca deniz ve kumsal gerekmediğini belirterek, artık yatırımcıların iklim bahanesinin ardına sığınmamaları gerektiğini ifade etti. 
     Bolat ve Akpınar, MÜSİAD Erzurum Şubesi'ne yeni üye olan işadamlarına dernek rozetini taktı. 
     
</TEXT>
</DOC>
