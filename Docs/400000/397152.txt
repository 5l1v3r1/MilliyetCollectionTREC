<DOC>
<DOCNO> 397152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/ekonomi/eko07.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamsiye NATO desteği 
</HEADLINE>
<TEXT>


AA 

Karadeniz'deki hamsi ve çaça varlığının tespiti ve geleceğe yönelik stoklarının artırılması amacıyla "Karadeniz Ekosisteminin Düzeltilmesi İçin Biyolojik Türlerin Kullanımı" adıyla uluslararası bir araştırma başlatıldığı bildirildi. 
Edinilen bilgiye göre, Karadeniz'e kıyısı olan Türkiye, Ukrayna ve Bulgaristan'dan bilimadamlarının katılımı ile başlatılan ve NATO desteğinden de yararlanacak proje, hamsi ve çaça balığı varlığının bugünkü konumunu belirlemeyi ve gelecekte stoklarının artırılmasını amaçlıyor. 
Türkiye adına Ondokuzmayıs Üniversitesi, Sinop Su Ürünleri Fakültesi Öğretim Üyesi Prof. Dr. Levent Bat'ın da içinde bulunduğu ekip tarafından yürütülecek proje, yaklaşık iki yıl sürecek. 

Stok tespiti yapılacak 
Projenin NATO tarafından desteklendiğini söyleyen Bat, bu kapsamda hamsi ve çaça balığı stoklarının tespiti ve ekosistemin düzeltilmesi amacıyla geniş bilimsel araştırma yapılacağını belirtti. Bat, şunları kaydetti "Karadeniz'de her yıl ortalama olarak 300 bin ton hamsi avlanmakta. Bundan 10 yıl öncesine kadar aşırı avlanma ve deniz kirliliği nedeniyle ciddi oranda düşüşler yaşanmaktaydı. Bugün kısmen de balıkçıların bilinçlenmesi, verimi arttırdı." 


</TEXT>
</DOC>
