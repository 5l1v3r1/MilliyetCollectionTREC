<DOC>
<DOCNO> 357471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur49.html </URL>
<DATE> 2005/07/01/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Yabancı kongre organizatörleri İstanbul'da... 
</HEADLINE>
<TEXT>

     İstanbul Kongre ve Ziyaretçi Bürosu’nun Istanbul Convention Visitors Bureau -ICVB davetlisi olarak İstanbul’da bulunan İngiliz ve İrlandalı kongre organizatörleri için Ritz Carlton Oteli’nde resepsiyon verildi. 
     Resepsiyonda konuşan ICVB Başkanı Yılmaz Tecmen, konukları İstanbul’da ağırlamaktan duyduğu memnuniyeti dile getirerek, "Umarım, iyi izlenimlerle ayrılırsınız. Size keyifli bir hafta sonu geçirtmeyi istiyoruz" diye konuştu. 
     Resepsiyona İstanbul Vali Yardımcısı Cumhur Güven Taşbaşı, İl Kültür ve Turizm Müdürü Ahmet Emre Bilgili, ICVB Genel Müdürü Handan Boyce ile İngiltere ve İrlanda’dan davet edilen 10 kişilik organizatör grubu katıldı. 
     Resepsiyonda, İstanbul’un tarihi, turistik yerleri ve kongre merkezlerinin tanıtıldığı bir sinevizyon gösterisi de yapıldı. 
     3 Temmuz’a kadar devam edecek tanıtım gezisinde konuklara, başta 
     "Kongre Vadisi" adı verilen bölge olmak üzere İstanbul’un tüm kongre, toplantı ve ağırlama mekanları, tarihi, kültürü, alışveriş hayatı ve mutfağı tanıtılacak. 
     Geziyle, kongre düzenleyen dernek ve birliklerin temsilcilerine kentin tanıtılması ve İstanbul’da düzenlenecek uluslararası toplantı sayısının artırılması hedefleniyor. 
     
</TEXT>
</DOC>
