<DOC>
<DOCNO> 375702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun27.html </URL>
<DATE> 2005/09/05/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İspanya'dan Türkiye'ye tam destek... 
</HEADLINE>
<TEXT>

     İspanya Dışişleri Bakanı Miguel Angel Moratinos, İspanyol hükümetinin Türkiye'nin AB'ye katılımına desteğinin devam ettiğini söyledi. 
     Moratinos, Avrupa Birliği'ne üye ve aday ülkelerin İspanya büyükelçilerinin katıldığı toplantıda yaptığı konuşmada, AB'nin genişleme süreciyle ilgili halen bazı ''soru işaretleri bulunsa'' da 3 Ekim'de tam üyelik müzakerelerine başlayacak olan Türkiye'ye olan desteklerinin sürdüğünü belirtti. 
     AB'de yaşanan bütçe krizine de değinen Moratinos, ''Avrupa Konseyi'ne bugüne kadar sadık bir ülke olduk. Ama Lüksemburg başkanlığı sırasında getirilen teklifi reddetmek zorunda kaldık. Yeni başkanlar, eğer bir anlaşma sağlamak istiyorlarsa ülkemizin onayını da hesaba katmak gerektiğini biliyorlar'' dedi. 
     İspanyol bakan, şu anda AB dönem başkanı olan İngiltere ile ''etkin temasta'' olduklarını belirterek, İngiltere'nin dönem başkanlığında bütçe konusunda kesin anlaşmaya varılması için yeni çabaların olacağını kaydetti. 
     Moratinos'un bugün İsrail ve Filistin'i kapsayan 3 günlük Ortadoğu ziyaretine çıkacağı bildirildi. Moratinos'un, yarın Ramallah ve Gazze'de Filistinli yetkililerle görüştükten sonra Tel Aviv'e geçip, İsrailli yetkililerle görüşmeler yapacağı ifade edildi. 
     
</TEXT>
</DOC>
