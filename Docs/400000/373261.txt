<DOC>
<DOCNO> 373261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/guncel/gun11.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeditepe Üniversitesi Hastanesi törenle açıldı 
</HEADLINE>
<TEXT>


ŞENOL DEMİRCİ İstanbul 

Yeditepe Üniversitesi Hastanesi, 9. Cumhurbaşkanı Süleyman Demirel'in de katıldığı törenle açıldı. Üniversitenin Kayışdağı 26 Ağustos Yerleşimi'ndeki törende Başhekim Prof. Dr. Melih Bulut, Rektör Prof. Dr. Ahmet Serpil'den sonra söz alan Yeditepe Üniversitesi Mütevelli Heyeti Başkanı Bedrettin Dalan, hastane hakkında bilgi verdi. Tıp fakültesinin bir hastaneyle taçlandırılması gerektiğini söyleyen Dalan, şöyle devam etti 
"Bu hastanedeki teknoloji başka hiçbir hastanede yok. Aksini ispat edene hastaneyi hediye ederim. Bu hastanede, hastane mikrobu, bakterisi üreyemez. Dekorasyonu da bir hastaneyi hatırlatmıyor. Bu yüzden burası yaşama sevinci veren bir hastane oldu. İstanbul'da olabilecek bir depreme karşı her türlü tedbiri aldık." 
Dalan, hastanenin 2.5 yılda tamamlandığını, 75 milyon dolara mal olduğunu, 85 hekimin görev yaptığını ve 200 yatak kapasitesi bulunduğunu söyledi. 


</TEXT>
</DOC>
