<DOC>
<DOCNO> 355875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko39.html </URL>
<DATE> 2005/06/27/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Demirel'den TMSF'ye Kimsenin malına el konulamaz, gasp sayılır 
</HEADLINE>
<TEXT>

     Türkiye’nin 9. Cumhurbaşkanı Süleyman Demirel, Tasarruf Mevduatı Sigorta Fonu TMSF tarafından kardeşi Şevket Demirel’e ait tesislere el konulmasını değerlendirerek, "Türkiye Cumhuriyeti Devleti’nde kimsenin malına mülküne el konulamaz. Bu bir gasp sayılır" dedi. 
     Süleyman Demirel, helikopterle saat 16.30’da İslamköy’e geldi. 
     Demirel’i kardeşi Şevket Demirel karşıladı. Karşılamada, eski Bayındırlık ve İskan Bakanı Yaşar Topçu, Şevket Demirel’in kızı Nihan Atasagun da bulundu. 
     Kardeşiyle birlikte İslamköy Mezarlığı’nda aile büyüklerinin mezarına giderek dua eden Demirel, daha sonra Süleyman Demirel Demokrasi Müzesi’ne geldi. Burada, gazetecilerin, TMSF tarafından, kardeşi Şevket Demirel’e ait tesislere el konulmasına ilişkin soruları yanıtlayan Süleyman Demirel, şunları söyledi 
     "Türkiye Cumhuriyeti Devleti’nde kimsenin malına mülküne el konulamaz. Bu bir gasp sayılır. Benim kardeşimin kimseye borcu yoktur, ne devlete ne başka birisine... Türkiye hukuk devletidir. Mülkiyet hakkı aziz haktır. Türkiye’de bir başkasının suçu yüzünden bir başkası cezalandırılamaz. Ben bu uygulamanın ne derece hak ve hukuka uygun olduğunu öğrenmeye geldim. Umarım ki bu yanlış düzeltilecektir. Umarım ki bu uygulamayla bir çok kişiye iş, aş veren tesisler, işlemez hale gelmez. Uygulamanın kısa zamanda düzeltileceğini umuyorum. Hukuk herkese lazım. Fevkalade üzgünüm." Demirel, daha sonra kardeşi Şevket Demirel’e ait Barla beldesindeki eve geçti. 
     
     NASIL EL KONULMUŞTU 

     Tasarruf Mevduatı Sigorta Fonu TMSF Yahya Murat Demirel'in eski sahibi olduğu Egebank ile ilişkisi tespit edilen Isparta'daki 9 şirketin yönetimine dün el koydu. 50 kişilik TMSF ekibinin Isparta'da büyük bir gizlilikle yürüttüğü operasyon sırasında, Egebank'ın para transferlerine ilişkin klasörler Şevket Demirel'in sekreterinin odasında bulundu. Baskını, nereye gideceklerini bilmeyen ve 'kamp' diye çağrı yapılan 50 görevli gerçekleştirdi. 
     Egebank'a 21 Aralık 1999'da el koyan TMSF, yaptığı çalışmalarda bankanın h kim ortağı ve Yönetim Kurulu Başkanı Yahya Murat Demirel'in aynı zamanda Göltaş Göller Bölgesi Çimento Sanayi ve Ticaret A.Ş. firmasını da vekaleten temsil ettiğini ve muhtelif yollarla bu şirkete banka kaynağı aktarıldığını tespit etti. 
     Ayrıca Demirel'in kardeşi ve Egebank'ın Yönetim Kurulu Üyesi Neslihan Demirel'in, bankanın ortaklarından Şevket Demirel Holding'in yüzde 15 hissedarı ve yönetim kurulu başkanı olması ve Şevket Demirel Holding'in yönetim ve denetiminde yer alan Ş. Nihan Atasagun, Yılmaz Kasap, Fettullah Selçuk ve Sertaç Bora Özyurt ile birlikte Göltaş ve el konulan diğer şirketlerle doğrudan veya dolaylı ortaklık ilişkisi içinde bulundukları belirlendi. 
     Hukuki işlemlerin tamamlanmasının ardından Bankalar Kanunu'nun ilgili maddeleri uyarınca tespit edilen dokuz şirketin TMSF'ye devrine karar verildi. 
     Edinilen bilgiye göre TMSF, geçen cuma günü 50 kişilik bir ekibi kamp çağrısıyla Esentepe'deki merkezde topladı. Büyük bir gizlilikle yürütülen operasyon sırasında, nereye gideceklerinden haberi olmayan ekip uçakla Isparta'ya indirildi. Murat Demirel'in babası Şevket Demirel'in Isparta'daki şirketlerine yapılan baskında, Egebank'a el konulduğu günden beri aranan bazı belgeler bulundu. Yetkililerin verdiği bilgiye göre, Şevket Demirel'in sekreterine ait odada ele geçirilen 15 klasörde bankanın para transferleriyle ilgili bilgilerin yer aldığı bildirildi. 
     Operasyon sona erdiğinde Şevket Demirel hakkında, "belge ve bilgi saklamak" suçunu işlediği iddiasıyla suç duyurusunda bulunulabileceği iddia edildi. 
     El konulan 9 şirket 
     Göltaş Göller Bölgesi Çimento Sanayi ve Tic. A.Ş. 
     Puccinelli- Elmataş Göller Bölgesi Meyve Sebze Değerlendirme San. ve Tic. A.Ş. 
     Elma-Su Elma ve Diğer Meyveler Özü ve Suları San. ve Tic. A.Ş. 
     Orma Orman Mahsulleri Entegre San. ve Tic. A.Ş. 
     Göl Yatırım Holding A.Ş. 
     Göltaş Hazır Beton ve Yapı Elemanları San. ve Tic. A.Ş. 
     Göltaş Enerji Elektrik Üretim San. ve Tic. A.Ş. 
     Orkav Orman ve Tarım Sanayi Hammadde Üretim A.Ş. 
     OZF Fidancılık San. ve Tic. A.Ş. 
     
</TEXT>
</DOC>
