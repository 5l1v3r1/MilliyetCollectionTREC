<DOC>
<DOCNO> 357695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur12.html </URL>
<DATE> 2005/07/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bingöl'de tren yoluna döşenen mayın patladı 
</HEADLINE>
<TEXT>

     BİNGÖL’ün Genç ile Palu ilçeleri arasındaki demiryoluna PKK’lı teröristlerce yerleştirilen mayının uzaktan kumanda ile patlatılması sonucu, yolcu taşıyan posta treninin 4 vagonu raydan çıkarak devrildi. Saldırıda 5 güvenlik görevlisi şehit olurken, 8 güvenlik görevlisi yaralandı. Hastaneye kaldırılan yaralılardan birinin daha yaşamını yitirmesi ile ölü sayısı 6'ya yükseldi. 
     Genç-Palu ilçeleri arasındaki Çamlıyurt mevkiinde teröristler tarafından raylara döşenen uzaktan kumandalı mayın, bugün saat 10.20’de Elazığ-Tatvan seferini yapan 52862 sefer sayılı posta treni geçtiği sırada patlatıldı. Patlama ile birlikte 4 vagon raylardan çıkarak devrilirken, trenin güvenliğini sağlayan 5 güvenlik görevlisi şehit oldu, 3 kişi de yaralandı. 
     Yaralılar Genç Devlet Hastanesi'nde yapılan ilk tedavinin ardından Bingöl Devlet Hastanesine kaldırıldı. Posta treni ve raylarda meydana gelen hasar nedeniyle Elazığ-Bingöl demiryolu ulaşıma kapandı. Bölgede hava destekli operasyonlar başlatıldı. 
     
     VALİ KURTARMAYA GİDEN TRENE DE SALDIRDILAR 

     Bingöl Vali Vekili Fikret Zaman, Bingöl'ün Suveren İstasyonu yakınlarında Elazığ-Tatvan seferini yapan trenin geçişi sırasında meydana gelen patlamada, trendeki 5 güvenlik görevlisinin şehit olduğunu, patlamada ilk belirlemelere göre 8 kişinin de yaralandığını bildirdi. 
     Zaman, AA muhabirine yaptığı açıklamada, Genç İlçesi Suveren İstasyonu yakınlarında, posta treninin geçtiği sırada raylarda gelen patlama sonucu, trendeki 5 güvenlik görevlisinin şehit olduğunu söyledi. 
     Patlamada, ilk belirlemelere göre 8 kişinin de yaralandığını belirten Zaman, yaralıların askeri helikopterle Bingöl Devlet Hastanesi'ne taşınmaya başladığını kaydetti. 
     Zaman, olay yerine gitmek üzere bir kurtarma treninin yola çıktığını, ancak bu trenin de yolda saldırıya uğradığını ve raydan çıktığını bildirdi. 
     
</TEXT>
</DOC>
