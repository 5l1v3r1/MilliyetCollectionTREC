<DOC>
<DOCNO> 351558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo15.html </URL>
<DATE> 2005/06/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Grekoromen güreşte, Türkiye'nin istediği oldu... 
</HEADLINE>
<TEXT>

     Uluslararası Güreş Federasyonları Birliği FILA , grekoromen güreşte Türkiye Güreş Federasyonu’nun talepleri doğrultusunda değişiklikler yaptı. 
     Serbest ve grekoromen güreş müsabakalarında 2005 yılı başından itibaren köklü değişiklikler gerçekleştiren FILA, Bulgaristan’da düzenlenen Avrupa Şampiyonası’ndan sonra özellikle grekoromen stille ilgili sert eleştirilere maruz kaldı. 
     FILA, 10 gün önce yaptığı toplantıda, yeni kurallar yüzünden sporcuların grekoromen müsabakalarında teknik uygulamaktan kaçındığı iddialarını ele alırken, bu konuda Türkiye Güreş Federasyonu’nun çözüm önerilerini olumlu buldu. 
     FILA’nın yeni kararına göre bundan böyle grekoromen müsabakalarında 2 dakikalık her devrenin ilk dakikası sonunda minder hakemi müsabakayı durduracak. Puan olarak önde olan sporcu rakibini yerde bel kündesinde bağlayarak puan arayacak. Puanların eşitliği durumunda avantajlı pozisyonda bağlanacak olan sporcu, kura atışıyla belirlenecek. Rakibini bel kündesinde bağlayan sporcu 30 saniye içinde puan alamazsa, rakibi lehine puan ve ihtar verilecek. 
     İlk bağlanma pozisyonunun sonucu ne olursa olsun, devrenin tamamlanmasına 30 saniye kala ikinci kez bel kündesinde bağlanma uygulaması yapılacak. Fakat bu kez ilk pozisyonda altta olan sporcu rakibini bağlayacak. 
     Devrenin ilk dakikası dolduğunda, güreşçilerden biri rakibini köprü pozisyonunda tutuyorsa o devrede bel kündesinde bağlanma uygulaması yapılmayacak. Aynı biçimde devrenin tamamlanmasına 30 saniye kala sporculardan biri köprü durumunda bulunursa, ikinci bağlanma iptal edilecek. 
     Ayrıca yerde yapılan faullerde, ihtar puan uygulamasının yanısıra, müsabaka faule maruz kalan sporcunun, rakibini yerde bel kündesi pozisyonunda bağlamasıyla başlayacak. 
     Grekoromen stilde, başta Avrupa, Dünya ve Olimpiyat şampiyonu Hamza Yerlikaya ve Şeref Eroğlu olmak üzere Türk Milli Takımı sporcularının yer güreşinde ve özellikle de bel kündesi tekniğinde oldukça başarılı oldukları biliniyor. 
     
</TEXT>
</DOC>
