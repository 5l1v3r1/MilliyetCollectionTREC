<DOC>
<DOCNO> 391639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yasam/yas10.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce dolandırdı, sonra öldürdü 
</HEADLINE>
<TEXT>


Talip Türkeş, borsada paralarını batırdığı Aziz ile Türkan Çetin çiftini "Paranızı vereceğim" diyerek otomobiline bindirdi. Türkeş'in kurşun yağmuruna tuttuğu çift hayatını kaybetti 

GÖKHAN KARAKAŞ, ELVAN EZBER İstanbul 

İstanbul Pendik'te, 1 yıllık evli çift, paralarını borsada kaybettiği öne sürülen arkadaşları tarafından kurşun yağmuruna tutularak öldürüldü. Olaydan 1 gün sonra yakalanan zanlı ise borçlu olduğu çifti 'fazla faiz istedikleri için' öldürdüğünü iddia etti. 
Önceki gün saat 14.15 sıralarında meydana gelen olay, iddiaya göre şöyle gelişti Bir yıl önce evlenen Aziz 35 ve Türkan Çetin 36 çifti, Tuzla'daki dairelerini yaklaşık 40 bin YTL'ye sattı. Çiftin arkadaşı Talip Türkeş ise parayı borsada değerlendirerek daha fazla kazandıracağı vaadiyle istedi. Çift, parayı verdi. Ancak Türkeş parayı borsada batırdı. 
Çetin, parasını geri alabilmek için Türkeş'i sıkıştırmaya başladı. Önceki gün Türkeş, Aziz Çetin'i telefonla arayarak parayı vereceğini söyledi ve buluşmak istedi. Çetin, eşi Türkan'ı yanına alarak Türkeş'le buluştu. 

Kaçmaya çalıştı ama... 
Çetin çifti, Türkeş'in yönetimindeki otomobile bindi. Sapanbağları Mahallesi'ne geldiklerinde Türkeş, tabancası Aziz Çetin'e doğrulttu. 
Türkan Çetin, engel olmak için araya girince Türkeş'in silahından çıkan kurşunlara hedef oldu. Eşinin vurulduğunu gören Aziz Çetin, kaçmaya başladı. Türkeş, peşinden koşup arkasından ateş etti. Çetin, kurşunlardan birinin kafasına isabet etmesi sonucu yere yığıldı. Çiftin yanlarındaki cüzdanları, çantalar ile cep telefonlarını alarak yakındaki bir çöpe atan Türkeş, daha sonra otomobiline binerek uzaklaştı. 
Olay yerine gelen polis ekibi, Aziz Çetin'in öldüğünü, Türkan Çetin'in ise ağır yaralı olduğunu belirledi. 
Polise, "Beni Talip Türkeş vurdu" dediği öne sürülen Türkan Çetin, kaldırıldığı hastanede hayatını kaybetti. Polis ekipleri, bu bilgi üzerine Türkeş'i gözaltına aldı. Türkeş'in sorgusunda polise şu ifadeyi verdiği belirtildi "Çetin, beni arayıp 14 bin YTL olan borcumu 40 bin YTL'ye çıkardığını söyledi. Aramızda kavga çıktı, ben de onları öldürdüm." 



</TEXT>
</DOC>
