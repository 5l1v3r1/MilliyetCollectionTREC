<DOC>
<DOCNO> 389423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/yazar/tamer.html </URL>
<DATE> 2005/10/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kızların gözlerindeki ışıltı 
</HEADLINE>
<TEXT>

Kurayla belirlediğimiz 3 eğitim destekçisi Meral Ayan, Adalet İnanç ve Ayten Gözü de Hamur'daki açılışta bizlerle birlikteydiler 

Milliyet olarak 23 Nisan'da Baba Beni Okula Gönder eğitim seferberliğini başlatırken, Doğu ve Güneydoğu'daki okula gidemeyen kızlarımıza, eğitime devam etme imk nı sağlamak bizler için taa uzaklardaki bir hedefti. Sadece 6 ay sonra 23 ekim pazar günü , bu uzaktaki hedefin gerçekleşmesinin mutluluğunu yaşadık. 
Milli Eğitim Bakanı Doç. Dr. Hüseyin Çelik, İcra Kurulu Başkanımız Hanzade Doğan, Genel Yayın Yönetmenimiz Sedat Ergin, İcra Kurulu üyemiz Tijen Mergen ve Çağdaş Yaşamı Destekleme Derneği ÇYDD Başkanı Prof. Dr. Türkan Saylan'la birlikte Ağrı'nın Hamur ve Kars'ın Sarıkamış ilçelerindeki kız yurtlarının açılış törenlerine katıldık. 
Bu yurtlar sayesinde öğrenimlerine devam edebilme şansını yakalayan 14 - 15 yaşındaki kızlarımızın gözlerindeki ışıltıyı, yüreklerindeki heyecanı görmeliydiniz... Her biri başka bir ilçe ya da köyden gelmiş, çoğu başka başka okullara gidecek. Okul arkadaşlarıyla da, yatakhane arkadaşlarıyla da yeni tanışıyorlar... 

İmece usulüyle 
Ağrı Hamur'daki kız yurdu, tam bir imece örneği. Hamur Belediyesi, inşaatının 80'i tamamlanan Belediye Hizmet Binası'na, okula gidemeyen Ağrılı kızlarımızın daha fazla ihtiyacı olduğunu düşünmüş. Milli Eğitim Bakanlığı da, ÇYDD de, çevre ilçelerde ve köylerde okula gidemeyen kızlar açısından Hamur'u, acil ihtiyaç listesinde en üst sıraya koymuş. Bu durumda Milliyet olarak bizler de, siz duyarlı okurlarımızın ÇYDD'nin burs hesabına yatırdığı paraları Hamur'a yönlendirmeyi uygun bulduk. 
Ve damlaya damlaya göl oldu. Prof. Saylan'ın da açılışta dile getirdiği gibi "Hamur Kız Yurdu'nda Milliyet okurlarının tek tek kuruşları vardır. Onlar ne Hamur'u ne de Ağrı'daki okula gidemeyen kızlarımızı görmüşlerdir. Hiçbir beklentisi olmadan, bankalara gidip kuyruklarda bekleyerek 3 kuruşunu Hamur'daki kız yurduna, hiç tanımadığı okula gidemeyen kızlarımıza göndermişlerdir..." 
Eğitim destekçilerinden kurayla belirlediğimiz 3 okurumuz Meral Ayan, Adalet İnanç ve Ayten Gözü da Hamur'daki açılışta katılarak coşkumuzu paylaştılar. 

Fahri milletvekili 
Vali Nevzat Turhan'ın verdiği bilgiye göre geçen yıl Ağrı'da okul çağında olduğu halde okula gidemeyen 19 bin öğrenci varken, bu yıl bu sayı 14 bine inmiş 3567 kız, 1321 erkek olmak üzere toplam 4588 çocuğumuz bu yıl okula kazandırılmış. 
Vali'nin "fahri Ağrı milletvekili" olarak nitelediği Bakan Çelik, geçen yıl 80 ile 2 trilyon gönderirken Ağrı'ya 2.5 trilyon göndermiş ki, GSYİH sıralamasında 81. olan bu yoksul ilimizdeki okullaşma açığı kapanabilsin. Ağrı'da son 3 yılda 38 tane okul bitirilmiş, ama h l 14 bin çocuk, çok istediği halde okula gidemiyor ve sizlerin bağışlarına ihtiyaçları var. Bilgilerinize... 
Hamur'un ardından yine önceki gün açılışı yapılan Kars'ın Sarıkamış ilçesindeki yurdun tabelasında Milliyet Gazetesi Kız Öğrenci Yurdu yazıyor. 28 hazirandaki temel atma töreninde boş bir arsaydı, şimdiyse içinde çoğu at kuyruklu cıvıl cıvıl kızlarımızın koşuşturduğu rengarenk bir yaşam alanı. 
Baştan beri bu projede yer aldığım için çok mutluyum. 



</TEXT>
</DOC>
