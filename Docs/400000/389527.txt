<DOC>
<DOCNO> 389527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy06.html </URL>
<DATE> 2005/10/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
AKP'li Toprak Rektör Aşkın'a Ermeni kökenli demedim 
</HEADLINE>
<TEXT>

     AKP Aksaray Milletvekili Ramazan Toprak, Van Yüzüncü Yıl Rektörü Prof. Yücel Aşkın ile ilgili olarak "Ermeni kökenlidir" demediğini, sadece bu konuda yayınlanan bir haberi anımsattığı açıklaması yaptı. 
     AKP Aksaray Milletvekili Ramazan Toprak parlamentoda bir basın toplantısı düzenleyerek, Rektör Prof. Dr. Yücel Aşkın ile ilgili sözlerinin çarpıtıldığını söyledi. Toprak, Münih’te özel bir sohbet toplantısı yaparken, bir sivil toplum örgütü lideri vatandaşın Ermeni soykırım iddiaları konusunda kendisi ile ilgili olarak Münih’te bir dava açıldığını söylediğini ve bunun ardından da kendisinin kısa bir bilgilendirme yaptığını anlattı. 
     Toprak, burada Erzurumlu bir vatandaşın da Birinci Dünya Savaşı sırasında babalarının ve dedelerinin maruz kaldığı Ermeni saldırılarından bahsedince ortamda bir Ermeni aleyhtarlığı havası doğduğunu ifade etti. Toprak, bu sırada orada bulunan muhabirin Van Yüzüncü Yıl Üniversitesi Rektörü Prof. Aşkın hakkındaki tartışmaları gündeme getirdiğini belirterek, "Ben ise bu olayın YÖK ile yargı arasında bir sorun olduğunu, hükümetimizle bu konunun ilişkilendirilmemesini söyledim. Ayrıca Türkiye’de yaşayan Ermeni vatandaşlar dahil diğer azınlıklıkların Türk devletine, milletine ve vatandaşlık sorumluluğuna uygun davrandıkları sürece saygı duyacağımızı, kimin hangi kökenli olduğunun bizi ilgilendirmediğini, böyle bir yaklaşımın yanlış olacağını ifade ettim" dedi. 
     Toprak, konuşmasında "bir gazetenin haberine atıf yaparak Ermeni asıllı olduğunu iddia ettiği Röktörün 6-7 yıldır ülkeyi geren olaylarla gündemde kalmasının kendisini çok rahatsız ettiğini" söylediğini, gazetecinin böyle bir haber duymadıklarını belirtince de, rektörle ilgili haberin yayınlandığı gazetenin adını ve yayın tarihini verdiğini kaydetti. 
     Toprak, "Hal böyle iken bunun çarpıtılarak gerçeği gölgeleyen bir haber haline dönüştürülmesi ve bu suretle şahsımın suçlanması bütünüyle muhabirin iyi niyetten uzak, hayal mahsulü bir haberidir" diye konuştu. Toprak, Van Yüzüncü Yıl Rektörü hakkındaki iddialarla ilgili bugüne kadar YÖK ve yargı makamı olmak üzere iki taraf olduğunu belirterek, "Bu haberle, hükümetimizin konunun hiç muhatabı olmadığı halde muhatabı haline dönüştürülme gayretleri içinde olduğunu gördüm" dedi. 
     Toprak, açıklamasından sonra gazetecilerin kendisine konuyla ilgili soru sormalarına izin vermeden toplantıyı bitirdi 
     
</TEXT>
</DOC>
