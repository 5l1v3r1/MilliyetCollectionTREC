<DOC>
<DOCNO> 360431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy03.html </URL>
<DATE> 2005/07/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Erdoğan'a öneri My way yerine avare şarkısını söylesin 
</HEADLINE>
<TEXT>

     DYP Başbakan Recep Tayyip Erdoğan’a "My Way" yerine "Avare" şarkısını seslendirmesini önerdi. 
     Müzik kanalı MTV’de "Frank Sinatra ile My Way şarkısını söylemek isterdim" diyen Başbakan Erdoğan’a DYP’den ilginç yanıtlar geldi. 
     Genel Başkan Yardımcısı Saffet Arıkan Bedük, "Sayın Başbakan My Way’i söylemek istediğini belirtirken Türkiye’de esnaf, sanatkar, çiftçi, işçi ve memur ’yandım anam’ diye ağıt yakıyor" dedi. 
     Bedük, işsizler ordusunun çığ gibi arttığını, dar gelirlinin canından bezdirildiğini savunurken, "Toplumda yükselen bu ağıtları dinleyecek yöneticilerin bulunması gerekir. Siyasetçi bu meseleleri çözümlemek durumundadır. 
     Vatandaş şu an iktidarın icraatlarından memnun değildir, tepkili. Bunun farkında olan hükümet seçime gitmekten çekinmektedir" diye konuştu. 
     Genel Başkan Yardımcısı Mahmut Nedim Bilgiç de uygulanan IMF politikaları sonucu toplum kesimlerinin durumunu en iyi Raj Kapoor’un "Avare" parçasının anlattığını savundu. 
     Bilgiç, Erdoğan’a bu parçayı okumasını tavsiye etti. 
     
</TEXT>
</DOC>
