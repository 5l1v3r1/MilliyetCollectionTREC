<DOC>
<DOCNO> 389741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun04.html </URL>
<DATE> 2005/10/26/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Araştırmalara göre ABD'de bugün seçim olsa Bush seçilemiyor 
</HEADLINE>
<TEXT>

     ABD’de yapılan bir kamuoyu araştırması ülkede bugün seçim olması durumunda herhangi bir Demokrat adayın ABD Başkanı George W. Bush’dan daha fazla oy alacağını ortaya koydu. 
     CNN televizyonu, USA Today gazetesi ve araştırma şirketi Gallup tarafından ortaklaşa gerçekleştirilen bir anketin sonuçlarına göre, Amerikalı seçmenin yüzde 55’i bugün seçim olsa oylarını Bush yerine Demokrat bir adaya vermeyi tercih edeceklerini söyledi. 
     Bir seçim yapılması durumunda kime oy verecekleri sorulan katılımcıların yüzde 39’u ise oyunu yeniden Bush’a vereceğini ifade etti. 
     Öte yandan, ankete katılanların yüzde 42’si Bush’un izlediği politikaları tasvip ederken, karşı çıkanların oranı yüzde 55 olarak tespit edildi. 17 Ekim’de yapılan bir ankette ise Başkan Bush’a olan destek yüzde 39’la başkanlık döneminin en düşük seviyesinde çıkmış, muhaliflerin oranı ise yüzde 58 olarak belirlenmişti. 
     Ankete katılanların yüzde 57’si Başkan Bush ile kendilerinin önceliklerinin uyuşmadığını ifade ederken, yüzde 41’i bu konuda Bush ile aynı görüşü paylaştıklarını kaydetti. 
     Irak savaşının üstesinden gelme konusunda Demokratların daha başarılı olacağını düşünenlerin yüzde 46 olarak tespit edildiği ankette, bu konuda Cumhuriyetçilerden yana tavır alanların oranı yüzde 40’ta kaldı. 2003 yılında bu konudaki destek oranı Cumhuriyetçiler 
     için yüzde , Demokratlar için ise yüzde 29 olarak tespit edilmişti. 
     Terörizmle mücadele konusunda ise Amerikan halkının Bush’a olan nispi güveni hala devam ediyor. Terörizmle mücadelede katılımcıların yüzde 49’u Cumhuriyetçileri tercih ederken, Demokratları tercih edenlerin oranı yüzde 38 olarak belirlendi. 
     Irak’a asker göndermenin bir hata olduğunu düşünenlerin oranında ise geçtiğimiz aya göre bir düşme saptayan anket, bu oranın yüzde 59’dan yüzde 49’a gerilediğini gösterdi. 
     
</TEXT>
</DOC>
