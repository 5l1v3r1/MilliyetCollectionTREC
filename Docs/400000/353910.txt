<DOC>
<DOCNO> 353910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yazar/civaoglu.html </URL>
<DATE> 2005/06/21/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
O kafa 
</HEADLINE>
<TEXT>


Doğan TV hisselerinden bir bölümünün Deutche Bank'a satışını, -aslında şu kurum, bu şahıs değil,- "o kafa" iptal etti. 
"O kafa"nın tercümesi "o zihniyet"tir. 
"Dünyalı olmaya" karşı ruh ve beyin frenleri kilitli bir zihniyet. Thomas P.M. Barnet, henüz dünyalı olamamış ve olabileceği de belirsiz coğrafyalar için "küreselleşmenin kara delikleri" deyimini kullanır. 
İşte "o kafa", Türkiye'yi küresel "ozon boşluğuna" ya da "kara deliğine çeken" zihniyettir. 
Doğan TV olayı ve ona bağlantılı kurumların, siyasetçilerin, kişilerin adreslerini göstermiyorum... Onların çok ötesinde bir Türkiye klasiğine işaret ediyorum... Her devirde, her partide, her kurumda dolaşan bir hayalettir bu. 
"Robot resmini" çizmeye çalışayım 
............... 
Türk Telekom'un küresel piyasa değeri 30 milyar dolarken özelleştirilmesi, büyük olasılıkla Türkiye'nin yazgısını değiştirecekti. Boğazına kadar dövizle borçlanmazdı Türkiye. 
1996 ve 2001 krizleri de olmazdı. 
Ama... 
"O kafa", Türk Telekom'un özelleştirilmesini engelledi. 
Şimdiki değeri için sadece 3 milyar dolar dolayları konuşuluyor. 
"O kafa", asla kafasını duvarlara vurmaz. 
............... 
Ege'de Yunan adalarını gören arazilerde yabancılara mülk satışını engelleyen de "o kafa"dır. 
İspanya, Portekiz, İtalya, Yunanistan, Tunus'ta milyarlarca euro, bu ülkelerde yazlıklar almak için akıyor. Müşterileri, Fransızlar, Almanlar, İngilizler, İrlandalılar, İsveçliler, Norveçliler, Hollandalılar. 
Şimdi Türkiye yeni yeni gözde olmaya başlayınca, sahiller ansızın "yasak bölge" oluverdi. 
Neden 
"Efendim", güvenlik... 
Etmeyin, eylemeyin. 
Kardak kayalıklarına sözüm ona gizli çıkarma için Bodrum Gümüşlük'te lastik botların hazırlanışı, çıkarmayı yapacak Deniz komandolarının yüzlerini boyamaları bile dakika dakika televizyonlardan naklen yayımlanmadı mı 
Yunan adalarını gören sahillerde ev alan yabancılara yasak neden 
İletişim ve gözetleme teknolojisi bu kadar ilerlemişken, İrlandalı aile gelip Turgut Reis'ten, Ortakent'ten, Bitez'den Yunan adalarındaki Yunanlara ışıldakla haber mi verecek Yasak olmayan yörelerde bile konut alan yabancılara onay işlemleri 3 ay sürüyor. Diğer Akdeniz ülkelerinde bu süre, yarım saat... 
İşte "o kafa " yabancılara Türkiye'de ikinci konut demek, on binlerce yabancı avukat, Türkiye tanıtımcısı ve güçlü lobi demek. Döviz geliri ve yüz binlerce iş demek. İnşaat sektörü tüm sektörlere hayat öpücüğüdür. 
"O kafa"ya anlatmak güç. 
............. 
Değeri "tavan" yaptığında, Tüpraş'ın özelleştirilmesini engelleyen de "o kafa"dır. 
Tüpraş, şimdi yok pahasına gidecek belki... 
............. 
Ford tesislerinin kurulmasını engellemek için her şeyi yapan "o kafa" idi. 9. Cumhurbaşkanı Demirel, kişisel ağırlığını koymasaydı, mümkünü yok, yapılamazdı. 
Şimdi, ihracat rekorları kıran, oluk oluk döviz kazandıran, binlerce kişiye iş alanı yaratan Ford tesisleri, Türkiye'nin sahip olduğu en değerli sanayi kuruluşlarından biri. 
............. 
"O kafa" daha önce Boğaz Köprüsü'ne, televizyona, renkli, çok kanallı ve özel televizyona GSM telefon sistemine, vakıf üniversitelerine de karşı çıkmıştı. 
............. 
"O kafa" yurtiçinde ve yurtdışında 2 milyondan fazla yabancıyı taşıyan bir özel havayolu şirketine çelme taktı. 
Yeni, bakımlı, zamanında kalkan, iyi servis sunan özel havayolu şirketi, Ankara hattında da daha ucuz fiyatla başarılı olunca, önünü kesti. Ankara uçuşlarını iptal ettirdi. 
............. 
"O kafa"nın marifetleri saymakla bitmez. 
Bu ülkenin "zaptiyesi"dir. "Jurnalcisi"dir. Yeniliğe ve dünyalı olmaya yeminli düşmandır. 
............. 
Şimdi medyanın küreselleşmesi karşısında mevzi almış durumda. 
Oysa yabancı sermayenin medyaya gelmesi "ek kaynak"tır. Avrupa'da "güçlü avukat, güçlü lobidir", AB ile bütünleşmenin ilmeklerinden biridir. 
Yeni medya kuruluşları oluşturur. Rekabet ve kaliteyi yükseltir. Çalışanlara yeni iş alanları açar. Medyada maceracı değil, ciddi sermaye grupları çoğalır. Böyle dış bağlar, daha özgün yayının güvencesinde ek katkıdır. 
.............. 
"O kafa" mı .. "Kafasızlık" mı 




</TEXT>
</DOC>
