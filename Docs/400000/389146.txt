<DOC>
<DOCNO> 389146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/yazar/toruner.html </URL>
<DATE> 2005/10/24/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Kim sürüye kurt getirdi 
</HEADLINE>
<TEXT>


İstanbul Menkul Kıymetler Borsası'nın borsa denetimi konusundaki perşembe ve cumartesi günkü yazılarıma, Sermaye Piyasası Kurulu'dan SPK cevap geldi. 
SPK'nın bu konuda verdiği bilgiler özetle şöyle 
Yapılan denetim, borsanın 2003 ve 2004 yıllarına ilişkin hesap, işlem ve faaliyetlerini kapsamaktadır.Ayrıca, gerçekleştirilen performans denetiminde, borsanın verilen görevleri hangi süreçlerde ve ne ölçüde yerine getirdiğinin cevabı aranmıştır.4 Kasım 2002'de yürürlüğe giren Başbakanlık Tasarruf Genelgesi'nin kapsamı, bu tarihten itibaren borsayı da kapsamı altına almıştır. 27 Haziran 2003 tarihli Genelge'de de kapsam korunmuştur. Bu genelgeler yayımlanır yayımlanmaz, durum borsaya bildirilmiş ve uygulanması istenmiştir. Borsanın bu konulara cevaben yazdığı 5 Ağustos 2003 tarihli yazısı Başbakanlık'a iletilerek, borsaya satın alma, araç ve telefon kullanma, bağış ve yardım konularında izin verilmesi talep edilmiştir. Başbakanlık bu yazıyı 25 Eylül 2003 tarihinde cevaplamış ve cep telefonu kullanımında bazı olanaklar tanımış, taşıtların kullanımı konusunda genelgeye uyum istenmiş, diğer konularda bakanlıktan izin alınması gereği vurgulanmıştır. Genelge gereklerinin denetimlerde dikkate alınması bir zorunluluk ve SPK için kaçınılamaz bir sorumluluk olmuştur. Borsanın kendi mevzuatı dışında başka düzenlemelere de tabi olması, "tüzel kişiliği haiz bir kamu kurumu" olmasının bir sonucudur. SPK, borsayı personel ücretleri ve ihaleleri konusunda rahatlatmak için Başbakanlık'a ve Kamu İhale Kurumu'na başvurmuşsa da, olumlu cevap alamamıştır.Bu mevzuat 2002 yılı ve sonrasında yürürlüğe girdiği için, bu tarihten önceki dönemlerde borsanın anılan mevzuata tabi olup olmadığı veya işlemlerinin bu mevzuata uygunluğu aranmamıştır.Yazılan rapor, Borsa Başkanlığı, Yönetim Kurulu üyeleri ve Başbakanlık'a iletilmiş, Borsa Başkanlığı ve Yönetim Kurulu üyelerinin bir ay içinde açıklama yapmaları istenmiştir.Bu açıklamaya göre, yeniden değerlendirme yapılacak ve sonuçlar yine Başbakanlık'a bildirilecektir. 
Değerlendirmem şöyle 
Verilen bilgiler, SPK'nın mevzuat bakımından haklılığını ortaya koymaktadır.Ancak, borsa aşırı tasarruf tedbirleriyle yönetilemez.Borsa yönetimi, başına gelecekleri bildiği halde alması gereken tedbirleri almamış, gerekli yerlere ulaşamamış ve kendisini anlatamamıştır. Zamanı boşa harcamıştır.13 Mayıs 1992 tarihli Sermaye Piyasası Kanunu borsayı mali ve idari özerkliğe kavuşturmuştu. SPK, "gözetim ve denetim" mercii olmaktan çıkarılmış, "izleme ve denetim" mercii olmuştu. Bu kanunun 40. maddesinde "Borsalar özel bütçe ile idare olunur. Bütçeleri ve personel kadroları yönetim kurullarının teklifi üzerine genel kurullarınca kesinleştirilir" Deniliyordu. Borsada sıkıntı bu konularda yapılan değişikliklerle başladı. 



</TEXT>
</DOC>
