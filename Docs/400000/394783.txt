<DOC>
<DOCNO> 394783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko39.html </URL>
<DATE> 2005/11/14/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Eski bakan ile eski hakem ortak oldu... Varan Karadeniz'e de gidecek 
</HEADLINE>
<TEXT>

     Eski Devlet Bakanlarından Refaiddin Şahin ile eski FİFA kokartlı hakem Ali Aydın'ın da ortakları arasında yer aldığı şirketin, Karadeniz Bölgesi'nde taşımacılık yapacağı bildirildi. 
     Ordu Gazeteciler Derneği'nde bir basın toplantısı düzenleyen eski Bakan Refaiddin Şahin, uzun yıllardan bu yana Türkiye'nin çeşitli yerlerine yolcu taşıyan Varan Turizm'in, Nisan ayından itibaren Ordu ve Samsun'dan da hizmet vereceğini bildirdi. 
     Dokuz adet 2006 model Setra marka otobüslerle Ordu ve Samsun'dan, Ankara ve İstanbul seferi başlatacaklarını belirten Şahin, bu amaçla kurulan ve merkezi İstanbul'da bulunan şirketlerinin ortakları arasında eski FİFA kokartlı hakemlerden Ali Aydın ve eski Samsun Valisi Şinasi Kuş'un da bulunduğu kaydetti. 
     Şahin, daha sonraki yıllarda Bakü, Tiflis ve Batum'a da bölgeden servis yapmayı düşündüklerini söyledi. 
     Varan Turizm Genel Koordinatörü Ahmet Sarıahmetoğlu da, 8 aylık görüşmeler sonrasında anlaşma sağlandığını ve Karadeniz'in her tarafında yer almayı hedeflediklerini bildirdi. 
     
</TEXT>
</DOC>
