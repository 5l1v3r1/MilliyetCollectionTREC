<DOC>
<DOCNO> 383755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/spor/spo06.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Doping savaşçıları 
</HEADLINE>
<TEXT>


Hacettepe Üniversitesi Türkiye Doping Kontrol Merkezi, 20 kişilik ekiple üç yıldır tüm dünyadan gelen binlerce numuneyi test etti 

ÇAĞIN KARABASANI 

Ayşe YEŞİM Necmi KEPÇETUTAN 


Hacettepe Üniversitesi Doping Kontrol Merkezi, kapılarını MİLLİYET'e açtı. Merkez Başkanı Prof. Dr. Aytekin Temizel ve Prof. Dr. Sezgin İlgi ülkemizde dopingle mücadele konusundaki çalışmaları anlattı 

Merkez nasıl kuruldu 
"Merkez 1987 Yılında Hacettepe Üniversitesi ile Gençlik ve Spor Genel Müdürlüğü arasında yapılan protokol ile kuruldu. IOC akreditasyonunu 2001'de, ISO belgesini de 2003 yılında alarak uluslararası alanda analiz yapma yetkisine sahip merkezler arasına girdi. 2003 yılına kadar Türkiye içinde doping kontrollerini yürüten ve resmi olmayan sonuçlar alan merkez, üç senedir tüm dünyaya açık olarak çalışıyor. İki yıldır yurtdışından numune alımı arttı. Önce Türkiye Futbol Federasyonu ile ardından UEFA'nın resmi doping merkezi olarak çalışmaya başlanıldı. Ayrıca İzmir'de düzenlenen Universiade'ın tüm analizleri burada yapıldı" 

Sistem nasıl işliyor 
"Sporcularına doping kontrolü yaptırmak isteyen federasyonlar başvuru talebinde bulunur. Başkanlığını Nedim Eldem'in yaptığı Bağımsız Doping Numune Alıcıları Kurulu BADNAK görevlileri kamplara gönderir ve numuneler alınır. A ve B olarak ikiye ayrılmış numuneler bize numara olarak gelir. Yani sporcu ismi bilmeyiz. İsimler BADNAK'da saklıdır. Eczacı ve kimyagerlerden oluşan 20 kişilik analiz ekibimiz gelen numuneleri 7 tarama grubundan geçirir. Bu inceleme sırasında herhangi bir yasaklı maddeden şüphelenilen numune bir kez daha analize alınır. Sonuçlar pozitif veya negatif de çıksa biz raporumuzu BADNAK başkanına bildiririz. Analizi pozitif çıkan sporcunun başvurusu halinde B numunesinin analizi yapılır. Bizim işimiz burada biter." 

Federasyonlar ilgisiz 
"Merkezin kurulduğu günden bu yana numune sayısının artırılması için çaba sarfediyoruz. Maalesef federasyonların doping kontrolüne yaklaşımı yeterli değil. WADA'nın her yıl için merkeze koyduğu numune sayısı var. 2003'de seneyi 800 analiz ile kapattık. İlk yılımız olduğu için mazur görüldük. 2002'de sınırı sadece 8 numune ile geçebildik. O da federasyonlara, genel müdürlüğe yalvar yakar. O 8 numune olmasa akreditasyonumuz geri alınabilirdi. Bu yıl Akdeniz Oyunları, Universiade, Futbol Federasyonu ve yurtdışından gelen numuneler sayesinde şu anda bin 971 sayısına ulaştık. Bu işin sisteme oturtulması lazım. Federasyonların dopinge ciddi yaklaşması gerek. Bu yıl futbol dışındaki 44 federasyondan sadece 986 numune geldi. Rakamın bine yaklaşmasının tek nedeni Akdeniz Oyunları'na gidecek kafilelere kontrol zorunluluğu getirilmesi. 14 Federasyon hiç numune yollamadı. Güreş 158 ile en çok kontrolden geçen branş olurken, atletizmde 104, tekvandoda 88, halterde 82, vücut geliştirmede 73, bisiklette 72 analiz yaptık." 

Paradan kaçılıyor 
"Federasyonların ilgisizliği, bilgisizlik ve numune ücretinden kaynaklanıyor. Biz federasyonlardan numune başına 300, futboldan 200 YTL, yurtdışından gelenlerden ise 200 dolar alıyoruz. Bu para merkezin tek geçim kaynağı. Çarkı bu ücretlerle çeviriyoruz. Birçok federasyon bu parayı vermek istemiyor. O yüzden sadece büyük organizasyonlar öncesi bize başvuruyor. Federasyonların bütçesinin yetersizliği de bunun nedenlerinden. Merkezde bulunan cihazların maliyeti 5 milyon dolar. Akreditasyon işlemleri ile birlikte bu miktar 10 milyon dolara ulaşıyor. Teknolojinin sürekli ilerlemesi ile masraf hiç bitmiyor. Kan dopingi konusunda da yeterli olmak için cihaza ihtiyaç var. Gençlik ve Spor Genel Müdürlüğü'ne 1.5 trilyon liralık cihaz alımı talebinde bulunduk, bekliyoruz." 

Anabolizan ilk sırada 
"Doping analizlerinde en çok anabolic steroid içeren ilaçlar buluyoruz. Sporcular kas geliştirmek, kuvvete dayalı halter, vücut geliştirme gibi sporlarda anabolizan kullanarak performans artırmaya gidiyor. Testosteron da sporcuların vazgeçemediği bir ilaç. Erkeklik hormonunu artırmak amacıyla sıkça alınıyor. Anabolizanlar ile birlikte sıkça çıkan bir başka yasaklı madde de idrar söktürücü yani siliciler. Sporcu vücuttaki maddeyi çabuk ve kolay atabilmek için bu tür ilaçlara başvuruyor. Analizlerde sıkça rastladığımız bir diğer yasaklı yöntem ise hormonlar. Uyarıcılar, esrar, eroin gibi narkotikler de analizlerde çıkıyor. Özellikle vücut geliştirme branşında bilinçsizce yapılan dopingde atlara yapılan Boldenone adlı ilaca bile rastladık. Sarkmış kasları biranda toplamaya yarayan bu madde insanda ölüme bile yol açacak zararlar verir." 

Nasıl önlenir 
"Dopingin önlenmesi için herşeyden önce eğitim gerekiyor. Her kademedeki antrenör ve sporcuların eğitilmesi lazım. Alınan yasaklı maddelerin ne olduğu, nasıl sonuçlar doğurduğu en açık şekliyle sporcuya gösterilmeli. Sonunda sporcunun sağlığının nasıl bozulduğu, ölüme bile gidecek olan vakalar detaylarıyla anlatılmalı. Yarışma dışı kontroller artırılmalı. TADA'nın hayata geçmesi ile habersiz kontrollerin sayısı artacak. Günümüzde yakalanan dopingli sporcuların yüzde 70'ini yarışma dışı kontroller oluşturuyor. Bu sayının artması sporcunun dopinge yönelmesini engelleyecek. Bilinçsiz çalışma, şöhrete, paraya, başarıya kısa yoldan ulaşma dopingin literatürden silinmesini engelliyor. Hem sporcu, hem antrenörde cahil cesareti var. Sonunun ne olacağını bilmeden yanlış yola giriyor. Bütün bu etkenler dopingi tetikliyor." 

Livanelioğlu Geç kaldık 

Dr. Kaya Livanelioğlu Halter Federasyonu Dopingle Mücadele Kurulu Başkanı 
Halter Federasyonu tarafından kurulan Dopingle Mücadele Kurulu'nun başına getirilen ve yakında oluşturulacak Türkiye Dopingle Mücadele Kurulu'nda da görev alması beklenen Dr.Kaya Livanelioğlu, Türkiye'nin dopingle ilgili yükümlülüklerini yerine getirmede geç kaldığını söyledi. 
Bu konuda düyadaki gelişmelere aynı hızla ayak uydurulamadığını belirten Livanelioğlu, "Takip ettik ama aynı hızda uygulayamadık. Son olaylar bağıra bağıra geldi. Atletizmde yaşadıklarımız ders olmalıydı. Yarışma dışı kontrollerde ağır kaldık. H.Ü. deki merkezin adı "Türkiye Doping Kontrol Merkezi" olunca bu kurum mücadelede tek yetkili olarak algılandı. WADA kurulduktan sonra bütün ülkeler milli dopingle mücadele kurullarını oluşturdular. İlgili tüm tarafları dopingle ilgili her alanda eğitime, haber vermeden yarışma içi ve dışı testlere başladılar. Ülkemizde ise böyle bir yapılanma hazırlığı devam etmektedir. Böyle olunca mücadele faaliyetler,özellikle yarışma dışı testler istenilen seviyeye ulaşamadı" dedi. Livanelioğlu, üst düzey sporcuların artık dopingle mücadele kurallarının sporun temel kaideleri olduğunu anlaması gerektiğini vurgulayarak şöyle konuştu "Örneğin yarışma dışı testler. Kırılan Türkiye rekorları doping testi yapılmadan tescil edilmemeli. Yasaklı madde içeren ilaçlar özel reçete ile satılmalı. Bu uygulama derhal başlamalı. Ödül yönetmeliğinde gerekli değişiklikler yapılmalı. Sporcu ve antrenörlerin uyacağı bir etik sözleşme hayata geçirilmeli". 

Öneriler 

"Bataklık kurutulmalı" 
Olimpiyat üçüncüsü çekiççi Eşref Apak'ın eski antrenörü Artun Talay, dopingi önlemenin yolunun erken takipten geçtiğini söyledi. Talay, sözlerini şöyle sürdürdü "Atletizmde yıldızlar kategorisinden takibe başlamak lazım. O dönemde sporcu, arkadaşlarından, antrenörlerinden bir takım yöntemler öğreniyor. Alttan gelen bir alışkanlık, yıllar sonra yok edilemez. Bu kategorideki derece yapan sporcuları yarışma dışı kontrol yapmak, dikkatli inceleme gerek. Bataklığı kurutmak lazım, sivrisineklerle savaşmak değil. Türkiye'de en iyi atleti bulma sorunu var. Doğal yeteneği olanı keşfedemiyor, sonra yanlış yollarla şampiyon çıkarmaya çalışıyoruz. Doğal yeteneği olan, Allah tarafından kendi bünyesinde dopingli olarak doğan sporcuyu bulursak, yanlış yöntemlere ihtiyaç olmaz. Antrenör seçme, eğitme ve koruma kapasitesinde yeterli olmalı. Birinin getirdiği eksiklik dopingi ortaya çıkarıyor. Antrenöre maaş bağlanarak yaşam garantisi sağlanmalı". 

Asıl sorun para ve eğitim 
Vücut Geliştirme Antrenörü Ahmet Benneci, sporcuları doping hatasına parasızlık ve eğitim eksikliğinin sürüklediğini söyledi. Benneci "Sporda beslenme çok önemli. Sportif beslenme yapılan spor dalına göre yükselen tempoda performansın ayarlanması, antioxidant düzenin sağlanmasıdır. Başarının istikrarı için programlı çalışma, düzenli beslenme ve sporcu gıdasının kullanılması lazım. Sporcu gıdası için de bir bütçe gerek. Parasızlık az maliyetli doping ürünlerinin tercih edilmesine neden oluyor. Dopingi çözmek için eğitim, kontrol sayısının artması, spor kültürünün yaygınlaşması, doping ürünlerini satanların cezalandırılması, sporculara maddi yardım yapılması yoluna gidilmeli" diye konuştu. 

İlginç teklif 
Atletizm antrenörü, Musa Kalemoğlu'nden dopingle mücadele için ilginç bir öneride bulundu. Alınacak önlemlerin yanı sıra her sporcunun yılda en az beş kere kontrolden geçmesi gerektiğini savunan Kalemoğlu, "Bu, federasyonlara mali külfet getirecektir. Çözümü zor değil. Bugün belediyeler çevre temizlik vergisi alıyor. Böyle bir fon oluşturulabilir ve federasyonlara tahsis edilebilir. Sonuçta dopingle mücadele de bir temizlik. Çocuklarımızın, sporcularımızın sağlığı mı önemli, haksız kazanılan madalyalar, başarılar mı " dedi. 


</TEXT>
</DOC>
