<DOC>
<DOCNO> 356749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur20.html </URL>
<DATE> 2005/06/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TRT İstanbul Bölge Müdürlüğü’ne Şakir Öner Günhan atandı 
</HEADLINE>
<TEXT>

     Türkiye Radyo Televizyon Kurumu TRT İstanbul Bölge Müdürlüğü’ne Şakir Öner Günhan atandı. 
     TRT’den yapılan yazılı açıklamaya göre, 39 yıldır TRT’de çeşitli kademelerde görev yapan Günhan, son 5 yıldır İstanbul Bölge Müdür Yardımcılığı görevini yürütüyordu. 
     Mudanya’da 1942 yılında doğan Günhan, babasının memuriyeti nedeniyle ilk ve ortaöğrenimini Anadolu’nun pek çok yerinde yaptı. 
     Liseyi ise Ankara’da bitiren Günhan, Ankara İktisadi ve Ticari Bilimler Akademisi ile Gazi Eğitim Enstitüsü Beden Eğitimi Bölümü’nün yanı sıra Ankara Devlet Konservatuarı Şan Bölümü’nden mezun oldu. 
     Şakir Öner Günhan, TRT’ye 1966 yılında Türk Halk Müziği ses sanatçısı olarak girdi. Kurumda 1973’te prodüktör olan Günhan, televizyonda yayınlanan "Ankara Rüzgarı", "Yörelerimiz Türkülerimiz" ve "Türkülerin Hikayesi"nin de aralarında olduğu pek çok programa yapımcı, yönetmen ve sunucu olarak imza attı. 
     Günhan, evli ve 1 çocuk babası. 
     
</TEXT>
</DOC>
