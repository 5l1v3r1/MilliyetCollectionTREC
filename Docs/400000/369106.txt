<DOC>
<DOCNO> 369106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gun03.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'nin saldırı teknesi 
</HEADLINE>
<TEXT>


SONER KOCAER Antalya DHA 

El Kaide'nin, Alanya'ya gelecek İsrail yolcu gemilerine bombalı saldırı düzenlemek amacıyla yaptırdığı öne sürülen sürat motorunu DHA görüntüledi. Konyaaltı Evleri Sitesi'ndeki bir dairede 4 Ağustos günü meydana gelen patlama terör hücresine yönelik operasyonun başlangıcı olmuştu. Antalya Limanı ve Setur Marina'ya 500 metre uzaklıktaki daireden liman manzarası görülebiliyor. 

20 bin euro kaparo 
Arap uyruklu bazı kişilerin limanda istihbarat çalışması yaptıklarını belirleyen polis, Serbest Bölgesi'ndeki bir şirkete verilen 70 bin euroluk sürat motoru için 20 bin euro kaparo ödendiğini de tespit etti. Yapımı tamamlanan "Tufan" adlı sürat motorunun 50 bin eurosunun daha sonra ödendiği, Setur Marina'daki boya hangarı önünden denize indirildiği öğrenildi. Polis, MİT görevlilerinin de incelediği sürat motorunu kontrol altına aldı. 

Şüpheli müşteri 
Alanya Yatçılar, Tekneciler, Su Sporları, Motorlu Taşıyıcılar Kooperatifi Başkanı Ersin Özen, yaklaşık bir ay önce 1.80 - 1.85 boylarında, kirli sakallı bir kişinin geldiğini belirterek, şunları anlattı 
"Patronunun tekne turu yapmak istediğini, ancak denizden çok korktuğunu kaydetti. O nedenle teknenin bir kurtarma botu olmasını, yola çıkarken bir bidon da yedek mazot alınmasını şart koştuğunu söyledi. Teknenin arkasında zodyak bot bağlıydı. İstekleri garip geldiği için şüphelendim." 


</TEXT>
</DOC>
