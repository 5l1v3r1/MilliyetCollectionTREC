<DOC>
<DOCNO> 351956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur34.html </URL>
<DATE> 2005/06/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
YYÜ'den "heykeller haç şeklinde" iddiasına anıt... 
</HEADLINE>
<TEXT>

     Yüzüncü Yıl Üniversitesi YYÜ Güzel Sanatlar Fakültesi Dekanı Prof. Dr. Zühre Şentürk, 2002 yılında YYÜ’de dünyanın çeşitli ülkelerinden gelen heykeltıraşlarca yapılan bazı heykellerin haç şeklinde olduğu yönündeki haberleri, Rektör Prof. Dr. 
     Yücel Aşkın’ı yıpratma girişimleri olarak gördüklerini söyledi. 
     Son günlerde yerel ve ulusal basında yer alan, heykellerin haç şeklinde olduğu yönündeki haberlerle ilgili basın açıklaması yapan Prof. Dr. Şentürk, 2002 yılında YYÜ’de 1. Uluslararası Kireçtaşı Heykel Sempozyumu kapsamında dünyanın birçok ülkesinden gelen heykeltıraşların 10 heykel yaptığını belirtti. 
     Prof. Dr. Şentürk, Van’ın doğal, kültürel ve tarihsel teması konu alınarak düzenlenen sempozyumu yerel ve ulusal basın mensuplarının takip ettiğini ifade etti. 
     Sempozyumun ardından heykeltıraşların üniversite yerleşkesini uluslararası heykel parkına dönüştürmek istediğini belirten Prof. Dr. 
     Şentürk, bu amaçla kentin kültürel ve tarihi geçmişini çağdaş sanat anlatımı olan heykeller aracılığıyla vurgulamak için çeşitli heykeller yaptıklarını söyledi. 
     Sempozyumun üzerinden 2.5 yıl geçmesine karşın, 2004 yılının sonunda yerel bir gazetede "Haçlı Üniversite" başlıklı haber yer aldığını ifade eden Prof. Dr. Şentürk, şöyle dedi 
     "Haberi yazan kişiye öğretim görevlilerimiz tarafından bilgi verilmesine karşın, bu bilgiler dikkate alınmamıştır. Başka bir yerel gazete de diğer gazetenin haberini kaynak göstererek üniversitede haç şeklinde 6 heykel olduğu yönünde yeni haberler yazmıştır." Üniversite yetkililerinin, üniversiteye zarar vereceği düşüncesiyle bu haberlerle ilgili açıklama yapmadığını kaydeden Prof. 
     Dr. Şentürk, ancak son zamanlarda medyada yeniden YYÜ’deki heykellerle ilgili haberler yer aldığını belirtti. 
     Prof. Dr. Şentürk, şunları söyledi 
     "Şeriat özlemlerine kılıf arayanlar, cahil cesaretinden nasıl bir pay çıkarmayı ummuştur sorusu insanın aklına geliyor. Heykellerin hiçbiri haç motifi taşımıyor. Heykelleri sürekli malzeme yapmanın altında sinsi davranışlar yatıyor. Yerel ve ulusal basında yer alan, heykellerin haç şeklinde olduğu yönündeki haberleri rektörümüzü yıpratma girişimleri olarak görüyoruz." Güzel Sanatlar Fakültesi Resim Bölümü Başkanı Yrd. Doç. Dr. Handan Tunç ise haç şeklinde olduğu iddia edilen heykelleri yapan Ukraynalı Yuliy Sinkevych’in dünyaca ünlü bir sanat adamı olduğunu bildirdi. 
     Yrd. Doç. Dr. Tunç, şöyle dedi 
     "Heykeli yapan heykeltıraş, dünyanın birçok yerinde heykel yapıyor. Yaptığı eserler genellikle aynı üsluptadır. Üniversitemizde yaptığı ’Bin Yılın Kanatları’ isimli heykel de kanatları açık bir kuş figürüdür. Bu eser bir kaide üzerine oturtulmuştur." Anadolu’nun tüm tarihsel geçmişinin çeşitli kültürlerden ulaşan heykellerle açıklanabileceğini bildiren Yrd. Doç. Dr. Tunç, heykelin dilinin evrensel olduğunu sözlerine ekledi. 
     
</TEXT>
</DOC>
