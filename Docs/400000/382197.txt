<DOC>
<DOCNO> 382197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun26.html </URL>
<DATE> 2005/09/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
'El Kaide Gazze'ye sızdı, saldırılar sürerse yerleşim yerlerini vururuz' 
</HEADLINE>
<TEXT>

     İsrail Askeri İstihbarat Şefi General Aharon Zeevi Farkaş, El Kaide örgütünün Gazze Şeridi'ne sızdığını öne sürdü. 
     General Farkaş, Tel Aviv Üniversitesi'nde düzenlenen bir toplantıda yaptığı konuşmada, ''İsrail'in Gazze Şeridi'nden çekilmesinden sonra, El Kaide'nin Mısır sınırından bu bölgeye sızdığının saptandığını'' söyledi. 
     ''İsrail'in gelecekte Batı Şeria'da başka yerlerden de çekilmesi gerekeceğini, çünkü bu işlemin çıkarlarına olduğunu'' kaydeden Farkaş, ''Şu an için İsrail'i tehdit eden bir Arap askeri koalisyonu olmadığını, ancak Kassam füzeleri ile İran'ın uzun menzilli Şahab-3 balistik füzelerine karşı da dikkatli olmak gerektiğini'' belirtti. 
     
     'ROKET SALDIRILARI SÜRERSE, YERLEŞİM YERLERİNİ VURABİLİRİZ' 

     Öte yandan, İsrail ordusu, Filistinli militanların sınır kasabalarına roket saldırılarının devam etmesi halinde, Gazze'deki yerleşim yerlerini vurma tehdidinde bulundu. 
     Haaretz gazetesinin internet sitesindeki habere göre, ordunun operasyonlardan sorumlu komutanı Tümgeneral İsrail Ziv, ''Roket ateşi devam ederse, kasaba sakinlerine ayrılmaları uyarısında bulunacak ve daha sonra bölgeyi ağır silahlarla vuracağız'' dedi. 
     Ziv, İsrail'in Gazze'den çekildikten sonra roket saldırılarına müsamaha göstermeyeceğini söyledi. 
     
     İSRAİL'İN SALDIRISI 

     Bu arada, İsrail uçakları, Gazze Şeridi'nin kuzeyindeki Beyt Hanun kasabası yakınına hava saldırısı düzenledi. 
     İsrail radyosu, Filistinlilerin roket fırlatıcılarını tahrip etmeye yönelik bir füze saldırısının söz konusu olduğunu bildirdi. 
     Askeri bir kaynak ise saldırıyı ''caydırıcı'' olarak niteledi. 
     
</TEXT>
</DOC>
