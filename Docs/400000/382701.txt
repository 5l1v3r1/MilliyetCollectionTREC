<DOC>
<DOCNO> 382701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/dunya/dun06.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız dergisi Türkiye'ye 13 sayfa ayırdı 
</HEADLINE>
<TEXT>


SAADET ORUÇ DHA 


Fransa'nın yüksek tirajlı dergilerinden olan Paris Match, Ankara'nın AB ile müzakerelere başlayacağı 3 Ekim öncesi, Fransız okuyuculara fikir vermek üzere 13 sayfalık Türkiye dosyası yayımladı. 
Paris Match, ağırlıklı olarak kültürel unsurların işlendiği "Modern İstanbul bize açılıyor" başlıklı dosyasında Dışişleri Bakanı Abdullah Gül'ün yanı sıra, bazı gazeteci ve yazarlarla yapılmış söyleşilere de yer verdi. Dergide bir sayfa da Türk televizyonculu-ğuna ayrıldı ve TV kanalları hakkında bilgi verildi. Kanal D Haber Merkezi'nin gösterildiği bir fotoğrafta, kanalın bir ABD TV kanalına benzediği belirtildi. İlgiyle izlenen bir sit - com'un dekorlarından karelerin de yer aldığı dosyada, Kanal D ve CNN TURK binası için "Kendinizi Atlanta'da sanırsınız" ifadesi kullanıldı. 


</TEXT>
</DOC>
