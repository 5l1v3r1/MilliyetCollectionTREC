<DOC>
<DOCNO> 397035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy04.html </URL>
<DATE> 2005/11/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Danimarka gazetesinin Erdoğan karikatürü kriz yaratacak 
</HEADLINE>
<TEXT>

     KOPENHAG ANKA 

Danimarka’da yayınlanan Ekstra Bladet gazetesi, Başbakan Recep Tayyip Erdoğan’ı klozette otururken ve elinde "basın özgürlüğü, ifade özgürlüğü" yazan tuvalet kağıdı tutarken gösteren bir karikatür yayınladı. 
     Başbakan Recep Tayyip Erdoğan’ın, Danimarka ve karikatürle yaşadığı sorunlar bitmiyor. Daha önce Türkiye’de kendisi hakkında çıkan karikatürlerle mahkemelik olan, geçtiğimiz hafta da Danimarka’da Roj TV yüzünden sorun yaşayan Erdoğan, bu kez hem Danimarka hem karikatür krizini aynı anda yaşıyor. 
     
     BAŞBAKAN’IN TUVALET KAĞIDINDA İFADE ÖZGÜRLÜĞÜ YAZIYOR 

     Danimarka’da yayınlanan Ekstra Bladet gazetesinde yer verilen ve Başbakan Recep Tayyip Erdoğan’ı klozette otururken resmeden karikatürde, Erdoğan’ın elinde hazır tuttuğu tuvalet kağıdının üzerinde de "basın özgürlüğü" ve "ifade özgürlüğü" yazıyor. 
     Ekstra Bladet’te yer alan ve Lars Hörby tarafından kaleme alınan köşede o haftaya damgasını vuran bir kişi "haftanın yıldızı" olarak seçiliyor ve hakkında yorumlar yer alıyor. 
     Bu hafta da Erdoğan’a ayrılan "Över Türken" Üstün Türk başlıklı köşede, Jörgen Bitch imzalı bir karikatür yer alıyor. Karikatürde Başbakan Erdoğan klozette otururken görülüyor ve elinde, üzerinde "basın özgürlüğü" ve "ifade özgürlüğü" yazan tuvalet kağıdı tutuyor. 
     
     MİLLİ TAKIM BENZETMESİ 

     Köşede yer alan yorumlarda da "Başbakanın karısı başörtüsüyle geziyor ve klasik Müslüman değerlere tam anlamıyla sadık. Allahtan Türk Milli takımının İsviçreli oyunculara yaptığını Erdoğan Rasmussen’e yapmadı" ifadeleri yer alıyor. 
     Söz konusu gazete, bir süre öncesine kadar yaptığ yayınlarla ülkede ırkçılığın artmasına katkı sağlamakla suçlanıyordu. 
     
     DANİMARKA’DA HZ. MUHAMMED KARİKÜRLERİ DE SORUN OLMUŞTU 

     Danimarka’da daha önce de Jyllands Posten gazetesi, Hazreti Muhammed’i kadınlarla, dili dışarıda ve bombalı bir şekilde gösteren karikatürler yayınlamış, bunun üzerine aralarında Türkiye’nin de bulunduğu 11 ülkenin büyükelçileri Danimarka Başbakanı’na bir protesto mektubu yollamıştı. 
     Başbakan Erdoğan, Türkiye’de bir süre önce kendini bir kedi gibi tasvir eden Cumhuriyet gazetesi çizeri Musa Kart’a, at gibi tasvir eden Evrensel çizeri Sefer Selvi ve Tayyipler Alemi başlıkla kapağında çeşitli hayvan figürlerinde çıkan mizah dergisi Penguen’i dava etmişti. 
     
     PENGUEN "BİZİM SAVUNDUĞUMUZ İFADE ÖZGÜRLÜĞÜYLE BURADAKİ 

     FARKLI" Öte yandan konu ile ilgili olarak ANKA’nın sorularını yanıtlayan Penguen dergisi çizeri Bahadır Baruter, dergilerinde protesto amacıyla çizdikleri ve kendilerine dava açılmasına neden olan karikatürde kastettikleri ifade özgürlüğünün, Danimarka gazetesinde yayınlanan karikatürde kastedilen ile aynı olmadığını söyledi. 
     İfade özgürlüğünün yorumlanabilir bir konu olduğunu söyleyen Baruter, Başbakan’ın Danimarka’daki Roj TV tepkisinin ardından yayınlanan o karikatür hakkında şunları söyledi 
     "Başbakan terörist bir grubun sözcüsü olan bir kanalı protesto ettiğini söylemiş ve bu tavır asker ve siyasiler tarafından da desteklenmiştir. Bu, ifade özgürlüğü ile ilgili bir konu değil politik bir konudur". 
     
</TEXT>
</DOC>
