<DOC>
<DOCNO> 366540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/dunya/adun.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mızıkçı Fransa 
</HEADLINE>
<TEXT>


'Türkiye'nin 3 Ekim'e kadar Kıbrıs'ı tanımaması halinde müzakerelerin ertelenebileceğini' söyleyen Fransa Başbakanı Dominique de Villepin, cevabını AB Komisyonu'ndan aldı Türkiye, müzakerelerin başlaması için şartları yerine getirmiştir 

DIŞ HABERLER SERVİSİ 


Türkiye'nin geçtiğimiz cuma AB ile Gümrük Birliği'ni Kıbrıs Rum kesimi de dahil olmak üzere 10 yeni üyeye genişleten protokolü imzalaması AB yetkililerince müzakerelerin 3 Ekim'de başlatılması için yeterli bulunurken, Fransa, protokolle birlikte yapılan "Bu Rum tarafını tanıma değil" deklarasyonunu gerekçe göstererek Ankara'yla müzakerelerin ertelenebileceğini ileri sürdü. Fransa'nın bu çıkışından cesaret bulan Kıbrıs Rum yönetimi de, 3 Ekim'den önce Türkiye'ye karşı resmi bir tavır geliştireceğini açıkladı. 
Öte yandan AA'nın haberine göre, AB Komisyonu, de Villepin'in görüşleriyle mutabık olmadığını açıklayarak, Türkiye'nin tam üyelik müzakerelerinin başlamasına ilişkin tüm koşulları yerine getirdiğini belirtti. 

Vetodan söz etmedi 
AB liderlerinin geçen aralık ayında aldığı ve Rum kesimini de gümrük birliğine dahil etmesi halinde Türkiye ile müzakerelerin önümüzdeki 3 Ekim'de başlatılması kararını görmezden gelen açıklamayı, Fransa Başbakanı Dominique de Villepin dün "Europe 1" radyosunda yaptı. De Villepin, "Türkiye'nin Kıbrıs'ı Rum kesimi tanımaması halinde, AB ile müzakerelerin düşünülemeyeceğini" söyledi. Fransa Başbakanı, Türkiye'nin AB'nin 25 üyesinden her birini tanıması gerektiğini, bunun bir ilke sorunu olduğunu öne sürdü. Bu söylediklerinin müzakerelerin ertelenebileceği anlamına gelip gelmediği sorulan de Villepin, "Şüphesiz, kesinlikle. Bence her şey açık olmalı" yanıtını verdi. Deklarasyonla ilgili olarak Türkiye'ye açıkça yüklenen de Villepin, buna rağmen Fransa'nın müzakerelerin başlatılmasını veto etme niyetinde olduğunu söylemedi. De Villepin, Fransa'nın tutumunu eylüldeki AB dışişleri bakanları toplantısından sonra belirleyeceğini ifade etti. 
AB dönem başkanı İngiltere'den ise tam tersi bir açıklama yapıldı. Reuters'a konuşan bir İngiliz yetkili, AB liderlerinin hiçbir zaman Kıbrıs'ın tanınmasını Türkiye ile müzakerelerin başlatılması için bir koşul olarak ileri sürmediklerini hatırlatarak, aralık zirvesinde Fransa Cumhurbaşkanı Jacques Chirac'ın yalnızca Türkiye'nin Ek Protokol'ü imzalamasından söz ettiğini ve bunun Kıbrıs'ın tanınması anlamına gelmeyeceğini söylediğini belirtti. 
AB Komisyonu sözcüsü Amadeu Altafaj da, de Villepin'in görüşleriyle mutabık olmadığını açıklayarak, Ankara Anlaşması Ek Protokolü'nün Türkiye tarafından imzalanmasının ardından, tam üyelik müzakerelerinin başlamasına ilişkin tüm koşulların yerine geldiğini tekrarladı. Sözcü, "Kıbrıs Cumhuriyeti'nin tanınması meselesinin" çözüm yerinin AB değil, BM olduğunu, bu konunun 3 Ekim'de Türkiye'nin tam üyelik müzakerelerinin başlaması için bir önkoşul oluşturmadığını söyledi. 
Adlarını açıklamayan başka AB yetkilileri de, Fransa'nın bu çıkışıyla Rum Kesimi'ni Türkiye'ye karşı daha katı davranması için cesaretlendirdiği yorumunu yaptılar. 

Rumlar memnun 
Nitekim Kıbrıs Rum Yönetimi Hükümet Sözcüsü Kipros Hristostomides, de Villepin'in sözlerini çok olumlu bulduğunu vurguladıktan sonra "Biz her zaman AB'ye girmek isteyen bir ülkenin üyelerden birini tanımamasının çok saçma olduğunu dile getirdik. Fransa Başbakanı bu görüşümüzü teyit etti" diye konuştu. Fransa'nın bu bakışını resmi bir tavır olarak AB'de ortaya koymasını umduğunu belirten Rum sözcü, 3 Ekim'den önce resmi bir tavır belirleyeceklerini söyledi. 

'Ahde vefa bekliyoruz' 

Dışişleri Bakanı Abdullah Gül, Suudi Arabistan Kralı Fahd'ın cenaze törenine katılmak için gittiği Riyad'da Fransa Başbakanı Dominique de Villepin'in açıklamalarını şu sözlerle değerlendirdi "Fransa'nın AB sürecine desteğinin devamını bekliyoruz. Türkiye, bütün yükümlülüklerini yerine getirmiştir. Şimdi AB'nin de ahde vefa ilkesi doğrultusunda 17 Aralık'ta aldığı ve altında bütün AB üyelerinin imzası bulunan karar uyarınca, müzakereleri 3 Ekim'de başlatmasını bekliyoruz." Başbakanlık kaynakları ise, "Biz üzerimize düşeni yaptık. 3 Ekim'de de AB üzerine düşeni yerine getirmeli" diyerek tepki gösterdi. 

Atina'yı sevindirdi 

TAKİ BERBERAKİS Atina 

Yunanistan, Fransa Başbakanı de Villepin'in demecini "özel bir ağırlığı var" sözleriyle değerlendirdi. Yunan Dışişleri Sözcüsü Yorgo Kumuçakos, yazılı açıklamasında, "AB'ye tam üye olmak isteyen bir devletin AB üyesi bir ülkeyi tanımaması siyasi ve hukuki açıdan bir çelişkidir. Avrupa'nın akılcılığına yabancı bir tutumdur. Bu çerçevede Fransız Başbakanı'nın açıklaması özel bir ağırlık kazanıyor" dedi. 
Kumuçakos, Türkiye'nin AB'ye tam üyelik müzakerelerinin başlaması konusunda Yunanistan'ın "nihai" tutumunun, AB'nin ağustos sonunda karar alacak organlarında dile getirileceğini söyledi. 


</TEXT>
</DOC>
