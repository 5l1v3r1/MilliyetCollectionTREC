<DOC>
<DOCNO> 398440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo07.html </URL>
<DATE> 2005/11/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Trabzonspor yıldız oyuncularına kavuşuyor... 
</HEADLINE>
<TEXT>

     Turkcell Süper Futbol Ligi'nde yıldız oyuncularının sakat ve cezaları nedeniyle sahalardan uzun süre ayrı kalmasından dolayı zor günler geçiren Trabzonspor, yavaş yavaş bu oyuncularına kavuşuyor. 
     Fatih ve Szmykowiak'ın sakatlıktan kurtulup forma giymeye başlamasının ardından bordo-mavili kulüpte, gözler Profesyonel Futbol Disiplin Kurulu tarafından 10 ay ceza alan Gökdeniz'e çevrildi. 
     Bordo-mavililer, Tahkim Kurulu'na yapılan itiraz sonucu, cuma günü duruşmalı toplantıya katılacak olan Gökdeniz'in cezasının indirilmesini ve ligin ikinci yarısında bu futbolcunun tekrar takımda yer almasını bekliyor. 
     
     İLK FATİH DÖNDÜ 

     Trabzonspor'da sakatlık yaşayan oyunculardan ilk Fatih, formasına tekrar kavuştu. 
     Ligin 8. haftasındaki Galatasaray maçının ardından bel ve boynunda ağrıları artan ve tedavi için İtalya'ya giden takım kaptanı Fatih Tekke, 3 hafta sonra takıma dönebildi. 
     
     SZMYKOWİAK, 8 HAFTA SONRA 

     Bordo-mavililer, Polonyalı oyuncusu Szmykowiak'dan sakatlığı nedeniyle 8 hafta yararlanamadı. 
     Ligin 5. haftasındaki Gaziantepspor maçında ayağı kırılan Szmykowiak, bu haftaki Çaykur Rizespor maçında tekrar formasına kavuştu. 
     
     GÖKDENİZ'İN DURUMU 

     Trabzonspor'un yıldız futbolcularından sadece Gökdeniz Karadeniz, takımına dönemeyen isim oldu. 
     Büyük olasılıkla salı günü İstanbul'a gidecek Gökdeniz'in cezasının 6 aya indirilmesi halinde, ligin 4. haftasındaki Malatyaspor maçının ardından takımından ayrı kalan bu futbolcu ikinci yarıdaki karşılaşmalarda forma giyebilecek. 
     
</TEXT>
</DOC>
