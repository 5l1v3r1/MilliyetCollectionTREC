<DOC>
<DOCNO> 396668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun19.html </URL>
<DATE> 2005/11/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Talabani'den İran'a tarihi ziyaret 
</HEADLINE>
<TEXT>

     Irak Devlet Başkanı Celal Talabani, tarihi İran ziyaretine bugün başlıyor. Talabani, yaklaşık 40 yıldır İran'ı ziyaret eden ilk Irak devlet başkanı olacak. 
     İran Cumhurbaşkanlığı'ndan yapılan açıklamada, bugün İran ziyaretine başlayan Talabani'nin, akşamüstü saatlerinde Cumhurbaşkanı Mahmud Ahmedinejad ile görüşeceği belirtildi. 
     Açıklamada, Talabani'nin, İran Ulusal Yüksek Güvenlik Konseyi UYGK Genel Sekreteri Ali Laricani ve Dışişleri Bakanı Manuçehr Mütteki gibi yetkililerle de görüşmelerde bulunacağı kaydedildi. 
     Irak'ta Nisan ayında devlet başkanı seçilen Talabani, 1966-1968 arasında Irak Devlet Başkanı olan Abdürrahman Arif'ten sonra İran'ı ziyaret eden ilk Irak devlet başkanı olacak. 
     Irak Başbakanı İbrahim Caferi, Temmuz ayında İran'ı ziyaret etmişti. Caferi, Irak'ta Ocak ayında yapılan seçimlerin ardından İran'ı ziyaret eden en yüksek düzeydeki Iraklı yetkili olmuştu. 
     
</TEXT>
</DOC>
