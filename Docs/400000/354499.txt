<DOC>
<DOCNO> 354499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur35.html </URL>
<DATE> 2005/06/22/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kene ısırığından bir ölüm daha 
</HEADLINE>
<TEXT>

     Tokat'ın Niksar İlçesi'nde, kene ısırması sonucu rahatsızlandığı iddia edilen 1 kişinin, tedavi gördüğü Cumhuriyet Üniversitesi CÜ Hastanesi'nde yaşamını yitirdiği bildirildi. 
     Bir süre önce Niksar İlçesi'ne bağlı Hasanusta Köyü'nde yaşayan 60 yaşındaki Mustafa Çakmak, kene ısırması sonucu rahatsızlandı ve Tokat'taki tedavisinin ardından CÜ Tıp Fakültesi Hastanesi'ne sevk edildi. 
     İnfeksiyon Hastalıkları Anabilim Dalı Servisi'nde tedavi altına alınan Çakmak, hayatını kaybetti. 
     Yetkililer, virüs taşıyan bazı kenelerin bulaştırdığı tespit edilen Kırım Kongo Hemorojik Ateşi Hastalığı ön teşhisi konulan Çakmak'ın, kesin ölüm sebebinin kan örneklerinin incelenmesi sonucu ortaya çıkacağını bildirdiler. 
     
     PROF. DÖKMETAŞ FAZLA ABARTILMAMALI 
     CÜ Öğretim Üyesi Prof. Dr. İlyas Dökmetaş, hastalığın ''fazla abartılmaması'' gerektiğini belirterek, insanlarda paniğe yol açan ifadelerin kullanılmamasını istedi. 
     Bu yıl, Kırım Kongo Hemorojik Ateşi Hastalığı teşhisiyle 42 hastaya müdahale ettiklerini ve bu hastalardan 4'ünün yaşamını yitirdiğine dikkat çeken Dökmetaş, bazı ülkelerde ölüm oranlarının çok daha yüksek olduğunu ifade etti. 
     Dökmetaş, hastaları özel bir odada, titizlikle tedavi altına aldıklarını kaydederek, özellikle Tokat ve civarında kenelerin bulunduğu tahmin edilen alanlarda, insanların duyarlı olmasını, piknik yerlerinde çıplak el ve ayakla dolaşılmamasını istedi. 
     Kene ısırması halinde bu hayvanın kesinlikle çıplak elle çıkarılmaması gerektiğini vurgulayan Dökmetaş, bu olayla karşı karşıya gelindiğinde zaman geçirmeden sağlık kuruluşlarına başvurulması gerektiğini kaydetti. 
     
</TEXT>
</DOC>
