<DOC>
<DOCNO> 361662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/soneko15.html </URL>
<DATE> 2005/07/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
TÜSİAD ile Erdoğan arasındaki buzlar eridi 
</HEADLINE>
<TEXT>

     TÜSİAD ile Başbakan Recep Tayyip Erdoğan arasında bir süredir devam eden gerginlik bugün sona erdi. 
     Başbakan Recep Tayyip Erdoğan, "Biz, birbirimizle dayanışma içinde bu çalışmaları sürdürmekte kararlıyız" derken, TÜSİAD Başkanı Ömer Sabancı ise kırgınlık konusunun kendisi için gündemden kalktığını söyledi. 
     Başbakan Recep Tayyip Erdoğan ve TÜSİAD Başkanı Ömer Sabancı TÜSİAD Başkanlar Konseyi toplantısının ardından ortak bir açıklama yaptılar. 
     TÜSİAD Başkanı Sabancı, Türkiye’deki bütün konuların gelip AB’ye bağlandığını belirterek, AB’ye tam üyelik yolunda ilerlerken zaman zaman ortaya çıkan engellerin kalıcı olmayacağını düşündüklerini söyledi. AB Türkiye ilişkilerinde meselelere uzun vadeli bakmak gerektiğine işaret eden Sabancı, "Türkiye’nin reformlarda kaydettiği ilerlemelerle, AB’nin de kendi iç sorunlarını çözmesiyle orta ve uzun vadede tam üyelik hedefi doğrultusunda programlandığınız gibi ilerlemeye devam edeceğinize inanıyor teşekkür ediyoruz" dedi. 
     
     "KIRGINLIK KONUSU GÜNDEMDEN KALKTI" 

     Sabancı, Başbakanla daha önce aralarında yaşanan kırgınlığın anımsatılması üzerine, "Benim için bu konu gündemden kalkmıştır. Zaten şu gördüğünüz fotoğrafa ilave edecek bir başka yorum var mı bilemiyorum" dedi. 
     
     ERDOĞAN’IN KONUŞMASI 

     Başbakan Recep Tayyip Erdoğan, uzun zamandır yapmak istediği TÜSİAD ziyaretini bugün gerçekleştirdiğini ve Türkiye’nin ekonomik durumunu, özelleştirme çalışmalarını ve doğrudan yabancı sermayenin Türkiye’ye olan ilgisini görüşme fırsatını bulduklarını kaydetti. Erdoğan, bütün bunların odak noktasında yer alan 17 Aralık’tan sonraki AB sürecinin de görüşmelerinin önemli bir maddesi olduğunu söyledi. 
     Özellikle ekonomideki performansta gelinen noktanın her türlü takdirin üzerinde olduğunu, ekonomik parametrelerin diliyle kendini ortaya konduğunu belirten Erdoğan, "Bunların hiçbiri bizim için yeterli değil. Ama öyle bir anlayış iktidarda ki devletin ekonominin içerisinde olduğu bir yapı değil, devletin sadece denetleyen, düzenleyen, ufuk alan veya gösteren bir anlayışı temsil etmesi ve getirmesi iktidarımızın önceliğidir" dedi. 
     
     "ÖZEL SEKTÖRLE ELELE, OMUZ OMUZA YÜRÜYORUZ" 

     "Özel sektörle elele omuz omuza geleceğe yürüyoruz yürümekte kararlıyız" diyen Erdoğan, ilk altı aylık ihracatın 36.5 milyar doları yakaladığını, bunun da özel sektörün gayreti sayesinde olduğunu söyledi. Erdoğan, bu gelişmede ayrıca yurtdışı ziyaretlerinde yaptıkları görüşmelerin payının bulunduğunu da kaydetti. Erdoğan, "Biz, birbirimizle dayanışma içinde bu çalışmaları sürdürmekte kararlıyız ve Türkiye inşallah bir yatırımlar ülkesi olma yoluna doğru gidiyor" diye konuştu. Özelleştirmelerdeki gelişmelerin ve doğrudan yabancı sermayenin Türkiye’ye olan ilgisinin bunu gösterdiğini vurgulayan Erdoğan, "Temennimiz odur ki bu yıl sonuna kadar bunun verimlerini alalım. 
     Önümüzdeki yıl çok daha farklı bir konuma gelelim istiyoruz" dedi. Erdoğan, tüm bakanlarla azimle ve kararlıklıkla bu çalışmaları sürdürmeye devam edeceklerini belirtirken, Türkiye’de ekonomi içinde ve dışında yer alan tüm sivil toplum örgütleriyle de bu çalışmaları ortaklaşa devam ettireceklerini söyledi. 
     
     PANO POLEMİĞİ 

     Erdoğan ve TÜSİAD Başkanı Sabancı’nın açıklama yaptığı kürsünün arkasındaki cami ve Londra kulesinin yan yana yer aldığı panonun kaldırılması da polemik konusu oldu. Erdoğan, bu panonun kaldırılması konusunda bir telkinde bulunup bulunmadığı yönündeki bir soru üzerine, panoyu görmediğini söyledi. TÜSİAD Başkanı Sabancı ise hiçbir art niyet olmadan, asansörden inişin kolaylaştırılması için panonun kenara çekildiğini söyledi. Sabancı, Panonun TÜSİAD tarafından her yıl düzenlenen 9 Mayıs Avrupa ve Gençlik günü dolayısıyla hazırlanan bir pano olduğunu söyledi. Sabancı, "Vay bu resim buraya nasıl geldi diye bir polemik yaratmak hakikaten anlaşılır gibi değil. Buradan bir şey çıkarmak anlaşılır gibi değil" dedi. 
     
     "BU KADAR HASSAS OLMAYIN" 

     Söz konusu pano Erdoğan’ın isteği üzerine geri yerine çekildi. Erdoğan, panodaki her karenin birbirinden farklı kareler olduğunu belirterek, "Buradaki bir sorun sebebiyle böyle bir düzenleme yapılmış. Her atılan adımda, ben bu gösterdiğiniz hassasiyete teşekkür ediyorum. Ama bu kadar hassas olmayın" dedi. 
     
     KIRGINLIĞIN NEDENİ 

     Başbakan Recep Tayyip Erdoğan ile TÜSİAD Başkanı Ömer Sabancı arasındaki kırgınlık 8 Mart Dünya Kadınlar Günü’ndeki eylemlerde polisin kadınlara dayaklı müdahalesi sonrasında yapılan açıklamalar dolayısıyla başlamıştı. Sabancı 6 Mart’ta İstanbul’da yapılan gösterilerde polisin sert tutumu üzerine ’Hükümet siyasi sorumluluk üstlenmeli’ demişti. Erdoğan ise TOBB’da katıldığı Başkanlar Kurulu toplantısında "Amcasının katillerinin istediği gibi konuşuyor" diye yanıt vermişti. 
     TÜSİAD ve Başbakan arasındaki kırgınlık 29 Nisan’daki Yatırım Konseyi yumuşama sürecine girmişti. Erdoğan, bu toplantının ardından TÜSİAD’ı ziyaret etmek istemişti. Ancak bu ziyaret öncesinde AKP Genel Başkan Yardımcıları TÜSİAD’ı ziyaret etmişti. Ancak Sabancı, bu ziyaretin ardından yaptığı açıklamada da "Benim üzüntüm ve kırgınlığım devam ediyor. Bu bir kişisel konu haline gelmiştir. İki konuyu birbirinden ayırmak lazım. Önemli olan kurumların ilişkileri" demişti. 
     
     MUSTAFA KOÇ KAPIDA KARŞILADI 

     Başbakan Recep Tayyip Erdoğan, Türk Sanayicileri ve İşadamları Derneği TÜSİAD tarafından verilen öğle yemeğine katıldı. 
     Divan Otel’de verilen yemeğe, Başbakan Erdoğan’ın yanı sıra Maliye Bakanı Kemal Unakıtan, Sanayi ve Ticaret Bakanı Ali Coşkun, Tarım ve Köyişleri Bakanı Mehmet Mehdi Eker de iştirak etti. Yemekte, TÜSİAD Yüksek İstişare Konseyi YİK Başkanlık Divanı üyeleri, TÜSİAD Başkanlar Konseyi üyeleri ve TÜSİAD Yönetim Kurulu üyeleri de hazır bulundu. 
     TÜSİAD YİK Başkanı Mustafa Koç, Başbakan Recep Tayyip Erdoğan’ı otelin kapısında karşıladı. 
     
     "ÇOK SICAK, İYİ BİR TOPLANTI GEÇTİ" 

     Başbakan Recep Tayyip Erdoğan'ın, Türk Sanayicileri ve İşadamları Derneği TÜSİAD yöneticileriyle yaptığı yemekli görüşme sona erdi. 
     TÜSİAD Yüksek İstişare Konseyi YİK Başkanı Mustafa Koç, toplantının fevkalade iyi geçtiğini söyledi. İlk defa bu şekilde bir toplantı yaptıklarını kaydeden Koç, görüşmeye hem TÜSİAD Başkanlık Divanı üyeleri ve Başkanlar Konseyi üyeleri hem de Yönetim Kurulu üyelerinin katıldığını belirtti. 
     Mustafa koç, şöyle konuştu 
     "Bu diyaloğumuzun sağlıklı geçmesi, devam etmesi açısından toplantının çok önemli olduğuna kanaat getirdi herkes. Dolayısıyla sene içinde vaktimiz elverdiğince bu tip toplantıları yapmaya devam edeceğiz. Ülkenin gündemindeki konuları, ekonomiyle ilgili her türlü konuyu konuştuk. Orta ve uzun vadeli geleceğimizi biraz tartıştık. AB ekseni etrafında oturdu konular. Çok sıcak, iyi bir toplantı geçti." Ömer Dinçkök de, ekonomiden dış yatırımlara, AB'den ek protokole kadar her konuyu ele aldıklarını belirtti. 
     TÜSİAD'ın özelleştirmeyi desteklediğini ifade eden Dinçkök, ERDEMİR konusunun gündeme gelip gelmediğine ilişkin bir soru üzerine de, "ERDEMİR ismen gelmedi ama genel olarak destek ifade edildi" dedi. 
     TÜSİAD üyelerinden Asım Kocabıyık da, görüşmeyi değerlendirirken, "Enteresan" ifadesini kullandı. 

     
</TEXT>
</DOC>
