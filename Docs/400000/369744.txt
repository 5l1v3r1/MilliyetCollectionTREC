<DOC>
<DOCNO> 369744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonsiy06.html </URL>
<DATE> 2005/08/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
CHP milletvekili cami açtı, ezan okudu... 
</HEADLINE>
<TEXT>

     CHP Kastamonu Milletvekili Mehmet Yıldırım, Taşköprü İlçesi Yoğunoluk Köyü Hacılar Mahallesi'nde inşa edilen köy konağı ile bir caminin açılışını yaptı. 
     Yıldırım, Yoğunoluk Yardımlaşma ve Kalkındırma Derneği YOĞ-DER ve köylüler tarafından yaptırılan köy konağı ile caminin açılışında, okul yaparak aydınlanma devrimini gerçekleştireceklerini belirterek, şunları söyledi 
     ''Ahretimizi şenlendirmek için de camiler yapacağız. Hem okula gideceğiz, hem de camide ibadet yapacağız. Allah'a verdiği nimetlerden dolayı şükredip, Hz. Muhammed'e salavat getireceğiz, ülkemizin önderi Mustafa Kemal Atatürk'e dua edeceğiz. Buna çok ihtiyacımız var.'' Başbakan Recep Tayyip Erdoğan'ın Diyarbakır gezisine de değinen Yıldırım, ''Başbakan Erdoğan, Türkiye'de Kürt sorunu olduğunu açıkladı. Ben de Türkiye'de Kürt sorunu yoktur, Türk sorunu vardır diye haykırıyorum'' dedi. 
     
     MİNAREYE ÇIKARAK EZAN OKUDU 
     Daha sonra caminin açılışını yapan Yıldırım, burada 2 rekat namaz kıldı, gazetecilerin isteği üzerine de caminin minaresine çıkıp ezan okudu. 
     Yıldırım, Köy Konağı'na da Atatürk posteri, Atatürk'ün Gençliğe Hitabesi ve İstiklal Marşı levhası hediye etti. 
     
</TEXT>
</DOC>
