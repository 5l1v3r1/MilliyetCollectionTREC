<DOC>
<DOCNO> 372116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun29.html </URL>
<DATE> 2005/08/23/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Avrupa ülkeleri, İran ile yapmayı planladığı görüşmeleri iptal etti... 
</HEADLINE>
<TEXT>

     Avrupa ülkelerinin, İran'ı, nükleer silah üretme çabalarının ön adımları olabileceğinden şüphelenilen nükleer programını durdurmasına ikna için ortaya koyacağı önerilerle ilgili olarak Tahran ile 31 Ağustos'ta yapacağı görüşmeleri iptal ettiği bildirildi. 
     Fransa Dışişleri Bakanlığı sözcüsü Jean-Baptiste Mattei, Avrupa'nın İran'a nükleer programını durdurmasıyla ilgili resmi önerisinin bu ay iletildiğini, ancak Tahran'ın nükleer faaliyetlerine yeniden başlaması nedeniyle bu sürecin devam ettirilmeyeceğini kaydetti. 
     İran'ın görüşmeler sürerken nükleer çalışmalarını dondurma sözünü tutmadığını ifade eden Mattei, ''İran, Paris Anlaşması'nın uygulanmasını askıya almaya karar verdiği için 31 Ağustos'ta görüşme olmayacak'' dedi. 
     Mattei, üç Avrupa ülkesinin İngiltere, Fransa, Almanya ortak kararıyla, İran Paris Anlaşması dışında kaldığı sürece Tahran ile görüşme yapılmayacağını vurguladı. 
     İran, geçen yıl Paris'te tartışmalı nükleer programıyla ilgili olarak İngiltere, Fransa ve Almanya ile yaptığı görüşmelerde uranyum zenginleştirme faaliyetlerini askıya alma sözü vermişti. 
     İngiltere, Fransa ve Almanya, bu ay içinde İran'a daimi olarak nükleer yakıt üretme çabalarını durdurması karşılığında ekonomik, teknik ve siyasi tedbirler paketi önermiş, ancak İran bunu reddetmişti. 
     ABD ve AB'nin gizlice nükleer silah üretmeye çalıştığından şüphelendiği İran, nükleer teknolojiyi sadece barışçı amaçlarla, enerji üretimi için isteğini kaydediyor. 
     İran'ın geçen hafta İsfahan nükleer tesisinde uranyum dönüştürme çalışmalarını yeniden başlatması, ABD'nin yanı sıra AB'nin de tepkilerini artırmasına neden olmuştu. 
     
</TEXT>
</DOC>
