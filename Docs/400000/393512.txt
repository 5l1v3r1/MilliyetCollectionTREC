<DOC>
<DOCNO> 393512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur09.html </URL>
<DATE> 2005/11/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kask takmayan nişanlıları ölüm ayırdı 
</HEADLINE>
<TEXT>

     
     Bahri KARATAŞ- Ahmet SAYAR İZMİR, DHA 
     
İZMİR'in Bornova İlçesi'nde, piyasa araştırma şirketi sahibi nişanlısı 29 yaşındaki Soner Erişkin'in kullandığı motosikletin arkasına kasksız binen avukat 26 yaşındaki Yasemin Kartefe, motosikletin bir otomobile çarpması sonucu öldü. Kazada yaralanan soner erişkin ise hastanede tedavi altına alındı. 
     Kaza, Özkanlar Semti, Gediz Caddesi'ndeki Şok Market önünde 00.30 sıralarında meydana geldi. Bir arkadaş ortamında tanışan Avukat Yasemin Kartefe ile Soner Erişkin 1.5 yıl önce ailelerinin de onayı ile kendi aralarında nişan yaptı. Yaza düğün hazırlıkları yapan Kartefe ve Erişkin Bornova'da bir ev tutarak, birlikte yaşamaya başladı. 
     Dün akşam, Yasemin Kartefe ve Soner Erişkin, iki hafta önce aldıkları 35 DRS 40 plakalı Scotter motosikletle, aynı semtte oturan bir arkadaşlarını ziyarete gitti. Gecenin ilerleyen saatlerinde evlerine dönmek üzere yola çıkan Kartefe ve Erişkin, kasksız olarak motosiklete bindi. Mustafa Kemal Caddesi'ni Gediz Caddesi'ne bağlayan kavşağa geldiklerinde, motosiklet Gediz Caddesi'nden Y. İbrahim Hakkı Caddesi'ne giden 31 yaşındaki Hanefi Kızıl'ın kullandığı 35 AH 8193 plakalı otomobile, sağ orta kısmından çarptı. Çarpmanın etkisiyle savrularak, takla atan motosikletten fırlayarak beton zemine düşen Yasemin Kartefe ile Soner Erişkin ağır yaralandı. Kazayı görerek yardıma koşanlar tarafından, Ege Üniversitesi Hastanesi'ne kaldırılan Kartefe ve Erişkin, tedavi altına alındı. Durumu ağır olan 4 yıllık avukat Yasemin Kartefe, doktorların tüm çabalarına rağmen kurtarılamadı. 
     
     AİLENİN TEK ÇOCUĞU 
     Yasemin Kartefe'nin cesedi Ege Üniversitesi Hastanesi Morgu'ndan Adli Tıp Kurumu Morgu'na getirilerek otopsi yapıldı. Balıkesir Erdek'te yaşayan Nevzat- Zahide Kartefe çiftinin tek çocuğu olan Yasemin Kartefe'nin cenazesi defnedilmek üzere memleketine götürülecek. 2001 yılında Dokuz Eylül Üniversitesi Hukuk Fakültesi'nden mezun olan Yasemin Kartefe, Manisa ve Aydın Adliyeleri'nde görülen davalarda işkence yaptıkları gerekçesiyle yargılanan sanık polislerin avukatlığı ile Vakıfbank'ın kurum avukatlığını yapıyordu. 
     Nişanlısı Yasemin Kartefe'nin öldüğünden habersiz Ege Üniversitesi Hastanesi'nde yaşam mücadelesi veren Process Piyasa Araştırma Limited Şirketi'nin sahibi Soner Erişkin'in ise, henüz hayati tehlikeyi atlatamadığı bildirildi. 
     
</TEXT>
</DOC>
