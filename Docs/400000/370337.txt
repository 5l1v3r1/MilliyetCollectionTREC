<DOC>
<DOCNO> 370337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo50.html </URL>
<DATE> 2005/08/16/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Grekoromende Türkiye 1 altın 1 gümüş madalya kazandı... 
</HEADLINE>
<TEXT>

     23. Dünya Üniversiteler Yaz Spor Oyunları grekoromen stil güreş müsabakalarında Türkiye 66 kiloda Selçuk Çebi ile altın, Yekta Yılmaz Gül ile gümüş madalya kazandı. 
     Özel Yamanlar Lisesi Spor Salonu’ndaki müsabakaların akşam seansında 55, 66, 84 ve 120 kilolarda repesaj ve final müsabakaları yapıldı. 
     66 kiloda Kazak, Polonyalı ve ABD’li rakiplerini yenerek finale 
     çıkan Selçuk Çebi, Kore’li rakibi Ji Hyun Jung’u üstün bir performans göstererek, 2-0 5-0, 2-1 yendi ve Türkiye’ye güreşte ikinci altın madalyasını kazandırdı. Bronz madalyaları ABD’li Lester Justin ve Finlandiyalı Kautto Matti paylaştı. 
     Sporculara madalyalarını Gençlik ve Spor Genel Müdürü Mehmet Atalay taktı, maskotları ise Türkiye Üniversite Sporları Federasyonu Başkanı Kemal Tamer sundu. 
     Bayrak töreninde Dünya Üniversite Sporları Federasyonu FISU 
     marşının çalınmasının ardından salondaki seyirciler hep bir ağızdan İstiklal Marşı’nı okudu. 120 kiloda Macar, İranlı ve Rus rakiplerini yenen Yekta Yılmaz Gül, finalde Kübalı güreşçi Miguail Lopez Nunez ile karşılaştı. Karşılaşmayı iyi mücadele etmesine karşın 2-0 2-2, 0-2 kaybeden Yekta Yılmaz Gül, gümüş madalyada kaldı. Bronz madalyaları ise Litvanyalı Mindaugas Mizgaitis ile Rus Alexander Ekimov paylaştı. 84 kiloda repesaj müsabakasına çıkan Adem Taşçı, ilk turda Hırvat güreşçi Negad Zugasz’ı 2-1 4-1, 1-2, 2-0 yendi. Üçüncülük maçında Ermeni güreşçi Vahram Galstsyan ile karşılaşan Taşçı, karşılaşmayı 2-1 2-1, 0-5, 1-5 kaybederek, bronz madalyadan oldu. 84 kiloda Kanada milli takımında yer alan Türk sporcu Yasin Kaya ise sakatlığı nedeniyle Kübalı Gomez Corrales karşısına çıkmadı. 84 kilo finalinde Alman Bjorn Holk’u mağlup eden Gürcü Shalva Gadabadze altın madalyaya ulaşırken, bronz madalyaları Ermeni güreşçi Galstyan ile Kübalı Reiner Corrales Gomez paylaştı. 55 kiloda altın madalyaya Kuzey Koreli Ri İl Kyong ulaşırken, İranlı Hassan Rangraz gümüş madalya kazandı. Bronz madalyalar ise repesaj müsabakasında Onur Şensoy’u mağlup eden Kazak Askar Zhursymbaev ile Gürcü Goderdzi Davitadze’nin oldu. Grekoromen stil güreş müsabakalarına yarın 60, 74 ve 96 kilo müsabakalarıyla devam edilecek. Türkiye’yi 60 kiloda Bünyamin Emik, 74 kilo Şeref Tüfenk, 96 kilo Hamdi Eraslankılıç temsil edecek. 
     
</TEXT>
</DOC>
