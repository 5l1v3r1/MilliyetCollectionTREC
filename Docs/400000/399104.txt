<DOC>
<DOCNO> 399104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/dunya/dun05.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı kadın intihar komandosu 
</HEADLINE>
<TEXT>



Belçika'da yayın yapan RTL Radyosu, Irak'ta geçen günlerde Belçikalı bir kadının intihar komandosu olarak eylem yaptığını bildirdi. Irak'ta ilk defa Avrupalı bir kadının intihar komandosu olduğu belirtildi. İsmi açıklanmayan kadının aşırı dinci bir yabancıyla evlendikten sonra İslam dinini seçtiği ifade edildi. Haberde, intihar komandoları arasında kadın sayısının giderek arttığının bilindiği, ancak Batı Avrupalı bir kadının ilk kez bu eylemi yaptığı kaydedildi. Batılı istihbarat servisleri, Avrupa ülkelerinde faaliyet gösteren aşırı dinci terör örgütlerinde Avrupalı kadınların sayısının giderek arttığını, bunların bir kısmının sonradan Müslüman olduğunu belirtiyor. 


</TEXT>
</DOC>
