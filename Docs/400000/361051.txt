<DOC>
<DOCNO> 361051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko60.html </URL>
<DATE> 2005/07/14/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
İTO Yönetim Kurulu Başkanı Cari açık için tedbir almak lazım 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, TL'nin son derece değerli olması nedeniyle sanayinin gittikçe daha fazla ithal hammadde kullandığını, bunun cari açığı artırdığını belirterek, ''Buna bir tedbir lazım'' dedi. 
     İTO Meclis Toplantısı'nda konuşan Yalçıntaş, Çin'e karşı önerdikleri Akdeniz Platformu projesinin, çok büyük bir ilgi gördüğünü ifade ederek, dün kendilerine Avrupa Komisyonu'ndan projenin orada duyurulduğuna dair bir bilgi geldiğini bildirdi. 
     Yalçıntaş, ''Bu proje nasıl bu kadar herkesi heyecanlandırdı İspanya Kralı'ndan AB'deki komiserlere kadar... Artık herkes Çin tehlikesi karşısında konuşuyor, çok şarkı söylüyoruz ama dans etmek lazım'' diye konuştu. 
     Projenin 1.5-2 aydır mayalandığını belirten Yalçıntaş, Akdeniz Tekstil İşbirliği Günleri'ni 27-28 Eylül tarihlerinde İstanbul'da gerçekleştireceklerini, oluşturacakları ortamda Akdeniz havzasındaki tekstilcilerin bir araya gelmesini ve uluslararası ortaklıklar yapılmasını istediklerini ifade etti. 
     Uluslararası ortaklıklar sayesinde Çin gibi güçlü bir devin karşısına çıkabileceklerini kaydeden Yalçıntaş, ''Yoksa bizim firmalarımızın tek tek ortaya çıkıp Çin'le rekabet etmesi, hiç olmazsa kısa ve orta vadede çok zor gibi gözüküyor'' dedi. 
     Yalçıntaş, Türkiye'nin ileriye gitmesinin temel şartlarından birinin özel sektör ile hükümetin uyumunu yakalamaktan geçtiğini ifade ederek, Türkiye'de 3 yıldır son derece istikrarlı bir politika uygulandığını kaydetti. 
     Yalçıntaş, Türkiye'nin sağlıklı bir ekonomi ve dış ticaret yapısına kavuşabilmesi için yatırım, üretim ve ihracatı bir bütün olarak düşünmesi gerektiğini söyledi. 
     
     CARİ AÇIK UYARISI 
     TL'nin değerli olmasının ihracatçı için çok büyük bir olumsuzluk olduğunu dile getiren Yalçıntaş, ithalattaki artışa dikkat çekerek, TL'nin son derece değerli olması nedeniyle sanayinin gittikçe daha fazla ithal hammadde kullandığını, bunun cari açığı artırdığını ve istihdama olumsuz etkide bulunduğunu söyledi. 
     Yalçıntaş, ''Bu sıkıntıya bir çare bulalım. Biliyoruz ki Türkiye'nin cari açığı çevirmede herhangi bir sıkıntısı yoktur, ama tüccar, sanayici, işadamı olarak şunu da söylüyoruz ki bu bir sıkıntıdır. Bu sıkıntıya tedbir almak lazım. Eğer biz bu sıkıntıya tedbir almazsak çok daha büyük sıkıntılarla karşılaşabiliriz'' diye konuştu. 
     Yabancı sermaye ve özelleştirme konusuna da değinen Yalçıntaş, Türkiye'nin küresel ekonomi içinde yerini almak ve burada belirleyici bir aktör olmak istiyorsa, gerek yabancı sermaye, gerekse özelleştirme alanında cesur adımlar atması gerektiğini ifade etti. 
     Bugün Türkiye'ye gelen yabancı sermayenin çok büyük bir kısmının kısa ve orta vadeli fonlara kaydığını belirten Yalçıntaş, ''Biz ne yapıp edip bu sermayeyi mutlaka kalıcı yatırım alanlarına çevirici, istihdamı ve ihracatı artırıcı yönlere, mutlaka ama mutlaka kanalize etmeliyiz'' dedi. 
     
</TEXT>
</DOC>
