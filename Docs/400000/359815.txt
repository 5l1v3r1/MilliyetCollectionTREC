<DOC>
<DOCNO> 359815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/yazar/civaoglu.html </URL>
<DATE> 2005/07/10/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Postmolla dersi 
</HEADLINE>
<TEXT>


İran'ın yeni Cumhurbaşkanı Ahmedinecad'ın seçiminde, Türkiye'ye "ciddi dersler" var. 
Böyle giderse, AKP'ye hiç oy vermemiş ve vermeyecek olanlar bile R.T. Erdoğan'ı ve arkadaşlarını mumla ararlar. 
Ve... AKP'ye oy vermiş olanlar ile o çizgidekiler de bir bakarlar ki, içlerinden bir Ahmedinecad çıkmış... 
Kendilerini saf dışı edivermiş. 
....................... 
Ahmedinecad'a bakalım... 
Yoksul bir demirci ustasının oğlu. Zorlukla okumuş. Tahran'da mühendislik eğitimi alırken, mollaların denetimindeki siyasi İslam örgütlerine katılmış. Önceleri aktif eylemci, sonraları eylem plancısı beyinlerden biri olarak bütün kökten dinci oluşumlarda yer alıyor. 
Şah'ın devrilmesinden ve Humeyni'nin gelişinden sonra, Tahran'daki ABD Büyükelçiliği'nin basılması ve içerideki Amerikalıların 442 gün süreyle rehin tutulması sürecinde Ahmedinecad, eylemi planlayan beyinlerden biri... O süreçte Sovyetler Birliği'nin Tahran Büyükelçiliği'nin sık sık basılması eylemlerini de planlamış. 
......................... 
İslam devriminin yerleşmesi ve muhalif unsurların temizlenmesi sürecinde de genç Ahmedinecad, "sivil komutanlar" arasında... Humeyni rejimi h l kendi düzenli silahlı kuvvetlerine güvenemiyor. 
O nedenle kollarında kurdeleler olan "Sivil Devrim Muhafızları" kurulmuş. İç güvenliğin ve sisteme toplumsal uyumun denetimini onlar sağlıyor. 
Son Şah Rıza Pehlevi'nin oğluna göre, "eski rejime bağlı olanlardan binlercesi, o dönemde bu gibi örgütler savaşında beyinlerine birer kurşun sıkılarak öldürülüyor." 
......................... 
Yani Ahmedinecad, İslam devriminin çocuğu... Siyasal İslamın en derin inançlılarından biri. O ve onun arkadaşlarına göre "devrim" sulandırılmaktaydı. 
"Ekonomideki büyük başarısızlığın, örneğin, yüzde 20 işsizlik ve çalışma çağındaki her 3 kişiden birinin yoksulluk sınırında olmasının nedeni, bu çürümedir. İran, devrim günlerine yeniden dönmelidir." 
......................... 
Ahmedinecad'ın başka özelliklerine de dikkat çekmek isterim... 
Sırtında ucuzluk pazarından alınmış izlenimi veren ve adeta üstünden dökülen, aşınmış bir takım elbise... Yakası açık bir beyaz gömlek, "V yaka" gri bir süveter... 
Mütevazı bir evde oturuyor. Tek arabası eski bir Renault... Hiçbir lüksü yok. 
Sabah, güneş doğmadan işe başlıyor. Gece geç saatlere kadar çalışıyor. 
Kapısı sürekli açık. Dileyen girip derdini anlatıyor. Tahran Belediye Başkanlığı'nda başarı sağlamış. Kariyerinde, 6 ayda 7 bin 500 deprem evi yapıp depremzedelere teslim etmek gibi pırıltılar var. Toplum onu 3 özelliğiyle yüceltiyor "Dürüstlüğü", "verdiği sözü kesinlikle yerine getirmesi" ve "yoksullardan yana olması..." 
.......................... 
Humeyni ile birlikte İran'daki Şah Rejimi'ni deviren ve Mollalar Rejimi'ni kuran köktenci nesil, artık sorumluluk mevkilerini, kilit noktalarını ele geçirmekte. Satranç tahtasında "oynanan taşlar" olmaktan "satrancı oynayanlar statüsüne" geçmekteler. 
Onların eğitimleri, dünyaya bakışları, cemaatleri, tepkileri çok daha katı. 
.......................... 
Zaten Ahmedinecad da, kendisinden demokrasi yolunda adımlar isteyenlere, şöyle cevap veriyor "Böyle bir açılıma neden yok. Biz demokrasi vaat etmedik ki Biz sadece İslami demokrasi verebiliriz. Bizim arkasında olduğumuz yoksul kesimin acılarını gidermek için sadece İran'daki burjuvanın istekleri olan Batı türü demokratik hak ve hürriyetler çare değildir." 
.......................... 
Şah, Mollalar'ı okşadı... Mollalar tarafından devrildi. Mollalar, Devrim Muhafızları'nı ve benzerlerini yarattılar... 
Ve... Molla olmayan Devrim Muhafızı Ahmedinecad da Mollaları solladı... Cumhurbaşkanı seçildi. 
........................... 
Türkiye'nin ders alması gereken bir sosyo-politik laboratuvar deneyi gibidir bu. 
Rüzg r ekersen fırtına biçersin. 
Bugün ülkeyi yönetenler, kendilerinin de söyledikleri gibi değişmiş olabilirler, ama tabanları "değişmeyen ve değişmeyeceklerden" oluşuyorsa, cami avlularında, sokak aralarında, tekkelerde Kuran kursları gün gelir -ağzımdan yel alsın- bu toprakların da Ahmedinecad'larını üretir. Bizim Türkiye'nin postmodernlerine de postmolladan ders var. 



</TEXT>
</DOC>
