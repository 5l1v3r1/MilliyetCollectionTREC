<DOC>
<DOCNO> 388121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/siyaset/axsiy01.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Erdoğan'ın siyasi kriterleri 
</HEADLINE>
<TEXT>


"Siyasi" içerikli nasihatlerde bulunan Emine Erdoğan, "Siyasetimizi ve ticaretimizi kendi egomuzu tatmin için yaparsak, daha şehvetli, daha aydınlık bir geleceği mümkün kılamayız" dedi 

Abdullah Karakuş - Ankara 


Başbakan Recep Tayyip Erdoğan'ın eşi Emine Erdoğan, AKP'li kadınlara "siyasi" içerikli nasihatlerde bulundu. Vatandaşın siyasetçiden mucize değil içtenlik beklediğini belirten Emine Erdoğan, "Siyasetimizi ve ticaretimizi kendi egomuzu tatmin için yaparsak daha aydınlık bir geleceği mümkün kılamayız" dedi. 
Erdoğan, hafta başında katıldığı AKP İl Kadın Kolları Danışma Meclisi toplantısında AKP'li kadınlara şu uyarı ve tavsiyelerde bulundu 
SİYASETÇİDEN NE BEKLİYORLAR Bugüne kadar sayısız sosyal etkinliğe katıldım ve yüz binlerce kardeşimle göz göze geldim, el ele tutuştum. İnsanlar siyasetten, siyasetçiden mucizeler beklemiyor. İnsanlar sizden içtenlik istiyor, kendileri gibi olmanızı, kimliğinizi düşürmemenizi, tanınmaz hale gelmemenizi istiyor. 

Şehvetli gelecek 
EGO UYARISI Asıl olan kadrolarımızın yüreklerindeki heyecanı, arzuyu, muhabbeti dayanışma ruhuyla yapmalarıdır. İnsanlara daha büyük ülke özlemini anlatmayı terk edersek, kimliğimizi düşürürüz. İdeallerimiz kaybedersek, siyasetimizi ve ticaretimizi kendi egomuzu tatmin için yaparsak, daha şehvetli, daha aydınlık bir geleceği mümkün kılamayız. Yüreğimizdeki yangını, ülkeye ve insana hizmet ateşini söndürmezsek, Allah'ın izniyle bugünkünden aydınlık ve güzel günler görürüz. DEĞİŞİM VE DÖNÜŞÜM MESAJI Sizler Türkiye'de bir değişimi ve öze dönüşümü temsil ediyorsunuz. Sosyal yapınızda ve günlük hayatınızda değişimi hissetmek ve hissettirmek için her birinizi bekleyen önemli görevler vardır. Bu heyecanımızı daha çok kitlelerle paylaşmak zorundayız. ACIMASIZ REKABET Hiçbiriniz ama hiçbiriniz, 'Ben büyük bir dava için ne kadar katkıda bulunabilirim' demesin. Büyük mesafeler küçük adımlarla aşılıyor. Bize düşen yüreğimizdeki heyecanı hayata taşımaktır. Bazılarınız bir harf öğreterek, bazılarınız kardeş aileler edinerek, bazılarınız binlerce insana emek vererek bu yolu genişletir. Bu tüketim kültürü ne yazık ki insanımızı acımasız bir rekabete zorluyor. Bu zorluklarla mücadelede her gün bir adım öne çıkmak, ak siyasete omuz veren, parti amblemini yakasına takan herkesin önemli bir sorumluluğudur. 

</TEXT>
</DOC>
