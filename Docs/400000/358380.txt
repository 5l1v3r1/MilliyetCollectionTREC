<DOC>
<DOCNO> 358380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy16.html </URL>
<DATE> 2005/07/05/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Türk insanı ABD'ye nasıl bakıyor 
</HEADLINE>
<TEXT>

     Arı Hareketi’nce 1244 kişiyle yapılan araştırmaya katılanların yüzde 47’si "Türkiye-ABD ilişkilerinin kötü olduğunu" ifade ederek, bunun ana sorumlusu olarak büyük oranda ABD Hükümeti ve Başkan Bush’u gösterdi. 
     Marmara Pera Otel’de düzenlenen basın toplantısında konuşan Arı Hareketi Direktörü Özgür Ünlühisarcıklı, "Türk Kamuoyunun ABD’ye ve Amerikalılara Bakışı" araştırmasının, Koç Holding sponsorluğunda Infakto araştırma şirketince gerçekleştirildiğini söyledi. 
     "Tezkere oylamasından sonra Türk-Amerikan ilişkilerinde ilk defa çok boyutlu bir kırılma yaşandığını" kaydeden Ünlühisarcıklı, "bu kırılmanın her iki taraftaki siyasetçi, asker, medya kuruluşları ve kamuoyu üzerindeki olumsuz yansımalarının sık sık ortaya çıktığını" belirtti. 
     Günümüzde uluslararası ilişkilerde kamuoyunun da önemli bir aktör olduğunu vurgulayan Ünlühisarcıklı, "Bu bağlamda Türkiye-ABD ilişkilerinin yeniden tanımlanarak geliştirilmesi yolunda, Türk kamuoyunun ABD’ye ve Amerikalılara bakışının derinlemesine analiz edilmesinin büyük önem taşıdığına inanıyoruz. Araştırmayı da bu gerçekten yola çıkarak yaptırdık" dedi. 
     
     ARAŞTIRMA VE SONUÇLARI 
     Ardından Infakto Araştırma Şirketi kurucu ortağı Dr. Emre Erdoğan, araştırma sonuçları hakkında bilgi verdi. 
     Buna göre, araştırma, aralarında İstanbul, Ankara, İzmir, Trabzon, Samsun, Adana, Manisa, Diyarbakır ve Erzurum’un da bulunduğu 15 ilde, Haziran ayında 18 yaş üstü 1244 kişiyle gerçekleştirildi. 
     Araştırmada, katılımcıların yüzde 28’i "Amerikalılar", yüzde 50’si "ABD", yüzde 71’i ise "George W. Bush" hakkında "kesin 
     olumsuz görüşe sahip olduğunu" bildirdi. Ancak buna rağmen yüzde 32’si, "yaşamının bir döneminde Amerika’da yaşamayı istediğini" kaydetti. Araştırmada, katılımcıların yüzde 16’sının "Amerikan karşıtı", yüzde 44’ünün de "ABD ve Bush’a negatif, Amerikalılar ve Amerikan popüler kültürüne pozitif yaklaşan şüpheciler" olduğu tespit edildi. "Amerikan karşıtı" olanların yüzde 25’inin, son genel seçimlerde AK Parti, yüzde 16.3’ünün CHP’ye oy verdiği belirlendi. "Amerikan karşıtları" arasında yüzde 60 ile ilk sırayı ise erkekler aldı. Araştırmaya katılanların yüzde 47’si "Türkiye-ABD ilişkilerinin kötü olduğunu" ifade ederken, bunun ana sorumlusu olarak da büyük oranda ABD Hükümeti ve ABD Başkanı Bush’u gösterdiler. Katılımcıların yüzde 42.1’i, "hükümetin ABD politikalarını onayladığını" da bildirdi. Her 3 katılımcıdan yaklaşık 2’si "ABD’nin son yıllarda Türkiye’ye büyük haksızlık ettiğini" söylerken, yüzde 32’si de "iki ülke ilişkilerinin kötüye gideceğini" savundu. Katılımcılar, iki ülke arasındaki ilişkilere olumlu katkı yapan gelişmeler arasında ilk sırada terör örgütü elebaşı Abdullah Öcalan’ın yakalanmasını gösterirken, TBMM’nin tezkereyi onaylamamasını ise ilişkiye negatif etki eden en önemli gelişme olarak ifade ettiler. 
     
</TEXT>
</DOC>
