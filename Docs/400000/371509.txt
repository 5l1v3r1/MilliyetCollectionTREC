<DOC>
<DOCNO> 371509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur07.html </URL>
<DATE> 2005/08/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yurt çocuklarının harçlıkları artırıldı... 
</HEADLINE>
<TEXT>

     Yetiştirme yurtları ve Çocuk Esirgeme Kurumu'nda barınan ve öğrenim gören çocuklara verilen harçlıklar, iki katına çıkarıldı. 
     ''Yetiştirme Yurtlarının Kuruluş ve İşleyişine İlişkin Yönetmelikte Değişiklik Yapılmasına Dair Yönetmelik'' ile ''Sosyal Hizmetler ve Çocuk Esirgeme Kurumu Çocuk Yuvaları Yönetmeliği'nde Değişiklik Yapılmasına Dair Yönetmelik'', Resmi Gazete'nin bugünkü sayısında yayımlandı. 
     Söz konusu yönetmeliklerde yapılan düzenleme ile yetiştirme yurtları ve çocuk esirgeme kurumlarında barınan öğrencilerle, çeşitli nedenlerle öğrenime devam edemeyen çocuklara verilecek aylık harçlığın belirlenmesinde kullanılan gösterge rakamları, iki kat artırıldı. 
     Buna göre, her iki kurumda da ilköğretim 1-4 sınıfa devam edenlere ait gösterge rakamı 300'den 600'e, ilköğretim 5-8 sınıfa devam edenlere ait gösterge rakamı 450'den 900'e, lise ve dengi okula devam edenlere ait gösterge rakamı 600'den bin 200'e, yüksek öğrenime devam edenlere ait gösterge rakamı ise binden 2 bine çıktı. 
     Öğrencilere, gösterge rakamlarının her yıl bütçe kanunları ile tespit edilen memur maaş kat sayısının gösterge rakamı ile çarpımı sonucu bulunacak miktar kadar, hiçbir kesinti yapılmaksızın net aylık harçlık veriliyor. 
     
</TEXT>
</DOC>
