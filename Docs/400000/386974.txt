<DOC>
<DOCNO> 386974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur13.html </URL>
<DATE> 2005/10/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kızı ve torunuyla aynı sonu paylaştı 
</HEADLINE>
<TEXT>

     
     Sebahattin YILMAZ- Osman BEKLEYEN VAN, DHA 
     
VAN’da, demiryolundan karşıya geçmeye çalışan 75 yaşındaki Cemal Sona, trenin çarpması sonucu feci şekilde can verdi. Sona’nın kızı ve torununu da 10 yıl önce iki ayrı tren kazasında kaybettiği ortaya çıktı. 
     Abdurrahman Gazi Mahallesi’nde meydana gelen olayda, tren yolundan karşıya geçmeye çalışan 8 çocuk babası Cemal Sona'ya, TCDD Garı ile Van Gölü iskelesi arasında yük taşıyan makinist Özcan Yıldız yönetimindeki yük treni çarptı. Raylar üzerinde yaklaşık 200 metre sürüklenen Sona olay yerinde feci şekilde can verdi. Evine 300 metre uzaklıkta yaşamını yitiren Sona’nın yakınları, kaza yerinde sinir krizi geçirdi. Yakınları, Sona’nın 11 yaşındaki kızı Songül ile 10 yaşındaki torunu Semra Sona’nın da 10 yıl önce iki ayrı tren kazasında öldüklerini söyledi. 
     
     MAHALLELİ ÜST GEÇİT İSTEDİ 
     Rayların ortasından geçtiği Abdurrahman Gazi Mahallesi'nin sakinleri, tren yolunda hiç bir önlem alınmamasına tepki gösterdi. Yıllardır rayların etrafının tellerle örülmesi ve üst geçit yapılması için başvuruda bulunmalarına rağmen, hiçbir çalışmanın yapılmadığın belirten mahalle sakinleri, Burada her yıl 3-4 kişi tren kazasında ölüyor. Artık bu kaza son olsun. Ya rayların etrafını kapatsınlar ya da alt ya da üst geçit yapsınlar'' dedi. 
     Makinist Özcan Yıldız gözaltına alınırken, polis olayla ilgili soruşturma başlattı. 
     
     ÇOCUKLAR CESET BAŞINDA 
     Bu arada, kazadan sonra olay yerinde toplanan çocukların Sona'nın cesedini uzun süre incelemeleri dikkat çekti. Mahallede bulunan Vali Haydar Bey Lisesi ve İlköretim Okulu ile Fen Lisesi öğrencileri de kalabalığı görünce olay yerine geldi. Polis, çocukları cesedin başından uzaklaştırmak için uzun süre çaba gösterdi, ancak başarılı olamadı. 
     
</TEXT>
</DOC>
