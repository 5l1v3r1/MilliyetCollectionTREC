<DOC>
<DOCNO> 357658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonspo06.html </URL>
<DATE> 2005/07/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çaykur Rizespor 2 Brezilyalı peşinde 
</HEADLINE>
<TEXT>

     Çaykur Rizespor Yönetim Kurulu ve Transfer Komitesi Üyesi Orhan İstif, İstanbulsporlu Serhat dışında yerli oyuncu transferini tamamladıklarını söyledi. 
     İstif, yaptığı açıklamada, yerli oyuncular konusunda istediklerinin tamamına yakınını kadrolarına kattıklarını belirterek, ''Serhat dışında yerli oyuncu transferini tamamladık. Bu futbolcunun milli takımdan dönmesini bekliyoruz. Bonservisi konusundaki görüşmelerimiz de İstanbulspor ile sürüyor'' dedi. 
     Yabancı transferinde ise Karim Ziani ile her konuda anlaştıklarını dile getiren İstif, ''Futbolcunun bonservisi bulunduğu Fransa'nın Troyes Kulübü ile aramızdaki ufak pürüzlerin giderilmesi için yapılan görüşmelerde olumlu sonuç alındı. Ziani ile Türkiye'ye gelişinde ön protokol imzalamıştık. 12 Temmuz'da başlayacak Hollanda kampına katılacak'' diye konuştu. 
     Hakan Ünsal'ın transferinin gerçekleşmesinin ardından Victoria ile olan sözleşmelerini feshettiklerini dile getiren İstif, şöyle konuştu 
     ''2 Brezilyalı forvet oyuncusu daha transfer etmeyi düşünüyoruz. Kulüpleri ve futbolcuların kendileri ile görüşmeleri başlattık. Cezayirli savunma oyuncusu Madgid Bougherra transferinde ise kararı hocamız verecek. Kendisini hiç izleme fırsatı bulamadığı için kamptaki performansına göre değerlendirecek. Hafta sonu kampa katılmasını bekliyoruz. Eğer hocamız Bougherra transferinde olumlu görüş bildirirse İstvan Frenczi ile görüşerek karşılıklı karar vereceğiz.'' 
     
</TEXT>
</DOC>
