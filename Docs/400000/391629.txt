<DOC>
<DOCNO> 391629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yasam/axyas02.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstiklal' ağaçsız kalıyor 
</HEADLINE>
<TEXT>


İstiklal Caddesi'ne 10 yıl önce dikilen 400 ağaç, 'vitrinleri kapattığı' gerekçesiyle kaldırılıyor. Beyoğlu sakinleri karara tepki gösterdi 

ŞÜKRAN PAKKAN İstanbul 

Beyoğlu İstiklal Caddesi'nde çevreyi güzelleştirmek amacıyla 10 yıl önce dikilen ve bugün boyları 2 metreye ulaşan 400 ağaç, "fazla yer işgal ettiği" gerekçesiyle kaldırılıyor. Belediye, ağaçların kesimini esnafın "vitrinleri kapattığı" ve "yürüyüşü engellediği" gerekçesiyle istediğini ve talebin uygun görüldüğünü açıkladı. 

Topbaş'a mektup 
Büyükşehir Belediyesi'nin, İstiklal'in yeniden düzenlenmesi çalışmaları kapsamında yol üzerinde bulunan tüm ağaçları keseceğini öğrenen Beyoğlulular, karara tepki gösterdi. Beyoğlu Güzelleştirme ve Koruma Derneği, İstanbul Büyükşehir Belediye Başkanı Kadir Topbaş'a bir mektup yazarak tepkisini dile getirdi. 
Dernek Başkanı Baybars Altuntaş, Topbaş'a yazdığı mektupta, yapılan çalışmaların Beyoğlu'nun gelişimi açısından önemli bir rol oynayacağını söyleyerek, "Ancak umarız, bu çalışmaların sonunda daha yeşil bir Beyoğlu beklerken, ağaçları sökülmüş bir Beyoğlu ile karşılaşmayız" dedi. 
Altuntaş, yaptığı açıklamada, ağaçların sökülmeye başlandığını söyleyerek, "Ağaçların sökülmesi bir hata. Yeşil bir Beyoğlu istiyoruz. Sokak dar ve ağaçların ciddi bir yer kapladığını söylüyorlar. Gerekçelerini kabul etmiyoruz" diye konuştu. 

'Hata olur' 
Boğaziçi Üniversitesi Çevre Mühendisliği Fakültesi Çevre Bilimleri Enstitüsü Müdürü Prof. Dr. Orhan Yenigün, karar üzerine İstiklal Caddesi üzerinde yaptığı çalışma sonunda, ağaçların kesilmesine gerek olmadığını gördüğünü söyledi. Yenigün, şöyle konuştu 
"Sokakta yaptığım incelemede, tam tersine ağaçların çok ciddi bir bakıma ihtiyacı olduğunu gördüm. Fidanken yıpranmasın diye etrafına konulan bariyerler bile hala orada. Bir çevreci olarak, böyle bir şeyin yapılmasına kesinlikte karşıyım. Ağaçları kaldırmak çok büyük hata olur, o zaman da araçlar park yasağını deler." 

BELEDİYE YETKİLİLERİ 
ESNAF İSTEDİ Büyükşehir Belediyesi yetkilileri, konuyla ilgili olarak belediye meclis kararı olmadığını, ancak yaklaşık bir ay önce Muhsin Ertuğrul Tiyatrosu'nda esnafla düzenlenen ortak bir toplantıda kesim kararının alındığını söyledi. Yetkililer, birçok esnafın fazla yer işgal ettiği, vitrinleri kapattığı ve yürüyüşü engellediği gerekçesiyle ağaçların kaldırılmasını talep ettiğini ve itirazlar sonucunda yapılan oylamada ağaçların başka yerlere nakledilmesine karar verildiğini belirtti. 


</TEXT>
</DOC>
