<DOC>
<DOCNO> 355620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun23.html </URL>
<DATE> 2005/06/26/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Fransa İslam Konseyi’nin CFCM yönetim kuruluna iki Türk seçildi. 
</HEADLINE>
<TEXT>

     Filiz Önalan, 17 kişilik yönetim kurulunun tek kadın üyesi olurken, Haydar Demiryürek, yönetim kurulu üyeliğiyle birlikte, daha önce yürüttüğü genel sekreterlik görevine tekrar seçildi. 
     Fransa’daki Müslüman dernekleri, yoğun süren bir tartışmanın ardından, Dalil Ebubekir’i tekrar CFCM Başkanlık görevine seçti. 
     CFCM’nin 64 kişilik idari kurulu için geçen hafta seçim yapılmıştı. 
     Önalan ve Demiryürek ile birlikte, Ömer Kadan isimli Türk vatandaşı idari kurulda görev almaya hak kazanmıştı. 
     Fransa’daki 1230 cami ve Müslüman derneğinin temsilcisi 5220 delege, CFCM idari kurulunun belirlenmesi için geçen haftaki seçimde sandık başına giderek oy kullanmıştı. 
     64 kişiden oluşan idari kurulun 42 üyesi doğrudan seçimle 22 üyesi 
     ise Müslüman derneklerinin aldıkları kotaya göre yaptıkları tayinle belirlenmişti. Türk üyelerden Kadan, doğrudan seçim, Demiryürek ile Önalan ise derneklerin yaptıkları tayin sonucu idari kurula girmişti. Fransa İslam Konseyi, 2003 yılında İçişleri Bakanlığı’nın girişimiyle ülkedeki Müslümanların din adamı, ibadet yeri, din eğitimi ve günlük hayatta karşılaştıkları sorunlara çare bulmak amacıyla kurulmuştu. Fransa’da çoğu Kuzey Afrika kökenli 5 milyonun üzerinde Müslüman yaşıyor. 
     
</TEXT>
</DOC>
