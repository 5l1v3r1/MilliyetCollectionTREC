<DOC>
<DOCNO> 380419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/ekonomi/eko07.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfez ülkelerine Türk 'güvenlik aracı' 
</HEADLINE>
<TEXT>


Otokar'ın bombalama ve zırh delici mermilere karşı ilk Türk tasarımlı zırhlı iç güvenlik aracı Körfez ülkelerine ihraç edilecek 

PINAR ÇELİK Adapazarı 

Otokar, tasarımı kendisine ait ait zırhlı iç güvenlik aracı üretti. İlk olarak Ankara IDEF 2005 Savunma Sanayii Fuarı'nda dünyaya tanıtılacak aracın satış fiyatı ise en az 300 bin euro olarak belirlendi. 
Otokar Genel Müdürü Kudret Önen, "Avrupa esas pazar ama kendi ülkelerinde üretilen ürünleri almayı tercih ediyorlar. Bu yüzden Körfez ülkeleri hedef ülkeler açısından bizim için ciddi bir pazar" dedi. Otokar Genel Müdür Yardımcısı Serdar Görgüç ise 11 Eylül'den sonra değişen iç güvenlik kopseptinin yeni tasarı ve teknolojileri gerektirdiğini, Otokar'ın da bu talebi karşılamak için yeni tasarımlara yöneldiğini söyledi. Görgüç, aracın bombalar ve zırh delici mermilere karşı da dayanıklı olduğunu söyledi. 
13 kişilik personel kapasiteli araç, klima, buzdolabı, su ısıtıcısı gibi ekipmanlar için ayrı bir motor barındırıyor. 5 kapılı, 4 x 4 çekme sistemli, 8 adet atış deliği olan araç, 6 vitesli mekanik tip veya isteğe bağlı otamatik tip şanzımana sahip. 

Kapasite 100 - 150 adet 
Aracın gövdesinin düz ve çıkıntılardan arındırılmış olması, aracın üzerine tırmanılmasını engelliyor. Düz asfaltta 110 kilometre azami hıza çıkabilen araç bir metre derinlikteki sudan geçebiliyor. Araç aynı zamanda 60 derece eğimli arazide tırmanabiliyor. Aracın yanlarındaki ikinci kat zırh, araç dışındaki olası patlamalara karşı ikinci bir kalkan görevi görüyor ve patlama şokunu ana gövdeden önce emiyor. Bu şekilde araç içindeki personel patlamalardan minimum düzeyde etkileniyor. 
Zırhlı iç güvenlik aracının üretim kapasitesi yılda 100 - 150 adet olacak. 


</TEXT>
</DOC>
