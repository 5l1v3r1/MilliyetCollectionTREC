<DOC>
<DOCNO> 363184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur47.html </URL>
<DATE> 2005/07/21/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Bursa'da 3 ayrı noktada yangın çıktı... 
</HEADLINE>
<TEXT>

     Bursa merkez Osmangazi İlçesi’nde 3 ayrı noktada yangın çıktı. İtfaiye, yangınların eş zamanlı çıkması nedeniyle "sabotaj" ihtimali üzerinde duruyor. 
     Alınan bilgiye göre, Gazcılar Caddesi’ndeki Petek Bozkaya Apartmanı B Blok, Kardeşler Apartmanı ve Erikli Bahçe Sokak’taki Cumhur Apartmanı’nın bodrum katlarında eş zamanlı yangın çıktı. 
     Bursa Büyükşehir Belediyesi İtfaiye Müdürlüğü’ne bağlı ekiplerin zamanında müdahalesi sonucu 3 yangın da kısa sürede söndürüldü. 
     Cumhur Apartmanı sakinleri, itfaiye ekiplerince tedbir olarak tahliye edildi. Yoğun duman nedeniyle binadan inemeyen 6 kişi, itfaiye araçlarından balkonlara uzatılan merdivenler yardımıyla apartmandan çıkarıldı. 
     Özellikle Cumhur Apartmanı’nın bodrum katındaki yangını söndürmeye çalışan itfaiyecilerden bazılarının, yoğun dumandan etkilendikleri gözlendi. 
     Bursa Büyükşehir Belediyesi İtfaiye Daire Başkanı Orhan Doğan, gazetecilere yaptığı açıklamada, yangınların zamanında müdahaleyle büyümeden söndürüldüğünü, olayda yaralanan veya dumandan aşırı derecede etkilenen olmadığını söyledi. 
     Yangınların çıkış nedeniyle ilgili henüz net bir bilgiye sahip olmadıklarını belirten Doğan, "Yangınların tamamı söndürüldü, soğutma çalışmalarını sürdürüyoruz. Yangınların 3 ayrı yerde aynı anda çıkması nedeniyle sıradan bir durum değil. Başta sabotaj olmak üzere tüm ihtimaller üzerinde duruyoruz. Araştırmalarımız devam ediyor" dedi. 
     
</TEXT>
</DOC>
