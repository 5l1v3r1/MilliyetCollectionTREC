<DOC>
<DOCNO> 392403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonspo07.html </URL>
<DATE> 2005/11/05/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Aziz Yıldırım Yabancı oyuncu sınırı kalkmalı... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Türk futbolunda uygulanan yabancı oyuncu sınırlamasını eleştirerek, ''Önümüzün açılmasını istiyoruz'' dedi. 
     Fenerbahçe Kulübü'nün Faruk Ilgaz Tesisleri'nde gerçekleştirilen bayramlaşma törenine katılan Aziz Yıldırım, burada düzenlediği basın toplantısında, yabancı oyuncu sınırlaması konusunun futbol kamuoyunda tartışmaya açılmasını isteyerek, şunları söyledi 
     ''Önümüzün açılmasını istiyoruz. Fenerbahçe'yi dünya kulübü olma yolundaki hedeflerine ulaştıralım. Ama bu şartlarda zorlanacağız. Bunu ilgili mercilerden istiyoruz. Basından da rica ediyorum bu konuyu araştırıp, tartışmaya açalım. Türk futboluna gerçekten zarar verecekse, biz de bu düşünceyi kafamızdan atalım. Gelecekte Anelka gibi oyuncuların Türkiye'ye gelebilmesi için yabancı sınırının mutlaka kalkması lazım. Çünkü alacağınız 10 oyuncunun da hepsi bir Anelka olmayabilir. Fakat hiç değilse 5-6'sı Anelka, Alex, Appiah tipinde olur. O zaman kaliteyi getiririz.'' 
     
     ''KEŞKE MİLLİ TAKIMA ALIP OYNATABİLSEK'' 

     Aziz Yıldırım, dünyada artık sporun bir kavram haline geldiğini ve sen-ben meselesinin kalmadığını kaydederek, ''Hangi oyuncu nerede oynuyorsa, nerede mutluysa orada oynamalı. Keşke imkan olsa da Anelka gibi oyuncuları milli takıma alıp oynatabilsek. Türk Milli Takımı dünya şampiyonu olsa. Bunlardan kaçmamak lazım. Bunlardan kaçmak spora ihanettir'' şeklinde konuştu. 
     Türkiye'nin Avrupa Birliği'ne girmek için verdiği mücadeleye paralel olarak sporda da Avrupa Birliği şartlarını uygulamak gerektiğini savunan Yıldırım, şöyle konuştu 
     ''Bizim isteğimiz yalnız Fenerbahçe için değil, Türk sporu için. Bugün Almanya'ya bakıyorsunuz, bir zenciyi milli yapıp, milli takımda oynatıyorlar. Avrupa'nın bütün takımlarına baktığınızda yabancı oyuncuları alıp, iyileştirip kendi ülke vatandaşı yaparak milli takımlarda oynatıldığını görüyoruz. Sonuçta kazanan ülke futbolu oluyor. Hiçbir zaman oyuncular irdelenmiyor. Tarih te bunu irdelemeyecek.'' Türkiye'de Bayan Milli Basketbol Takımı'nda ABD'li bir oyuncunun Türk vatandaşı yapılarak oynatıldığını anlatan Yıldırım, futbol dışında hemen her branşta bu tip uygulamaların yapıldığını, ancak futbola gelince ''Türk futbolcusunun önü kesiliyor'' denildiğini ifade ederek, şöyle devam etti 
     ''Böyle saçma sapan bir şey olabilir mi Keşke oyuncu çok olsa, Beşiktaş, Galatasaray, Fenerbahçe ve Anadolu takımları da daha çok oyuncu getirebilse, Türk Ligi daha kaliteli hale gelse. kaliteli oyuncular getiremez ve kaliteli işler yapamazsanız, milli takımdan da çok büyük başarılar beklemek zor olur. Dünya bunu nasıl yapıyor Kimse kafasını kaldırıp da diğer ülkelerde durum nedir diye bakmıyor.'' 
     
</TEXT>
</DOC>
