<DOC>
<DOCNO> 378169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur22.html </URL>
<DATE> 2005/09/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Halterci Nurcan Taylan'ın duruşmaya zorla getirilmesine karar verildi 
</HEADLINE>
<TEXT>

     Olimpiyat Şampiyonu milli halterci Nurcan Taylan’ın, milli halterciler Aylin Daşdelen, Sibel Şimşek ve Şule Şahbaz’a, "terbiyesizler" diyerek hakaret ettiği iddiasıyla iki ayrı davayla yargılanmasına devam edildi. 
     Taylan, Daşdelen’e hakaret ettiği iddiasıyla Ankara 2. Asliye Ceza Mahkemesi’nde yargılandığı davanın duruşmasına katılmadı. Duruşmaya Daşdelen’in avukatı Cavit Öztürk geldi. 
     Taylan’ın ifadesinin alınamaması üzerine, gelecek duruşmaya zorla getirilmesine karar verildi. 
     Milli halterciler Şule Şahbaz ve Sibel Şimşek’in şikayetçi olduğu davada da müşteki haltercilerin Kocaeli Nöbetçi asliye Ceza Mahkemesi’nce alınan talimat ifadeleri Ankara 2. Asliye Ceza Mahkemesi’ne gönderildi. 
     Şahbaz ve Şimşek, Taylan’ın televizyonda kendilerine hakaret ettiğini savunarak, şikayetçi olduklarını belirttiler. 
     Ancak yeni Türk Ceza Kanunu uyarınca "hakaret" suçunda taraflar arasında uzlaşma koşulu arandığından, yargıç Nuri Öztürk, müştekilerin bu hakkı kullanıp kullanmayacaklarının sorulması için Kocaeli Nöbetçi Asliye Ceza Mahkemesi’ne bir talimat daha yazılmasına karar vererek, duruşmayı erteledi. 
     Taylan hakkında, yürürlükten kalkan Türk Ceza Kanunu’nun "hakaret" fiilini düzenleyen ve 6 aydan 2 yıla kadar hapis cezası öngören 482 son maddesinin şikayetçi her 3 halterci için ayrı ayrı uygulanması isteniyor. 
     
</TEXT>
</DOC>
