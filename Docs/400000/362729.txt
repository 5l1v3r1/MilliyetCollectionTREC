<DOC>
<DOCNO> 362729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko23.html </URL>
<DATE> 2005/07/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Otomotivde yaz molası... Renault ve Tofaş üretime ara veriyor... 
</HEADLINE>
<TEXT>

     Otomotiv sektörünün önde gelen ana sanayi kuruluşları, 22 Temmuz'dan itibaren değişik dönemlerde üretimlerini durduracak. 
     Türk Metal Sendikası 1 No'lu Şube Başkanı İsmail Dursun, AA muhabirine yaptığı açıklamada, OYAK Renault'nun 22 Temmuz-15 Ağustos tarihleri arasında üretimini durduracağını bildirdi. 
     Fabrikada çalışan 3 bin 400 işçinin büyük bölümüne yıllık izinlerinin kullandırılacağını belirten Dursun, yeni işe giren ve izin hakkı olmayanların da aralarında bulunduğu 450-500 işçinin bu dönemde fabrikada bakım ve onarım yapacaklarını kaydetti. 
     Dursun, ''Megane II Sedan'' ve ''Clio Symbol'' modellerinin üretildiği fabrikada, üretimin çift vardiya sürdüğünü belirtti. 
     Peugeot lisansıyla ''Partner'', ''J9'', ''Boxer'' ve ''Ducato'' marka hafif ticari araçların üretimini yapan Karsan'ın ise 22 Temmuz-8 Ağustos tarihleri arasında üretimini durduracağını kaydeden Dursun, fabrikada çalışan 800 işçinin aynı dönemde izne çıkacağını bildirdi. 
     Türk Metal Sendikası Bursa Şube Başkanı Şenol Özaydın da FIAT- TOFAŞ'ta 1-18 Ağustos tarihleri arasında üretim yapılmayacağını belirtti. 
     Özaydın, fabrikada çalışan 3 bin 450 işçiden 500-600'ünün bakım ve onarım çalışmalarını sürdüreceklerini ifade ederek, fabrikada halen çift vardiya halinde ''Albea'' ve hafif ticari araç segmentindeki ''Doblo''nun üretildiğini söyledi. 
     
</TEXT>
</DOC>
