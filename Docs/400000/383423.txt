<DOC>
<DOCNO> 383423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/dunya/axdun01.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakere ödevi ağırlaştı 
</HEADLINE>
<TEXT>


Önceki genişleme sürecinden çıkan dersler ışığında AB, Türkiye için öngördüğü müzakere başlığı sayısını 31'den 35'e çıkardı. 'Kamu ihaleleri', 'Fikri mülkiyet hakkı', Bilgi toplumu ve medya' yeni başlıklar arasında 

GÜVEN ÖZALP Brüksel 


Bundan önceki genişleme sürecinde, 10 ülke için müzakere başlıklarının sayısı 31 olarak belirlenmişti. "Bir önceki genişleme sürecinden çıkarılan dersler" ışığında, Türkiye'nin dahil olması beklenen yeni genişleme sürecinde başlıklara ilişkin yaklaşım da değişti. Türkiye'nin müzakere sürecinde açıp kapaması gereken başlık sayısı 35 olarak belirlendi. 
Listeye yeni giren başlıklar "Mali hizmetler", "Kamu ihaleleri", "Fikri mülkiyet hakkı", "Bilgi toplumu ve medya", "Trans-Avrupa ağları", "Adliye ve temel haklar" olarak belirginleşti. İptal edilen başlık ise "Telekomünikasyon ve haberleşme" oldu. 

Hırvatistan'a da aynı 
"Tarım" başlığı ikiye bölünerek "Tarım ve kırsal gelişme" ve "Gıda sağlığı, veteriner ve fitosaniter bitki sağlığı politikaları" oluşturuldu. Dört başlıkta da birleştirmeye gidildi. "Sanayi politikası" ve "Küçük ve orta ölçekli işletmeler" başlıkları birleştirilerek "İşletme ve sanayi politikası" halini aldı. "Eğitim ve öğretim" ile "Kültür ve görsel-işitsel politika" başlıkları da birleşerek "Eğitim ve kültür" adını aldı. 
Listede mevcut başlığa ekleme yapılan durumlar da mevcut. Bu çerçevede "Hizmetlerin temini hürriyeti" başlığına "Tesis hakkı" da eklendi. "Sosyal işler" başlığı da "Sosyal politika ve istihdam" halini aldı. 
Avrupa Birliği'nin koyduğu şartları yerine getirmesi halinde müzakerelere başlayacak olan Hırvatistan için de 35 başlık öngörülüyor. 

Türkiye'nin önünde aşılması gereken 35 başlık var 

1- Malların serbest dolaşımı 
2- Çalışanların serbest dolaşımı 
3- Tesis hakkı ve hizmetlerin temini hürriyeti 
4- Sermayenin serbest dolaşımı 
5- Kamu ihaleleri 
6- Şirketler hukuku 
7- Fikri mülkiyet hakkı 
8- Rekabet politikası 
9- Mali hizmetler 
10- Bilgi toplumu ve medya 
11- Tarım ve kırsal gelişme 
12- Gıda sağlığı, veteriner ve fitosaniter bitki sağlığı politikaları 
13- Balıkçılık 
14- Ulaşım politikası 
15- Enerji 
16- Vergilendirme 
17- Ekonomik ve parasal politika 
18- İstatistik 
19- Sosyal politika ve istihdam 
20- İşletme ve sanayi politikası 
21- Trans-Avrupa ağları 
22- Bölgesel politika ve yapısal unsurların koordinasyonu 
23- Adliye ve temel haklar 
24- Adalet, özgürlük ve güvenlik 
25- Bilim ve araştırma 
26- Eğitim ve kültür 
27- Çevre 
28- Tüketicilerin korunması ve sağlığın temini 
29- Gümrük birliği 
30- Dış ilişkiler 
31- Dış politika, güvenlik ve savunma politikası 
32- Mali kontrol 
33- Mali ve bütçe şartları 
34- Kurumlar 
35- Diğer 

Kronoloji 
46 yıldır uzun ince bir yoldayız 

31 Temmuz 1959 Türkiye, Avrupa Ekonomik Topluluğu'na ortaklık için başvurdu. 
11 Eylül 1959 AET, Ankara ve Atina'nın ortaklık başvurularını kabul etti. 
12 Eylül 1963 Türkiye ile Avrupa Ekonomik Topluluğu'nu Gümrük Birliği'ne götürecek ve tam üyeliği sağlayacak olan Ortaklık Anlaşması Ankara Anlaşması imzalandı. 
14 Nisan 1987 Türkiye, AB'ye üyelik için başvurdu. 
18 Aralık 1989 AB, Türkiye'nin henüz adaylığa hazır olmadığını açıkladı. 
1 Ocak 1996 AB-Türkiye arasında gümrük birliği başladı. 
13 Aralık 1997 AB liderleri Türkiye'nin aday olamayacağını açıkladı. Bunun üzerine Ankara, AB ile ilişkileri dondurdu. 
10 Aralık 1999 AB'nin Helsinki zirvesinde Türkiye AB üyeliğine aday oldu. 
6 Ekim 2004 AB İlerleme Raporu'nda Türkiye ile tam üyelik müzakerelerinin başlayabileceği tavsiye edildi. 
16-17 Aralık 2004 Avrupa Parlamentosu, AB'nin Türkiye ile 3 Ekim 2005'te tam üyelik müzakerelerine başlamasını tavsiye eden raporu kabul etti. 
13 Haziran 2005 AB Konseyi, Ankara Anlaşması'nı Kıbrıs Rum Kesimini de kapsayacak şekilde genişleten Ek Protokol'ü onaylandı. 
29 Haziran 2005 Avrupa Komisyonu, Müzakere Çerçevesi Taslağı'nı açıkladı. 
30 Temmuz 2005 Türkiye, Ek Protokol'ü imzaladı. Türkiye, Ek Protokol'ü imzalamasının, Rum Kesimi'ni tanıdığı anlamına gelmeyeceğine yönelik bir deklarasyon yayımladı. 

6 soruda müzakereler 

1. Müzakerenin amacı ne 
Müzakerelerin temel amacını aday ülkenin hangi şartlarda AB'ye üye olacağını belirlemek oluşturuyor. Bu süreçte aday ülke müktesebatını AB müktesebatına uydurma yükümlülüğüne giriyor. 

2. Hangi kurum sorumlu olacak 
Müzakereler Türkiye ile Avrupa Birliği üyeleri arasında hükümetlerarası konferans formatında yürütülecek. Müzakerelerde Türkiye'nin muhatabı AB'ye üye tüm ülkeler olacak. Buna Türkiye'nin henüz tanımadığı "Kıbrıs Cumhuriyeti" de dahil. 

3. Komisyon'un rolü var mı 
Müzakere sürecinin günlük akışında ve teknik çalışmalarında Komisyon yetkili olacak. Komisyon'un ana görevini yürütülen çalışmaları koordine etmek oluşturacak. Koordinasyon, Genişleme Dairesi tarafından sağlanacak. 

4. Müzakere kesilebilir mi 
Müzakere Çerçevesi'nde de belirtildiği gibi müzakerelerin kesilmesi mümkün. Özgürlük, demokrasi, insan haklarına ve temel özgürlüklere saygı ve hukukun üstünlüğü ilkelerinin Türkiye'de ciddi ve devamlı biçimde ihlal edilmesi halinde müzakereler askıya alınabilecek. Bu, Komisyon'un önerisi doğrultusunda veya üye devletlerin üçte birinin talebi üzerine gündeme gelebilecek. Konsey askıya almaya nitelikli çoğunlukla karar verecek. Müzakerelerin tekrar başlatılması şartları da aynı yöntemle gündeme gelecek. 

5. Başlıklar nasıl açılıp kapanacak 
Komisyon'un önerisi üzerine hareket edecek olan Konsey, her müzakere başlığının geçici olarak kapatılması ve uygun olacak durumlarda her bir faslın açılması için gerekli performans kriterlerini belirleyecek. Performans kriterleri müzakere başlığına bağlı olarak yasal uyum ve müktesebata yönelik tatmin edici bir sicille alakalı olacak. 

6. Üyelerin veto yetkileri var mı 
Her başlığın açılması 25 üyenin ortak kararını gerektiriyor. Dolayısıyla her üye ülke gerekli gördüğü anda veto yetkisini kullanma hakkına sahip. Bu, müzakere başlıklarının açılması için olduğu kadar kapatılması için de geçerli. 


</TEXT>
</DOC>
