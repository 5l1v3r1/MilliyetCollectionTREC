<DOC>
<DOCNO> 398578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun13.html </URL>
<DATE> 2005/11/28/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Le Matin Gazetesi'nden çirkin iddia... 
</HEADLINE>
<TEXT>

     Türkiye, İsviçre maçı sonrası alınacak cezaları hafifletmeye çalışırken Avrupa’nın önemli gazetelerinden Le Matin, Fatih Terim, Federasyon ve "milliyetçi" mafyanın futbolda komplo kurdukları iddiasına ilişkin bir haber-yorum yayımladı. 
     
     KOMPLO 

     Türkiye-İsviçre maçı öncesi milli futbol takımı teknik direktörü Fatih Terim, Futbol Federasyonu yöneticileri ve milliyetçi mafya üyelerinin bir komplo kurdukları iddia edildi. İsviçre’de yayınlanan Le Matin gazetesi, "Türkiye’yi Utandıran Komplo" başlıklı haberinde Türk medyası tarafından yayınlanan haberler ve kendi topladığı bilgilerin bir "komplo" olduğunu gösterdiğini öne sürdü. 
     Türkiye ile İsviçre arasındaki maç konusunda her türlü tezin ortada dolaştığını belirten gazete haber-yorumunda, "Galip İsviçre takımına yapılan nefret dolu karşılama ve uygulanan şiddet FİFA tarafından açılan bir soruşturmanın konusu oldu" diye yazdı. 
     FİFA’nın ilk defa Türk tarafını dinlediğine ancak karar ve cezaların ancak 2006 yılının başında verileceğine işaret eden gazete, Türk medyası tarafından yayınlanan haberler ve kendisinin topladığı bilgilerin yaşananların bir "komplo" olduğunu gösterdiğini öne sürdü. 
     
     YOKEDİLEN BANTLAR VARSA HESABI SORULACAK 

     Yeni görüntülerin İstanbul’da tünel ve soyunma odasında yaşananların, "Teknik direktör Fatih Terim, Türk Futbol Federasyonu yöneticileri ve mafya tarafından organize edilen bir komplonun sonucu" olduğunu doğrulayacağını öne süren Le Matin, bu görüntülerin stadyumdaki kameralarca çekildiğini belirterek "FİFA, bu bantları Türklerden istiyecek. Eğer yok edilmişse, yaptırımlar buna göre artırılacak" diye yazdı. 
     
     İKİ ÜLKE SAVAŞMIYOR AMA UTANÇ VERİCİ 

     Le Matin, "Bu ünlü bantlar olmasa da savaşta olmayan ülkeler arasında meydana gelen, en utanç verici maçlardan birinde olanları anlamak mümkün" dedi. Olanları daha iyi görebilmek için Fatih Terim’in milli takım teknik direktörü olarak görevlendirildiği döneme dönmek gerektiğini kaydeden gazete, Terim ile kontratın teknik direktörün "inişe geçtiği bir dönemde" imzalandığını savundu. 
     "Galatasaray ile 2000’de UEFA Kupasını kazandıktan sonra kaybetmekten nefret eden onun Terim’in 
     başarısızlıkları birbirini izledi. Milan’a geçişi ise bir ışıltı yarattı" diye yazan gazete, Terim’in İstanbul’da sonuç veren otoriter yaklaşımının Milan’da geçerli olmadığı görüşlerine yer verdi. 
     
     "TERİM AYDA 70 BİN EURO ALIYOR" 

     Milli takım teknik direktörü olarak Terim’in aylarca işsiz kaldıktan sonra hem Türkiye, hem de İşviçre’deki ölçülere göre çok büyük sayılan aylık 70 bin euro maaş aldığına dikkat çeken gazete, Terim’in, eski dostu, Türk Futbol Federasyonu Başkanı Levent Bıçakçı’nın desteğine sahip olduğunu yazdı. 
     Le Matin, Türk milli futbol takımının dünya kupasına girmesini sağlamaya angaje olan Fatih Terim’in sadece İsviçre’de yaşananları abartarak Türkleri "gaza getirmediğini" aynı zamanda hedefine ulaşmak için tüm ağlarını kullandığını iddia etti. 
     
     İSTİKRARSIZLAŞTIRMA KARARI OTELDE ALINDI 

     İstanbul’daki maç öncesi 13 Kasım’da İstanbul Konrad Otel’de yapılan bir toplantıda İsviçre ekibinin havaalanına varır varmaz "istikrarsızlaştırılması" kararı verildiğini öne süren gazete, bu amaçla, Türk Futbol Federasyonu yöneticilerinden Davut Dışli’nin Sedat Peker’e yakın "işadamlarının" katkısını sağladığını savundu. 
     
     KAYBOLAN BANTLARIN ESRARI 

     Söz konusu "işadamlarının" tüneldeki kameramanlara şiddet uygulamakla suçlandığını yazan gazete, kameramanların bugün hala korku içinde olduklarını öne sürdü. 
     Gazete bir kameramanın adının açıklanmasını istemeyen yakınının ifadelerine yer verdi. Buna göre söz konusu kişi, kameramanın tünel içindeki her şeyi çektiğini ancak kasetin çalındığını söylediğini belirtti. Aynı kişinin kameramanın Terim ve kaleci Volkan’ın hakemlerin odasının kapısına vurduklarını, mafya üyelerinden birinin de, İsveçli Grichting’in cinsel organlarına tekne attığını gördüğünü söylediğini yazdı. 
     
     FIFA, TERİM'İN AÇIKLAMASINDAN MEMNUN KALDI... 

     Futbol Federasyonu Başkanı Levent Bıçakcı, FIFA Disiplin Kurulu'nun, Milli Takımlar Teknik Direktörü Fatih Terim'in yaptığı açıklamadan son derece memnun olduğunu söyledi. 
     Levent Bıçakcı, yaptığı açıklamada, Fatih Terim'in ifade vermediğini, FIFA Disiplin Kurulu'nun kendisinin bilgisine başvurduğunu belirterek, "Toplantı çok kısa sürdü. Fatih Terim'e hoparlörden gelen ıslıklamaya davet, sahaya atılan cisimler, tünelde yaşanan kavgayı görüp görmediği soruldu" dedi. 
     Bıçakcı, iddia edildiği gibi Terim'in binaya gizlice gelmediğini ifade ederek, "Fatih Terim, kendisinin de olaylardan çok sonra tünele gittiğini, antrenörü de soyunma odasına götürdüğünü söyledi. Saha ortasında ise hakeme penaltıyı vermediğini söyledi" diye konuştu. Fatih Terim'e karşılaşmanın hakemi Frank de Bleeckere'i hırsız olarak nitelendirmesiyle ilgili olarak bir sorunun sorulmadığını kaydeden Bıçakcı, "Kayıtlarda böyle birşey olabilir. Ama burada bu konuşulmadı. Şu anda kayıtlar görüşülmüyor" ifadesini kullandı. 
     Bıçakcı, teknik direktör Fatih Terim, Futbol Federasyonu Milli Takımlar Sorumlusu Davut Dişli ve kaleci Volkan'ın medyada çıkan haberler nedeniyle FIFA tarafından çağırıldığını belirtti. 
     Bıçakcı, bir soru üzerine de İsviçre'nin, Fatih Terim'i şikayet etme hakkının bulunmadığını söyledi. 
     
     "BELKİ VERİLEN CEZAYLA YETİNİRİZ" 

     Futbol Federasyonu Başkanı Levent Bıçakcı, FIFA Disiplin Kurulu'nun alacağı kararla ilgili olarak, "Belki verilen cezayla yetiniriz, belki de tahkim kuruluna gideriz" dedi. 
     Federasyonun sorumlu olduğu konularda gerekli açıklamayı FIFA Disiplin Kurulu'na yaptıklarını dile getiren Bıçakcı, şöyle konuştu 
     "Bizim sorumluluğumuz sahaya atılan cisimler. Atılan cisimler, gözlemcinin raporunda yer aldığı ve bunu da inkar edemediğimiz için sorumluyuz. Bunun dışında stat hoparlöründen topun İsviçreli futbolcularda olduğu zaman ıslıklamaya davet var. Biz bunu iki türlü açıklıyoruz. Birincisi seyirciyi sakinleştirmek için davet yapıldı. Ama taraftar, fair-play'e davet edildiği zaman da ıslıkladı. 
     Bir de tünelde çıkan kavga var. Yaralanan futbolcuyu kimin yaraladığını araştırıyorlar. Biz de öğrenmek istiyoruz, araştırdık. Gittik stattaki kamera görüntülerini aldık. Bütün stat görevlilerinin ifadesini aldık." 
     
     "BERN'DEKİ MAÇ ŞU ANDA GÜNDEMDE DEĞİL" 

     Levent Bıçakcı, İsviçre ile Bern'de oynanan maçın şu an için FIFA Disiplin Kurulu'nun gündeminde olmadığını söyledi. 
     İsviçre Futbol Federasyonu Genel Sekreteri Peter Gilleron'un kurula açıklamalarda bulunduğunu ifade eden Bıçakcı, "Genel sekreter, havaalanındaki olayları yadırgadıklarını, başka bir ülkede bunun yaşanmayacağını, ama olabileceğini ve federasyonumuzun bunu taşımayacağını söyledi. Tüneldeki kavgaya ve futbolcularının sakatlanmasına çok üzüldüklerini belirtti. Bunun dışında bütün olanlardan son derece memnun kaldıklarını kaydetti" diye konuştu. 
     
     "OLAYLARI O KADAR BÜYÜTMEYELİM"- 

     Levenk Bıçakcı, Türk ve İsviçre medyasının olayları çok abarttığını ve bu tür yayınların olayları bu noktaya getirdiğini kaydetti. 
     Bıçakcı, bir gazetecinin FIFA'nın tarihindeki en büyük dava olup olmadığıyla ilgili sorusu üzerine, "FIFA'nın en büyük davası olup olmadığını federasyondan yazılı olarak sordurdum" yanıtını verdi. 
     Bıçakcı, bir soru üzerine de, "UEFA'da 16 yıldır görev yapıyorum ve son 3 yıldır asbaşkanım. Ben hiçbir duruşmada 25 kişi dinlendiğini görmedim" dedi. 
     
</TEXT>
</DOC>
