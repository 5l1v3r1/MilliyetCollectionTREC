<DOC>
<DOCNO> 361554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/siyaset/siy06.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumları 'tanımıyorum' açıklaması tek taraflı 
</HEADLINE>
<TEXT>


Yunanistan Büyükelçisi, Türkiye'nin Rumları tanımayacağı açıklamasının AB'yi bağlamayacağını söyledi 


Yunanistan'ın Ankara Büyükelçisi Michael Christides, Gümrük Birliği Ek Protokolü'nün imzalanmasının, gerek AB, gerekse Türkiye için bazı hukuki, siyasi ve ekonomik sonuçlar doğuracağını kaydetti. 
Türkiye'deki görev süresi kısa bir süre sonra dolacak olan Christides, Ankara'nın, protokolü imzalamanın Kıbrıs Rum Kesimi'ni tanımak anlamına gelmeyeceğine ilişkin bir açıklama yapmaya hazırlandığının hatırlatılması üzerine, bu konuda AB tarafından dile getirilen görüşü paylaştığını söyledi. Christides, bu görüşü de, "Bunun Türkiye'nin tek taraflı bir açıklaması olacağı, AB için herhangi bir sonuç doğurmayacağı" şeklinde açıkladı. 
Türkiye - Yunanistan ilişkilerinin de her alanda çok geliştiğine dikkat çeken Christides, bu dönemde ülkesini Ankara'da temsil etmesinin, kendisi için gurur kaynağı olduğunu söyledi. Christides, Türkiye ile Yunanistan arasında temeli atılan doğalgaz boru hattını tarihi ve sembolik bir adım olarak niteledi. İlişkilerin pek çok alanda gelişim gösterdiğine ve enerjinin bunlardan sadece biri olduğuna dikkat çeken Christides, iki ülkenin birbirine sadece doğalgaz boru hattıyla değil, gelecek yılın sonunda tamamlanacak elektrik ağıyla da bağlanacağını kaydetti. 

Motosikletini sattı 

Fotoğrafçılığı ve Harley Davidson motosikletlerine ilgisiyle de tanınan Christides'in, dönerken Yunanistan'a götüremediği motosikletinin bir Türk şirketi tarafından satın alındığı öğrenildi. Türkiye'den ay sonunda ayrılması beklenen Christides'in yerine, Yunanistan Dışişleri Bakanlığı Sekreteri Yorgo Yenimatas'ın atanması bekleniyor. 


</TEXT>
</DOC>
