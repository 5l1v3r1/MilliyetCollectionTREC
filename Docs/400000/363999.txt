<DOC>
<DOCNO> 363999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/yazar/guclu.html </URL>
<DATE> 2005/07/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversiteyi kazanmak bu yıl daha zor 
</HEADLINE>
<TEXT>

Üniversiteyi kazanmak, bu yıl geçen yıla göre daha zor gözüküyor. Gelecek yıl ise bu yıldan çok çok daha zor olacak. Çünkü yeni sınav sistemi A'dan Z'ye değişiyor. Bu yüzden ne yapıp edip, bu yıl üniversiteye girmelisiniz. 
İşinizin zor olduğunu çok iyi biliyoruz. Ama eğer üniversiteye girme konusunda kararlıysanız, biz bu konuda sizlere her türlü desteği vermeye hazırız. 
Bugünkü koşullarda, puanınız ne olursa olsun, hemen herkesin girebileceği bir fakülte, yüksekokul, yetenek sınavı ile öğrenci alan bir bölüm, parayı bastıranların rahatlıkla girebileceği vakıf üniversiteleri ve yurtdışı eğitim olanakları fazlasıyla var. Yeter ki siz ne istediğinizi çok iyi bilin ve kararlı olun. 
Bu noktada size düşen görev, ileriye yönelik olarak, puanınız ve olanaklarınız çerçevesinde ciddi kararlar almanız. Ondan sonrasını hep birlikte planlayıp hedefe adım adım yaklaşacağız. 
iyi bir tercih sıralaması ile kendinize gelecek için doğru bir yol haritası çizebilirsiniz. Bunun altın kurallarını bugün, yarın ve öbür günler, en ince ayrıntısına kadar sizlerle paylaşacağız. Öğrenmek istediğiniz her soruyu, sadece kendi birikimimiz ve MEF desteği ile yetinmeyip, en yetkili ağızlardan da bilgi alarak cevaplayacağız. Tercih sıralamasının kişiye özel püf noktalarını, sizlerle paylaşacağız. 
Üniversiteye girmek, bu yıl geçen yıla göre daha zor olacak. Çünkü kontenjanlar aynı kalırken, hatta bazı bölümlerde düşerken, hem ÖSS barajını aşan aday sayısı arttı hem de puanlarda dikkat çekici artışlar bekleniyor. 
Yandaki tabloda, bunu ayrıntıları ile görebilirsiniz. 

Puan mı, yüzdelik sıra mı .. 
Tercih sıralaması yaparken, sıralamanın neye göre yapılacağı, en çok sorulan soruların başında geliyor. Puan da önemli, yüzdelik dilim de. Ama çok daha önemli olan bir şey var ki, o da çok işinize yarayacak. Önünüzü görmenizi sağlayacak. Bu altın değerindeki bilgi, hangi üniversitenin, hangi fakülte ve bölümünün, hangi puan grubundan kaçıncı sıradaki öğrenciyi aldığına ilişkin. 
İnternetten çıkarttığınız ya da evinize gelen sınav sonuç belgelerinde, hangi puan grubunda kaçıncı sırada oldunuz yazılı. Başarı sıranızla, tercih listenize almayı düşündüğünüz fakülteleri kıyasladığınızda, çok önemli ipuçları yakalayabileceksiniz. 
Üniversitelerin, geçen yıl, hangi fakülteye geçen kaçıncı sıradaki öğrenciyi aldığı, bölük pörçük listeler halinde değil, tümüyle verilecektir. Bu tabloda ayrıca 2003 puanları ile 2004 puanlarını da kıyaslama olanağı bulabileceksiniz... 

ÖSYM Başkanı cevaplayacak 
Üniversiteye girişte en zor görev ÖSYM'nin. Bir anlamda gençlerin geleceğine onlar yön veriyor. ÖSYM, sadece ÖSS'yi yapmakla kalmayıp, Devlet Memurları Sınavı'ndan Tıpta Uzmanlık Sınavı'na kadar Türkiye için hayati öneme sahip yüzlerce sınavı da gerçekleştiriyor. İşte böylesine yoğun bir trafik içerisinde bulunan ÖSYM Başkanı Prof. Dr. Ünal Yarımağan, geleceğinize sağlıklı bir yön verebilmeniz için sizlerden gelecek her türlü soruya cevap verecek. 
Prof. Yarımağan'a yönelteceğiniz soruları, çok uzun olmamak kaydı ile aguclu milliyet.com.tr adresine ya da 0212.505 63 43 nolu faksa göndermeniz yeterli. 
Cevaplarını yine bu köşede sizlerle paylaşacağız. 
ÖSYM Başkanı Prof. Yarımağan, tercih sıralamasının püf noktalarından yerleştirmeye, yeni sınav sisteminden en çok tercih edilen bölümlere kadar her türlü sorunuzu bekliyor. 
Ayrıca üniversite rektörlerimiz de sizlerden gelen soruları içtenlikle cevaplayacaklar. 

Geleceğin meslekleri 
Tercih listesinin hazırlanması, sınav maratonunun en önemli aşaması. Eğer önümüzdeki bu kısa süreyi iyi değerlendirmezseniz, yıllardır süren tüm emekleriniz boşa gidebilir. 
Üniversiteyi kazanmak, hatta bitirmek her şey değil. Gençler arasında şu anda en mutsuz grup üniversite mezunları. Çünkü işsizlik oranının en yüksek olduğu kesim onlar. Siz de eğer bu mutsuzlar kervanına katılmak istemiyorsanız, çok ama çok dikkatli olmalısınız. 
10 gün boyunca bizi izlemeye devam ederseniz hayatınızda çok şeyler değişebilir. Bu süre içerisinde tercih sıralamasının altın kurallarından geleceğin en çok aranılan mesleklerine, taban puanlardan burs ve yurtlara, yurtdışı eğitim olanaklarından, kazanamayacaklara alternatif önerilere kadar her türlü bilgiyi ayağınıza getireceğiz. Üniversiteler rehberinin en donanımlısı da yine bizde olacak. Bizi izlemeye devam edin... 

Puan Türlerine Göre Tercih yapacak Aday Sayıları ve Kontenjanlar Puan türü 2004 2005 Kont. 2005 EA 530.011 638.534 65.100 Sayısal 257.778 297.532 89.300 Sözel 710.622 888.761 28.532 Y.Dil 30.839 38.401 10.038 
Kontenjanlar 4 yıllık fakültelere aittir. 



</TEXT>
</DOC>
