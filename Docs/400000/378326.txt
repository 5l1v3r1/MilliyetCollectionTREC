<DOC>
<DOCNO> 378326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun40.html </URL>
<DATE> 2005/09/14/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Gazze Şeridi'nde binlerce Filistinli İsrail'in çekilmesini kutladı... 
</HEADLINE>
<TEXT>

     Gazze Şeridi’ndeki eski Yahudi yerleşim birimi Neve Dekalim’de toplanan binlerce Filistinli, İsrail ordusunun Gazze Şeridi’nden çekilmesini kutladı. 
     Bölgedeki AFP muhabiri, göstericilerin, geçen kasım ayında ölen Filistin lideri Yaser Arafat’ın ve geçen yıl İsrail tarafından öldürülen Hamas lideri Şeyh Ahmed Yasin’in resimlerini taşıdıklarını duyurdu. 
     Gösteriye, Hamas, İslami Cihad ve Filistin Halk Kurtuluş Cephesi gibi radikal örgütlerin üyeleri de katıldı. 
     Gösteride konuşan Filistin lideri Mahmud Abbas’ın yardımcısı Tayib Abdülrahim, İsrail Batı Şeria’dan da çekilmedikçe ve Kudüs Filistin devletinin başkenti olmadıkça, tam anlamıyla mutlu olmayacaklarını söyledi. 
     Abdülrahim, "Yahudi yerleşim birimleri sonsuza dek var olamaz, bu kesin. İsrailliler, Gazze Şeridi’ndeki Kfar Darom ve Netzarim yerleşim birimlerinin ulusal güvenlikleri için hayati önem taşıdığını söylediler, ama sizin gücünüz sayesinde tüm bu birimleri terk ettiler" dedi. 
     Birlik çağrısı yapan Abdülrahim, Filistin halkının barış ve güvenlik içinde yaşamayı hak ettiğini ve bunun için tek yolun Filistinli gruplar arasında diyalog kurulması olduğunu belirtti. 
     Gösteride konuşma yapması beklenen radikal Hamas örgütü liderlerinden Mahmud Zahar da, gösteriden önceki açıklamasında, İsrail’in Hamas’ın saldırıları nedeniyle bölgeyi terk ettiğini söyledi. 
     İsrail güçleri, Gazze Şeridi’nden 38 yıllık işgalin ardından geçen hafta sonu çekilmişti. 
     
</TEXT>
</DOC>
