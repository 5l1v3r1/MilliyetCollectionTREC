<DOC>
<DOCNO> 398403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko06.html </URL>
<DATE> 2005/11/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Alacağınız otomobil kazaya karışmış mı 
</HEADLINE>
<TEXT>

     İkinci el otomobil satın almak isteyen ancak bu aracın daha önce ölümlü ya da maddi hasarlı trafik kazasına karışıp karışmadığını öğrenmek isteyenlerin birden fazla alternatifi var. 
     Konya Emniyet Müdürlüğü Trafik Denetleme Şube Müdürü Abdullah Yağmur, yeni otomobil satın almak için elden çıkarılmaya çalışılan otomobillerin fiyatlarının gerilemesinin bütçesi ancak ikinci el otomobil almaya uygun olan vatandaşları umutlandırdığını söyledi. 
     Ancak bu durumda olan kişilerin, satıcıyla fiyat konusunda pazarlığı yapılan otomobilin sadece motorunun iyi durumda olup olmadığı değil, sicili konusunda da cevaplanması gereken pek çok soru işaretleriyle karşılaştığını ifade eden Yağmur, bazı vatandaşların alacakları otomobilin daha önce trafik kazasına karışıp karışmadığı konusunda bilgi toplamaya çalıştığını, kiminin de otomobilin kazaya karıştığını satın altığı otomobilinde sorunlar yaşayınca anladığını anlattı. 
     
     İNTERNETTEN SORGULAYIN YA DA DİLEKÇE YAZIN... 

     İkinci el otomobil alırken, aracın daha önce kazaya karışıp karışmadığını ya da kazalar sonucu oluşan hasar derecesini öğrenmek isteyen vatandaşlara yardımcı olmaya çalıştıklarını vurgulayan Yağmur, şunları kaydetti 
     ''Bu konuda yardımcı olmamızı isteyen vatandaşlara ilk önerdiğimiz şey www.egm.gov.tr internet adresine girerek, sitede yer alan Ölümlü veya Yaralamalı Kazaya Karışan Araçları Sorgulama bölümünden, satın alacakları otomobilin plakasını yazarak sorgulama yapmaları oluyor. Bu siteden yararlanan kişiler, sorgulama sonucunda araç kazaya karışmışsa, kazanın tarihi, tutanağı düzenleyen birimin adı, sürücünün adı, maddi hasar miktarı, kaza yeri, ölü ve yaralı sayısı gibi bilgilere ulaşabiliyor. Çeşitli nedenlerle bu olanaktan yararlanamayan vatandaşlarımız ayrıca bir dilekçe yazarak Trafik Tescil ve Trafik Denetleme Şube Müdürlükleri'ne, söz konusu aracın geçmişi hakkında ayrıntılı bilgi alabiliyor.'' 
     
     BİR ALTERNATİFİNİZ DAHA VAR 

     Alacağı ikinci el otomobil için bu bilgilerle de tatmin olmayan vatandaşların sorgulama için bir başka alternatif daha bulunduğunu anlatan Yağmur, ''Hazine Müsteşarlığı'nın yarı resmi organı gibi çalışan Sigorta Şirketleri'nin elinde, bugüne kadar trafik kazalarına karışan otomobillerin çoğunun bilgileri bulunmaktadır. Bu kaza bilgileri, sıkça kaza yapan araçlara daha yüksek miktarlı poliçe düzenlenebilmesi için sigorta şirketleri arasında paylaşılmaktadır. Bu nedenle sigorta şirketlerine de bir dilekçeyle başvuran vatandaşlarımız, sorgulamak istedikleri otomobil hakkında Bilgi Edinme Yasası çerçevesinde ayrıntılı bilgi alabilirler'' diye konuştu. 

     
</TEXT>
</DOC>
