<DOC>
<DOCNO> 394953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/guncel/axgun01.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Olanlardan devlet sorumludur' 
</HEADLINE>
<TEXT>


Arpalı'nın yaşamının devletin güvencesi altındaki bir kurumda sona erdiğini belirten Prof. Kaboğlu, 'Yaşama hakkını güvence altına alan hukuk kurallarının ihlal edildiğini savundu 


Anayasa hukukçusu Prof. Dr. İbrahim Kaboğlu, Van Yüzüncü Yıl Üniversitesi Genel Sekreter Yardımcısı Enver Arpalı'nın yaşamının devletin güvencesi altında olan bir kurumda sona erdiğini anımsatarak "Bu olayın hem Anayasa ve Avrupa İnsan Hakları Sözleşmesi'ne AİHS aykırılık teşkil eden, hem de yaşama hakkı güvencesinin ihlaliyle karşı karşıya kalması gibi iki boyutu vardır" dedi. 
Kaboğlu, olayda yaşama hakkını güvence altına alan Anayasa'nın 17. maddesi ile AİHS'nin 2. maddelerinin ihlal edildiğini savundu. Kaboğlu, şunları kaydetti 
"Arpalı'nın beş aydır tutukluluk halinin sürdürülmesi kaçma ve delillerin yok edilmesi açısından zorunluluk ise bu da tutuklanmayı Anayasa'nın tutuklama koşullarına ilişkin 19. maddesi açısından ve AİHM'nin özgürlük ve güvenlik hakkını düzenleyen 5. maddesi açısından tartışmalı hale sokmuştur." 

İhlaller zinciri var 
Anayasa'nın 141. maddesinin bütün mahkemelerin bütün kararlarının gerekçeli olması buyruğunu öngördüğüne de dikkat çeken Kaboğlu, şöyle devam etti 
"Ayrıca AİHS, 'yakalama ve tutulma nedeniyle özgürlüğünden yoksun kılınan herkes, özgürlük kısıtlamasının yasaya uygunluğu hakkında kısa bir süre içinde karar vermesi ve yasaya aykırı görülmesi halinde kendisini serbest bırakması için bir mahkemeye başvurma hakkına sahiptir' hükmüne yer vermektedir. 'Habeas Corpus-Bedeni özgürlüğüne sahip ol' ilkesi ihlal edildiği için bu davada intihar söz konusu olmuştur" dedi. 
Arpalı'nın tutukluluk halinin Anayasa'nın hak arama hürriyeti ve adil yargılanma hakkını öngören 36. maddesini de ihlal ettiğini belirten Kaboğlu, "Bütün bu belirtilen hükümler ışığında Arpalı'nın yargıya ulaşma hakkı ihlal edilmiştir" diye konuştu. 



</TEXT>
</DOC>
