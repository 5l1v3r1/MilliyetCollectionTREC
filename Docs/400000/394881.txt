<DOC>
<DOCNO> 394881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur17.html </URL>
<DATE> 2005/11/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Vali Yardımcısı Eğer yangın A terminaline sıçrasaydı Esenboğa kalmazdı 
</HEADLINE>
<TEXT>

     Ankara Vali Yardımcısı Hayati Soylu, Esebenboğa Havalimanı B Terminali’nde dün gece çıkan yangın sonrasında iç ve dış hat uçuşlarında herhangi bir sorun yaşanmadığını bildirdi. 
     Soylu, Esenboğa Havalimanı’nda düzenlediği basın toplantısında, yangınla ilgili bilgi verdi. Hayati Soylu, yangının B Terminali’nde bulunan bir restorantın mutfak bölümünde firitöz cihazının içinde kalan sıcak yağın ateşle teması sonucunda meydana geldiğini ve daha sonra çatıya sıçradığını söyledi. 
     Soylu, Yangının ilk etapta emniyet görevlileri, Türk Hava Yolları ve DHMİ personeli ile vatandaşlar tarafından söndürülmeye çalışıldığını, yangının büyümesi üzerine Esenboğa Havalimanı itfaiye ekiplerinin müdahale ettiğini anlattı. Soylu, şunları kaydetti 
     "B Terminali’nde başlayan yangının A Terminali’ne sıçramaması için Esenboğa Havalimanı’ndaki itfaiye ekipleri yoğun çaba sarfetti. 
     Eğer yangın A Terminali’ne sıçramış olsaydı, Ankara Esebenoğa Havalimanı diye bir şey kalmazdı. Gecenin ilerleyen saatlerinde Ankara Büyükşehir belediyesi itfaiye ekiplerinin de müdahalesiyle yangın bir felakete dönüşmeden söndürüldü. Can kaybının olmaması sevindirici. 
     Esenboğa Havalimanı’ndaki iç ve dış hat uçuşlarında herhangi bir sorun yok." Soylu, yangınla ilgili Kriz Masası oluşturduklarını belirterek, hasar tespit çalışmalarının DHMİ tarafından yapılacağını söyledi. 
     Hayati Soylu, "Ne yapılacağı keşif sonrasında ortaya çıkacaktır. Şu anda daha önce dış hatlar olarak kullandığımız A Terminali’ni iç ve dış hatlar olarak düzenledik. İç hat yolcularımız rahatlıkla burayı kullanabilecekler" diye konuştu. 
     Vali Yardımcısı Soylu, 3 Aralık’ta başlayacak Hac dönemini de sorunsuz atlatmak için çalışmaların devam ettiğini belirterek, "Hacı adaylarımızdan isteğimiz, Esenboğa Havalimanı’na yoğunluk oluşturacak hareketlerden kaçınmaları" dedi. 
     Yangın söndürmede itfaye ekipleri ve görevlilerinin olağanüstü bir çalışma ortaya koyduğunu da vurgulayan Soylu, can kaybının olmamasının sevindirici olduğunu söyledi. 
     Soylu, gazetecilerin yangında ihmali olanlar hakkında soruşturma açılıp açılmadığı konusundaki bir soru üzerine de, "Yangının bir kasıt sonucu çıktığına ihtimal vermiyorum. İhmal olabilir. Çubuk Cumhuriyet Savcısı çalışmalarını sürdürüyor. Sonuç ondan sonra ortaya çıkacak. Tespitler yapıldıktan sonra gerçek ortaya çıkacaktır" cevabını verdi. 
     Devlet Hava Meydanları İşletmesi Genel Müdürlüğü’nden yapılan yazılı açıklamada da yangında, İç Hatlar Terminali’nin tamamen kullanılamaz hale geldiği, ancak seferlerin aksamaması için her türlü tedbirin alındığı belirtildi. 
     
</TEXT>
</DOC>
