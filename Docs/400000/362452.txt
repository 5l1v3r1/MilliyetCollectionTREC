<DOC>
<DOCNO> 362452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy25.html </URL>
<DATE> 2005/07/19/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Anayasa Mahkemesi Başkanlık seçimi bir veya iki defa daha yapılacak 
</HEADLINE>
<TEXT>

     Anayasa Mahkemesi Başkanı Vekili Haşim Kılıç, Anayasa Mahkemesi Başkanlık seçiminin yedek üyelerin katılımıyla bir veya iki kez daha yapılacağını söyledi. 
     Kılıç, AA muhabirinin, Cumhurbaşkanı Ahmet Necdet Sezer’in Anayasa Mahkemesi’nin 2 asıl üyeliğine seçim yaptığını anımsatarak, başkanlık seçimlerine nasıl devam edileceğini sorması üzerine, üyelerin görev başlamasıyla ilgili prosedürü anımsattı. 
     Yeni üyelerin ant içmeden göreve başlayamadıklarını, bunun için de belirli bir zamana ihtiyaç bulunduğunu kaydeden Kılıç, bu nedenle yedek üyelerin katılımıyla başlayan seçimlerin bir veya iki defa daha yapılacağını söyledi. 
     Kılıç, daha önce yaptığı açıklamalarda ise bu ay içinde sonuç alınamaması halinde üyeler Ağustos ayında izne çıkacağı için seçimlerin Eylül ayına kalacağını belirtmişti. 
     Anayasa Mahkemesi Başkanlık seçiminin Eylül ayına kalması durumunda Cumhurbaşkanı Sezer’in bugün seçtiği 2 asıl üye de heyette yer alabilecek. Ant içmenin o zamana kadar tamamlanması bekleniyor. 
     Anayasa Mahkemesi’nin üst düzey yönetici kontenjanından bir üyeliği halen boş bulunuyor. Atama, Cumhurbaşkanı Sezer tarafından yapılacak. 
     
     40 TURDAN SONUÇ ÇIKMADI 
     Başkanlık için bugüne kadar 4 oturumda yapılan 40 turdan sonuç alınamamıştı. Başkanvekili Haşim Kılıç ile üyeler Fulya Kantarcıoğlu, Ahmet Akyalçın, Tülay Tuğcu ve Mehmet Erten’e seçimlerde oy verilmişti. Bu turlarda, hiçbir aday Anayasa Mahkemesi Kurulu’nun salt çoğunluğunu oluşturan 6 üyenin oyunu alamamıştı. Bugüne kadar yapılan turlarda Kantarcıoğlu ve Akyalçın 4’er oyla en fazla oy alan üyeler olmuşlardı. 
     
</TEXT>
</DOC>
