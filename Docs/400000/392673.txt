<DOC>
<DOCNO> 392673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/spor/spo04.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetimden moral turu 
</HEADLINE>
<TEXT>


Trabzonsporlu yöneticiler, dünkü idman sonrası bire bir görüştükleri futbolcuları terapiye aldılar. Takımın krizden çıkması için seferber olan bordo - mavililer yaşanan sıkıntıları da masaya yatırdılar 


Trabzonspor, ligde evinde oynadığı son üç maçtan sadece 2 puan çıkarırken, yönetim Gençlerbirliği beraberliğinin ardından yine futbolculara tam destek verdi. 
Taraftarların istifaya çağırdığı Başkan Atay Aktuğ yönetimi, karşılaşma sonrası yapılan değerlendirme toplantısında daha önceki zirvelerde olduğu gibi "devam" kararı aldı. Kongreye gitmek isteyen bazı yöneticiler de ikna edildi. Daha sonra Asbaşkan Ömer Sarı, yöneticiler Metin Akbaşoğlu, Şener Yavuz ve Ahmet Çubukçu dün sabahki çalışmayı izleyip, oyunculara moral verdi. 
Ömer Sarı, hatalı yediği goller için eleştirilen kaleci Jefferson, Metin Akbaşoğlu da tedavisi olumlu geçen Szymkowiak ile görüştü. Yöneticilerin takımda yaşanan sıkıntılar hakkında da futbolcuların görüşüne başvurduğu bildirildi. 

Dokuz eksik 

Karadeniz ekibi, ara vermeden Diyarbakır maçının hazırlıklarına başladı. Fransa'ya giden Teknik Direktör Halilhodziç'in katılmadığı idmanı antrenör Bruno Baronchelli yönetti. Çalışmaya milli takımlara giden Fatih, Hüseyin, Jun ve Lee Yong, izinli olan Özgür, Volkan, Celalettin ve Gökdeniz ile arka adalesinde ağrıları bulunan Mehmet Yılmaz katılmadı. Szymkowiak takımdan ayrı topla çalıştı. 

Emniyet takipte 

Gençlerbirliği maçı sonrası olay çıkaran 9 kişi gözaltına alındı. Trabzon Emniyet Müdürlüğü yetkilileri, kimliklerini aldıktan sonra bu kişileri serbest bıraktı. Ateş yakan, koltukları kırdıkları tespit edilen ve kavga çıkaran fanatiklerin kameralar vasıtasıyla belirlenmesinin ardından bu kişilere para cezası verilecek. Emniyet müdürlüğü, polis kameralarının incelendiğini açıkladı. 


</TEXT>
</DOC>
