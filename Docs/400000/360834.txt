<DOC>
<DOCNO> 360834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur44.html </URL>
<DATE> 2005/07/13/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Ödül pazarlığı karakolda bitti 
</HEADLINE>
<TEXT>

     İzmit'te geçen hafta kaçan ve sahibinin gazeteye ilan vererek bulana ödül vereceğini açıkladığı papağanı bulan kişi, ödül miktarından yüksek para isteyip, hayvanı başka birine satabileceğini söyleyince, olay polise intikal etti. 
     AA muhabirinin edindiği bilgiye göre, papağanı geçen hafta kaçan ve gazetelere ilan vererek, kuşu bulan kişiye ödül vereceklerini duyuran Selma ve Erol Parmaksız'ı bugün telefonla arayan M.A, papağını bulduğunu belirterek, çiftle buluştu. 
     Papağanı bin 500 YTL karşılığında başka birine satmak üzere anlaştığını, o sırada gazete ilanını görerek çifti aradığını anlatan M.A, aynı tutar karşılığında papağını teslim edebileceğini söyledi. 
     Parmaksız çiftinin 200 YTL verme teklifini kabul etmeyen ve ''kendisinin bir ticaret adamı olduğunu'' söylediği belirtilen M.A, bir süre tartıştıktan sonra buluşma yerinden ayrıldı. 
     Bunun üzerine polise başvuran Selma Parmaksız, polisin tavsiyesiyle M.A'yı tekrar arayarak, pazarlık yapmak için buluşma teklif etti. Buluşma yerine dönen ve polisleri görünce kaçmak isteyen M.A, kendisini hırsız zanneden bir vatandaş tarafından yakalandı. Çiftin şikayetçi olduğu M.A'yı Polis Merkezi'ne götürüldü. 
     Merkezde M.A. ile anlaşan ve papağanlarını teslim alan Parmaksız çifti, papağan için herhangi bir ücret ödemediklerini açıkladılar. 
     Selma Parmaksız, 'Duman' adlı papağını çocuğu gibi sevdiğini ve bulunmasının kendisini çok mutlu ettiğini söyledi. 
     Avusturya'da yaşayan Parmaksız, papağanı, Türkiye'ye tatile gelirken bırakacak kimsesi olmadığı için beraberinde getirdiğini söyledi. 
     
</TEXT>
</DOC>
