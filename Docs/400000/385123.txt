<DOC>
<DOCNO> 385123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur15.html </URL>
<DATE> 2005/10/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Diyarbakır, 6 dilde tanıtılıyor... 
</HEADLINE>
<TEXT>

     Diyarbakır'da kentin tarihi ve turistik mekanlarını anlatan 6 dilde broşür bastırıldı. 
     Sur Belediye Başkanı Abdullah Demirbaş, AA muhabirine yaptığı açıklamada, göreve geldikleri günden bu yana Diyarbakır'ın tarihi zenginliklerinin ve değerlerinin tanıtılması için çaba gösterdiklerini söyledi. 
     Bu amaçla kenti tanıtıcı broşür ve CD hazırladıklarını, geçen yıl sadece Türkçe olarak hazırladıkları CD ve broşürleri bu yıl 6 dilde oluşturduklarını belirten Demirbaş, Türkçe, İngilizce, Kürtçe, Rusça, Süryanice ve Ermenice CD ve broşürleri, turizm acenteleri ile ulusal ve uluslararası fuarlara gönderdiklerini söyledi. 
     Demirbaş, ''Amacımız değişik diller aracılığıyla geniş kitlelere ulaşmak, Diyarbakır'ı tanıtmak ve insanların kentte gelişlerini sağlamaktır'' dedi. Çok kültürlü ve çok kimlikli kültürel değerlerleri açığa çıkarmayı hedeflediklerini ifade eden Demirbaş, ''Yaptığımız çalışmalarla 33 medeniyete ev sahipliği yapmış kente daha çok turistin geleceğini umuyoruz'' dedi. 
     
</TEXT>
</DOC>
