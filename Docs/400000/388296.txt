<DOC>
<DOCNO> 388296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy12.html </URL>
<DATE> 2005/10/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Hukukçular Derneği'nden rektörlere tepki 
</HEADLINE>
<TEXT>

     Hukukçular Derneği, Van Yüzüncü Yıl Üniversitesi Rektörü Prof. Dr. Yücel Aşkın’ın tutuklanmasının ardından rektörlerin Ankara’da YÖK Başkanı Prof. Dr. Erdoğan Teziç başkanlığında toplanarak yayınladığı bildirinin, yargıya müdahale olduğunu ileri sürdü. 
     Dernekten yapılan yazılı açıklamada, "Van Üniversitesi Rektörü hakkında soruşturma başlatılmasından itibaren YÖK’ün rektöre sahip çıktığını ifade etmeye başladığı" ve "rektörün yargı önüne çıkarılıp tutuklandığı" kaydedildi. 
     "Bu gelişme üzerine rektörler Ankara’da YÖK Başkanı Erdoğan Teziç’in başkanlığında toplanarak bir bildiri yayınlamışlardır. Bu bildiri açıkça yargıya müdahaledir" denilen açıklamada, tutuklama kararından sonra soruşturmanın hukuki yargısal bir nitelik kazandığı belirtildi. 
     Açıklamada, "Bundan sonra yapılacak eleştirilerin de hukuki olması zorunludur. Bir hukukçu olan Erdoğan Teziç’in bunu bilmemesi mümkün değildir" denildi. 
     
</TEXT>
</DOC>
