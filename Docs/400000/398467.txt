<DOC>
<DOCNO> 398467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur08.html </URL>
<DATE> 2005/11/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Arhavi Belediye Başkanı'nın aracında patlama 
</HEADLINE>
<TEXT>

     Artvin Valisi Orhan Kırlı, Arhavi İlçe Belediye Başkanı Musa Ulutaş'ın makam aracında patlama meydana geldiğini belirterek, ''Olayın siyasi, ideolojik yanı yok, terör niteliğinde değil'' dedi. 
     Vali Kırlı, saat 03.00 sıralarında, Arhavi Belediye Başkanı Musa Ulutaş'ın park halindeki makam aracında, patlayıcı madde konulması nedeniyle patlama meydana geldiğini belirtti. 
     Patlama sırasında çok fazla gürültü olmadığını ifade eden Vali Kırlı, ''Patlama, bir aracın tekerleğinin patladığı şeklinde düşünülmüş. Bu nedenle olay gece fark edilmemiş. Aracın sol arka tarafında hafif bir hasar meydana gelmiş. Durum, Belediye Başkanı Ulutaş'ın babası tarafından saat 07.30 sıralarında fark edilmiş ve polise bildirilmiş'' diye konuştu. 
     Olayla ilgili soruşturma başlatıldığını kaydeden Kırlı, ''Olayın siyasi, ideolojik bir yanı yok, terör niteliğinde değil. Patlamanın terör olayı olmadığı kanaatindeyim. Olayın belediye başkanının görevinden rahatsız olanlar tarafından gerçekleştirildiği ihtimali oldukça yüksek'' dedi. 
     
     "BU SALDIRI ŞAHSIMA DEĞİL ARHAVİ'YE YAPILMIŞ BİR SALDIRIDIR" 

     Artvin'in Arhavi İlçesi Belediye Başkanı Musa Ulutaş, park halindeki makam aracında meydana gelen patlamayla ilgili olarak, "Bu saldırı şahsıma değil Arhavi'ye yapılmış bir saldırıdır" dedi. 
     Ulutaş, gazetecilere yaptığı açıklamada, hiçbir siyasi farklılık gözetmeden bütün Arhavi insanını kucaklayan hizmet anlayışıyla çalıştıklarını belirterek, "Bütün çalışmalarımız halkımıza açık ve şeffaf hale getirilmiştir. Belediye olanaklarını kendi maddi çıkarları peşinde kullananların rant yollarını kapattık" diye konuştu. 
     Bu saldırının ilk olmadığını ifade eden Ulutaş, "Daha önce bir kamyonumuz çalındı ve hala bulunamadı. Bundan bir süre sonra evimin önünde park halinde bulunan resmi aracımın 2 lastiği kesilmişti. Geçen hafta da Atatürk Gençlik Parkı'nda bulunan Barış ve Dostluk Anıtı'nın erkek figürünün başı ve sol ayağı testereyle kesilmişti. Daha bunun üzüntüsünü atlatamadan yine resmi aracıma düzenlenen bu saldırıyı lanetle kınıyorum" dedi. 
     Özellikle son saldırının fail veya faillerinin derhal bulunmasını istediğini belirten Ulutaş, şöyle konuştu 
     "Bu saldırı şahsıma değil Arhavi'ye yapılmış bir saldırıdır. Bu olay Arhavi'de faili meçhul dosya olarak kalırsa buna cüret edenler peşinden yeni saldırılar düzenleyeceklerdir. Ülkemizin en huzurlu ilçesi olan Arhavi'deki huzur ve sükunetten rahatsız olanlar karşılarında yine Arhavi halkının birlik ve beraberliğini bulacaklardır. Tek beklentimiz güvenlik güçlerinin bu saldırıyı yapan veya yapanları en kısa zamanda bulmasıdır." Ulutaş'ın park halindeki makam aracında gece saat 03.00 sıralarında patlama meydana gelmiş, aracın sol arka tarafında hafif bir hasar olmuştu. 
     
</TEXT>
</DOC>
