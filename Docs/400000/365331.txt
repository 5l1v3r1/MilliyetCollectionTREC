<DOC>
<DOCNO> 365331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun30.html </URL>
<DATE> 2005/07/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Alman sağı, Bush ile sadece Türkiye için anlaşamadı 
</HEADLINE>
<TEXT>

     Almanya'da yayımlanan Berliner Zeitung gazetesi, Hıristiyan Demokrat Birlik Partisi CDU Genel Başkanı Angela Merkel'i temsilen ABD'de görüşmelerde bulunan CDU Federal Meclis Grubu Başkan Yardımcısı Wolfgang Schaeuble'nin, ABD Başkanı George W. Bush ile sadece Türkiye'nin AB üyeliği konusunda anlaşamadığını yazdı. 
     Gazetenin, ''Schaeuble, ABD ile daha iyi ilişkiler için söz veriyor - Anlaşmazlık noktası Türkiye'nin AB üyeliği'' başlığıyla verdiği haberde, Schaeuble'nin Bush'un yanı sıra Dışişleri Bakanı Condoleezza Rice ile görüşmelerinde, Almanya-Amerika ilişkilerinin düzeltileceği konusunda söz verdiği, Amerikan tarafının da Almanya'nın Irak konusundaki tutumunu anlayışla karşıladığı, ancak Türkiye'nin AB üyeliği konusunda anlaşma sağlanamadığı belirtildi. 
     Bunun, Birlik partilerinin CDU CSU 18 Eylül'de yapılacak genel seçimlerde iktidara gelmeleri durumunda Amerikan yönetimi ile önemli bir anlaşmazlık konusu olabileceği ifade edilen haberde, ''ABD, Birlik partilerinin aksine Türkiye'nin AB'ye tam üyeliğini destekliyor. Washington buna gerekçe olarak, Rusya'nın nüfuz alanına giren kriz bölgesi Ortadoğu'ya olan sınırda istikrarın sağlanabilmesi için NATO üyesi Türkiye'nin AB'ye üye olmasını savunuyor'' denildi. 
     Birlik partilerinin bu anlaşmazlık konusunu olduğundan daha önemsiz gibi göstermeye çalıştıkları kaydedilen haberde, Federal Meclis Avrupa İşleri Komisyonu Başkanı Matthias Wissmann'ın CDU gazeteye yaptığı açıklamada, ''Bu konuda bir tehlike görmüyorum. İyi ilişkiler farklı görüşleri de kaldırır. Amerikalılara, biz Avrupalılar olarak kendi kararımızı vermek istediğimizi söylemeliyiz. Neticede biz de Amerikalılara, Meksika'yı ABD'nin bir parçası yapmaları tavsiyesinde bulunmuyoruz'' şeklinde konuştuğu ifade edildi. 
     Türkiye'nin jeostratejik konumuna ''imtiyazlı ortaklık'' içinde de gerekli önemin verilebileceğini belirten Wissmann, ''Türkiye'nin Avrupa dış ve güvenlik politikasına entegre edilmesinden yanayız'' diye konuştu. 
     Hür Demokrat Parti FDP Federal Meclis Grubu Başkanı Wolfgang Gerhardt da, ABD ile yaşadıkları Türkiye'nin AB üyeliği konusunda anlaşmazlıkla ilgili olarak ''Bu, bizim ABD ile ilişkilerimize zarar vermeyecektir. Bu kadar görüş ayrılığı olmalıdır. FDP, 'anlaşmalara uyulmalıdır' ilkesine sadık kalacaktır'' dedi. 
     Türkiye ile 3 Ekim'de başlanacak müzakerelerin yıllarca süreceğini kaydeden Gerhardt, ''Sonunda AB'nin Türkiye'yi almaya hazır olup olmadığını ve Türkiye'nin de AB'ye girebilecek ölçüde kendini değiştirip değiştirmediğini göreceğiz. Her halükarda ben 'ucu açık' görüşmelerden yanayım'' şeklinde konuştu. 
     
</TEXT>
</DOC>
