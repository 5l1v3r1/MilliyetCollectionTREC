<DOC>
<DOCNO> 366410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko43.html </URL>
<DATE> 2005/08/02/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Metro Group'un 6 aylık satışı 27.2 milyar avro... 
</HEADLINE>
<TEXT>

     Metro Group, yılın ilk yarısında yüzde 3.9 artışla 27.2 milyar avroluk satış gerçekleştirdi. 
     Metro Group'dan yapılan yazılı açıklamaya göre, faiz, vergi, amortisman ve tükenme payları öncesi kazançlar EBITDA yüzde 2.2 artarak 1.1 milyar avroyu buldu. 
     463.1 milyon avro tutarındaki faiz, vergi ve tükenme payları öncesi kazançlar EBITA bir önceki yılın seviyesinde kaldı. Vergi öncesi kazançlar EBT yüzde 10.1 artarak 267 milyon avro oldu ve hisse başına kazanç EPS yüzde 2 artarak 0.47 avroya ulaştı. 
     Yılın ikinci çeyreğinde METRO Group'un satışları yüzde 3.6 artarak 13.8 milyar avroya yükseldi. Almanya dışındaki artış yüzde 9.9 olarak gerçekleşti. 
     Haziran 2005 sonu itibariyle, Metro Group dünya çapında 2 bin 445 mağazaya ulaştı. 
     METRO Group üst yöneticisi CEO Dr. Hans-Joachim Körber yaptığı değerlendirmede, ilk kez toplam satışlarının yarısından fazlasının yurt dışı faaliyetlerden kaynaklandığını ve payının yüzde 52'ye ulaştığını bildirdi. 
     Körber, ''Uluslararası faaliyetlerimiz sonuçlara ortalamanın üstünde bir katkıda bulundu. Bugün Metro Group yıllar önce başlattığımız uluslararası faaliyetleri artırma stratejimizin sonuçlarını almaktadır'' dedi. 
     Büyümeyi sağlayacağını düşündükleri faktörler açısından doğru yolda ilerlediklerini, Doğu Avrupa ile ilgili uluslararası işlerde son derece önemli gelişmeler kaydettiklerini belirten Körber, iki en önemli satış bölümleri Metro Cash Carry ve Media Markt Saturn'ün grup satışlarının yüzde 70'inden fazlasını gerçekleştirdiğini kaydetti. 
     Açıklamaya göre, Polonya ve Türkiye'de Real'in satış hacmi yüzde 11.1 artarak 217.2 milyon avroya ulaştı. 
     Metro Group açıklamasında, en önemli büyüme satışların yüzde 22.3 arttığı Doğu Avrupa'da görülürken, Almanya'da ise parlamento seçimleri ve KDV'nin artırılacağına ilişkin haberlerle ilgili tartışmaların tüketicilerde kararsızlığa sebep olduğu ve bu belirsizliğin ticari faaliyetleri olumsuz yönde etkilediği yorumu yapıldı. 
     
</TEXT>
</DOC>
