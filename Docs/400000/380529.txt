<DOC>
<DOCNO> 380529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun36.html </URL>
<DATE> 2005/09/22/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Bolivya'da orman yangınlarında 470 bin hektar ormanlık alan yandı... 
</HEADLINE>
<TEXT>

     Bolivya’da çıkan orman yangınlarında 470 bin hektar ormanlık alan yandı. 
     Başkent La Paz’ın 850 kilometre kuzeyindeki Riberalta kenti yakınında iki hafta önce başlayan yangınlarda 470 bin hektar ormanlık arazi yanarken, hükümet Amazon eyaletleri Beni ve Pando’da olağanüstü hal ilan etti. 
     Yangınlarda 600 aile ve 25 çiftlik kooperatifi çalışanları evlerini ve ürünlerini kaybederken, şimdiye kadar ölen olmadı. 
     Riberalta kenti civarında sadece iki bölgede yangın kontrol altına alınırken, itfaiye erlerinin yanı sıra 100 kadar asker ve yerel halk yangınlarla mücadele ediyor. Bölgedeki havaalanları da yoğun duman nedeniyle kapalı bulunuyor. 
     Beni Çiftlikler Federasyonu yangınlar nedeniyle çiftçilerin ürün, çiftlik hayvanları ve altyapı olmak üzere kaybının 17 milyon dolar olduğunu tahmin ediyor. 
     Orman yangınlarının nasıl çıktığı henüz bilinmezken, çiftçilerin sık sık arazi açmak için ormanlık alanları yaktığı belirtiliyor. 
     
</TEXT>
</DOC>
