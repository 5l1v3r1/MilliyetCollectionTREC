<DOC>
<DOCNO> 399834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/siyaset/siy07.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cevap ve düzeltme 
</HEADLINE>
<TEXT>



Haberde M. Zeki Başyemenici'nin Fatih Sultan Mehmet İlköğretim Okulu'nda öğretmen iken Milli Eğitim Bakanlığı Din Öğretimi Genel Müdürlüğü'ne atandığı belirtilmiştir. Oysa M. Zeki Başyemenici 3 yılı aşkın bir süredir Bakanlık bünyesinde değişik görevlerde çalışmıştır. Gerekli özellikleri haiz olması nedeniyle bu göreve atanmıştır. Yani M. Zeki Başyemenici, öğretmen iken bu göreve atanmış değildir. Bakanlık bünyesinde çalışmakta iken bu göreve atanmıştır. 
Haberin aslı bu şekilde olmasına rağmen sırf müvekkil Halil Ürün'ün milletvekili olması nedeniyle toplumda müvekkile karşı bir kamuoyu oluşturmak ve siyasi kimliğini yıpratmak amacıyla haber kaleme alınmıştır. Bu nedenledir ki haberde M. Zeki Başyemenici'nin atamasının müvekkil AKP Milletvekili Halil Ürün'ün damadı olması sebebiyle yapıldığı izlenimi verilmekte ve bu itibarla da haber başlığı "AKP'linin damadına makam ödülü" olarak geçmekte ve haberin her iki sayfasında da müvekkilin fotoğrafları yer almaktadır. Ancak atamanın müvekkille herhangi bir ilgisi bulunmamaktadır. 
Ayrıca M. Zeki Başyemenici ile ilgili olarak ceza davası devam etmekte iken haberde sanki bu dosyadan ceza almış gibi lanse edilerek müvekkil Halil Ürün'ün damadı olduğunun altının çizilmesi müvekkilin kişiliğinin hedef alındığının en açık göstergesidir. 
Tekzibe konu haber, gerçekleri yansıtmaktan uzak olup müvekkilin kamuoyundaki kişiliğini olumsuz yönde etkilemektedir. 
Yukarıda açıklanan nedenlerle 5187 Sayılı Kanun'un 14. maddesi gereğince, mahkemenize yasal süre içerisinde başvurarak, Cevap ve Düzeltme Metnimizin, aynı sayfada ve aynı puntolarla aynen yayımının yapılmasına karar verilmesini talep ediyoruz. 
Av. Harun Apan 



</TEXT>
</DOC>
