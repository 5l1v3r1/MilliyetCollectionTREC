<DOC>
<DOCNO> 392637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/ekonomi/aeko.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sitelerde kira kadar aidat 
</HEADLINE>
<TEXT>


Konutta trendler değişiyor, sosyal tesisli sitelere talep yağıyor. Ancak sosyal aktiviteleriyle birlikte masrafı da artan lüks sitelerde ödenen aidatlar 600 - 800 YTL'ye ulaşıyor 

Esra Özsümer Murat Öğütçen 

Son yılların değişen konut trendleri sosyal tesisli konut sitelerini İstanbullu'nun gözdesi haline getirdi. Havuzu olmayan kooperatif sitelerinin bile tercih edilmediği günümüzde iki ya da üç bloktan oluşan küçük sitelerin bile fitness salonu, saunası ya da cep sineması bulunabiliyor. 

Sosyal tesisler 
Üst gelir grubuna hitap eden sitelerden sonra orta gelir grubuna hitap eden sitelerde de yaygınlaşan sosyal donatılar, konut sahiplerine yeni bir yaşam tarzı ile beraber yeni masraf kapıları da açıyor. 
Tüm sitelerde güvenlik, bahçe bakımı, ortak alan temizliği, açık havuz bakım bedeli gibi ücretler aidata dahil ediliyor. Sosyal tesis kullanım bedelleri ise bazı sitelerde aidata dahil edilirken bazı sitelerde ayrı kullanım ve üyelik bedelleri talep ediliyor. 
Dolayısıyla konut sahipleri satın alırken mülkiyet ücretini ödedikleri bazı hizmetlere tekrar kullanım ücreti ödemek zorunda kalıyorlar. 
Sosyal tesislerine dışarıdan üye kabul edilen bazı sitelerde ise site sakinlerine yüzde 30'ları geçmeyen indirimler uygulanıyor. Ayrıca pek çok sitede müstakil ısıtma sistemleri kullanıldığı için ısınma ferdi olarak ödeniyor aidata dahil edilmiyor. 

Üyelik masrafı 
İstanbul'da lüks konut sitelerinin aidatları 600 ile 800 YTL arasında değişiyor. Bu tür sitelerde genellikle sosyal tesis kullanım bedelleri aidata dahil ediliyor. Çok daireli, ortanın üstü gelir grubuna hitap eden sitelerde ise aidatlar 100 ile 200 YTL aralığında. Bu sitelerin sosyal tesis kullanım bedelleri de daha düşük. Ancak çoğu sitede bu ücretler aidatın dışında tutuluyor. 

Hangi sitede, ne kadar aidat alınıyor 
ALKENT 2000 - Büyükçekmece Villa tipi evlerde aidatlar 600 ve 800 YTL. Aidat sosyal tesis, güvenlik, temizlik gibi faaliyetleri kapsıyor. Selenium Residence - Fulya Aidat 510 milyon YTL. Yakıt parası ise münferit olarak ödeniyor.Boğaziçi Malikaneleri - Zekeriyaköy Aidat 90 - 100 YTL aralığında. Yakıt aidata dahil değil.Ağaoğlu My City - Ümraniye Aidat 155 YTL yakıt dahil değil . Sosyal ve sportif tesislerden faydalanmanın yıllık bedeli bin YTL.İstanbul İstanbul - Kemerburgaz Aidat 260 ile 600 YTL arasında. Bu ücrete ortak alanların işletim giderleri ve restoran hariç sosyal tesis üyeliği dahil.Ardıçlı Evler - Bahçeşehir Villa başına aidat 280 YTL. Sosyal tesislerin aylık üyelik ücreti 250, günlük üyelik ücreti ise hafta içi 15, hafta sonu 25 YTL.Polat Tower Residence - Fulya Aidatlar 350 - 400 YTL arasında. Sosyal ve sportif tesis üyelik bedeli yıllık bin dolar.Gümüş Vadi Villaları - Eskihisar Villa başına aidat 330 YTL. Sosyal tesisler devreye girdiğinde ayrıca üyelik ücreti alınacak.Saklıköy - Şile Konut aidatları 100 YTL olan sitede, tesislerin açılmasından sonra tesis kullanım ve bakım bedelleri aidata eklenecek. 


</TEXT>
</DOC>
