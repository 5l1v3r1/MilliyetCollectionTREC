<DOC>
<DOCNO> 378830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/siyaset/axsiy01.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD, melanet tohumu ekti' 
</HEADLINE>
<TEXT>


AKP'li Torun, "ABD ve yedeğindeki haysiyetsizleştirilmiş asker suratlı maymunlar, Telafer'de hareket eden her şeyi bombalıyor. İslamın bağrında napalm bombaları kullanıyor. Ahlaksızca eylemler yapıyor" dedi 

FERİT ASLAN Diyarbakır DHA 


ABD'nin, Irak'taki Türkmen kenti Telafer'e düzenlediği operasyona sert tepki gösteren AKP Diyarbakır Milletvekili Cavit Torun, "ABD ve yedeğindeki haysiyetsizleştirilmiş asker suratlı maymunlar, hareket eden her şeyi bombalıyor. İslamın bağrında napalm bombaları kullanıyor" dedi. 
Torun, "Diyarbakır Olay" gazetesinde yayınlanan, "Haysiyetsizleştirme politikası" başlıklı yazısında, ABD'nin Irak'taki uygulamalarını yerden yere vurdu "Savaşacak olan bunu haysiyetsizleştirmeden yapsın. Silahsız masum insanlara, çocuk ve kadınlara karşı ahlaksızca eylemler içerisine girmesin. 
Şimdi de Türkmen kenti Telafer'e saldırdılar. ABD ve yedeğindeki haysiyetsizleştirilmiş asker suratlı maymunlar, Telafer'de hareket eden her şeyi bombalıyorlar." 

'Pislikleri...' 
Torun sözlerine şöyle devam etti "Bölge insanının her türlü mukaddesinin üzerine melanet tohumları eken ABD askerleri, bunu pislikleriyle yetiştireceklerini düşünüyor. Bu coğrafyadaki ihtilaller ve savaşlar takvimine bakıldığında ABD'nin ve yalaka çocuğu İngiltere'nin, ya faili oldukları ya da faillerine yataklık yaptıkları görülür." 
Torun'un daha önceki, "Zalimler değişmiyor. İsmi Saddam veya Bush fark etmiyor" sözleri Erdoğan'ı zor durumda bırakmıştı. 
TBMM İnsan Hakları Araştırma Komisyonu Başkanı Mehmet Elkatmış da ABD'nin Irak'ta insanlık suçu işlediğini söylemişti. 


</TEXT>
</DOC>
