<DOC>
<DOCNO> 370092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonyas05.html </URL>
<DATE> 2005/08/15/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Tatilciler dikkat Soyulmaya başlayan deriyi koparmayın 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi Tıp Fakültesi Dermatoloji Anabilim Dalı Öğretim Üyesi Prof. Dr. Ekrem Aktaş, güneşte kalma nedeniyle soyulan derinin koparılmasının cildi olumsuz etkilediğini söyledi. Prof. Dr. Aktaş, güneş yanığından korunmak için 30-45-60 faktörlü özel güneş ışını koruyucu krem ve jellerinin kullanılması gerektiğini belirtti. 
     Prof. Dr. Ekrem Aktaş, yaz aylarında tatil yörelerinde insanların sık sık güneş yanığı şikayetiyle hekimlere başvurduğunu hatırlattı. Yaz mevsiminde uzun süre güneşte kalan özellikle açık tenli, sarışın ve renkli gözlü insanların güneşten daha fazla etkilendiklerine dikkat çeken Aktaş, güneş yanığından korunmanının en iyi yolunun 30-45-60 faktörlü özel güneş kremi ve jeller olduğunu kaydetti. Prof. Dr. Aktaş, tatilcilerin güneşte kalma süresini çok iyi ayarlamalarının kendi deri sağlıkları açısından önem taşıdığını, güneşte kalma süresinin uzaması halinde her iki saatte bir koruyucu krem ve jellerin sürülmesi gerektiğini söyledİ. 
     
     SOYULAN DERİ 
     Bilinçsiz güneşlenme sonucu çok sayıda tatilcinin deri soyulması sorunu yaşadığına değinen Prof. Dr. Aktaş, su toplamış ve kızarmış derilerin koparılmaması gerektiğini vurguladı. Prof. Dr. Aktaş, Soğuk duş alınarak ve nemlendirici kullanarak derinin kendi kendine soyulması beklenmeli ve mümkün olduğunca güneşte kısa aralıklarla kalarak hergün yavaş yavaş artan zaman dilimleri ile bronzlaşmaya çalışılmalıdır'' diye konuştu. 
     
</TEXT>
</DOC>
