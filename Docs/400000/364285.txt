<DOC>
<DOCNO> 364285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/yasam/axyas01.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saray, asma kilit bekliyor 
</HEADLINE>
<TEXT>


Güvenlik açıkları saymakla bitmeyen, önceki gece bir soygun girişimiyle daha karşı karşıya kalan Topkapı Sarayı'nın güvenliği için önlem bulundu 2.5 YTL'lik asma kilit O da bürokrasi nedeniyle alınamadı 

ÖZEL HABER Ömer Erbil 

Son 1 ay içinde bir kez soyulan, önceki akşam da soygun girişiminde bulunulan Topkapı Sarayı Müzesi'nin güvenlikle ilgili sıkıntıları bitmiyor. 
Bir yıl içinde müzeyi gezen 2,5 milyon ziyaretçinin müze kasasına bıraktığı 20 milyon YTL'yi aşkın paraya rağmen saraya, piyasada 2,5 YTL olan bir asma kilit alınamıyor. Müze, mühürlü kapılar için gerekli olan kilitleri Döner Sermaye İşletmeleri Merkez Müdürlüğü'nden DÖSİM yazışma yoluyla istemek zorunda kalıyor. 

Alarm, kamera sorun 
Topkapı Sarayı Müzesi Bağdat Köşkü'nün 27 Haziran'da soyulmasından sonra, idari soruşturmayı yapan muhakkikin hazırladığı rapora, bazı kapıların üzerinde kilit olmadığı yansımıştı. Yeterli sayıda kamera ve alarm sisteminin bulunmadığı müze depolarının güvenliği için asma kilit takılması uygun görüldü. 
Ancak bunu alacak parası olmayan müze yöneticileri, bir yazı ile durumu DÖSİM'e bildirdi. 

İşte kilit yazışması 
Topkapı Sarayı Müze Müdür Vekili Göksen Sonat imzalı ve 5 Temmuz 2005 tarihli yazıda şöyle denildi "Müzenin çeşitli yerlerinde kullanılmak üzere 3 adet sarı renkte, iyi kalite küçük boy asma kilide ihtiyaç duyulmaktadır. Gereğinin yapılmasını arz ederim." 

Bürokrasi gereği... 
Müzeler daha önceleri bünyelerinde kurulan yaşatma ve koruma dernekleriyle ihtiyaçlarını karşılıyorlardı. Ancak kamu kurum ve kuruluşlarına bağlı derneklerin kapatılmasından sonra bu tür ihtiyaçları karşılayamaz hale geldiler. Bir müze müdürü, sıkıntılarını şöyle anlattı 
"Her şeyi yazıya dökmek zorundasınız. Tuvalet k ğıdı, fotokopi k ğıdı, el sabunu, ampul gibi her türlü ihtiyaç yazı ile DÖSİM'den isteniyor. DÖSİM uygun görürse ihtiyacımız karşılanıyor. Bazen yazışmaları bile k ğıt yokluğundan geç yapıyoruz. Acil ihtiyaçlarda kullanabileceğimiz bir bütçemizin olması gerekir." 

5 aylık ihmal 
Sarayda önceki akşam tekrar soygun girişiminde bulunulması güvenlik zaafiyetini yeniden ortaya çıkardı. Yıkılan saray duvarının 5 aydır onarılmaması ihmal olarak değerlendirildi. 

9 koruma 
700 bin metrekare alana kurulu 80 bin metrekarelik sarayda personel yetersizliği nedeniyle geceleri sadece 3 güvenlik görevlisi bulunuyor. Bunların yanında da 6 bekçi var. Yetkililer, bu sayının acilen, artırılması gerektiğinin altını çiziyor. 

'Çinileri meraktan aldım' 

M.AKİF ERDEM - ESRA ALUS İstanbul 

Türkiye, Topkapı Sarayı'ndaki hırsızlık girişimini dün, daha önceki hırsızlıkta da olduğu gibi Milliyet'in son baskısından öğrendi. 
İçinde İznik çinilerinin olduğu bir torbayla Gülhane tarafındaki yıkık duvarın yanında yakalanan Ersin Öztürk 28 , jandarma ifadesinde, amacının hırsızlık olmadığını savundu. 

Tuvalet ihtiyacıyla... 
Tuvalet ihtiyacı için yıkılan duvarın arkasına geçtiğini öne süren Öztürk, 3 parça çiniyi de 'merak ettiği için' aldığını söyledi. Geçtiğimiz ayki soygunla bağlantısı olup olmadığının tespiti için kan örnekleri alınan Öztürk, serbest bırakıldı. 
İstanbul Valiliği yaptığı açıklamada, zanlının torbasındaki 3 parça çini kırığının önemli olmadığı belirtildi. Açıklamada, "Onarımı devam eden beden duvarının önündeki hafriyat arasında çini kırıklarının çıkması, tarihi yapılarda doğal sayılır" denildi. 

'Maddi değeri yok' 
Zanlının girdiği bölümde inceleme yapan İstanbul Vali Yardımcısı Cumhur Güven Taşbaşı da, zanlının, yıkılan duvar molozlarının içinden çıkan maddi ve tarihi değeri olmayan çinileri aldığını söyledi. 
Güven Taşbaşı, "Öztürk'ü jandarmalar girişte fark etmemiş ancak çıkışta yakalamış. Sarayın güvenliğini artıracağız" dedi. 
Topkapı Sarayı Müdürü Prof Dr. İlber Ortaylı ise çinilerin 18. Yüzyıl'da ıskartaya çıkarılan İtalyan maiolica stili olduğunu belirterek, "Bunlar maddi değeri olmayan çiniler. O tarihte sarayın duvarları örülürken dolgu maddesi olarak kullanılmış. Yakın zamanda sarayın duvarı yıkılınca bu molozlar ortaya çıkmıştı" diye konuştu. 


</TEXT>
</DOC>
