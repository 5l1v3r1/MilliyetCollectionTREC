<DOC>
<DOCNO> 369616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/ekonomi/aeko.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mersin de TAV gibi marka olacak' 
</HEADLINE>
<TEXT>


Akfen'in sahibi Hamdi Akın, 'Mersin Limanı'nı TAV gibi marka haline getirip dünyadaki diğer liman özelleştirmelerine teklif vereceğiz' dedi 

EBRU SUNGUR 

Önceki gün yapılan ihalede Singapurlu ortağı PSA ile birlikte Mersin Limanı'na 755 milyon dolarla en yüksek teklifi veren Akfen'in sahibi Hamdi Akın, "Mersin Limanı'nda TAV gibi bir marka yaratmak istiyoruz" dedi. Tepe Grubu ve Akfen'in ortaklığıyla kurulan TAV, Atatürk Havalimanı'nın 15 yıllık işletme hakkını 3 milyar dolara almıştı. TAV, Ankara - Esenboğa, İzmir - Adnan Menderes ve Kahire havalimanlarının ihalesini de kazanmıştı. 
Akın, "Nasıl ki Atatürk Havalimanı güzelleştikçe havayollarının dikkatini çekiyor ve burayı bir destinasyon noktası olarak belirliyorlar, Mersin Limanı için de bunu yapacağız" dedi. Türkiye'nin yakın çevresindeki ülkelerin limanlarını özelleştirmeye başladığını belirten Akın, şöyle devam etti 
"Dünyada şu anda liman işletmeciliği bir hayli popüler. Mersin'de başarılı bir operasyon yaratabilirsek ortaklığımız dünyadaki diğer limanlara da teklif verebilir. Deniz ve hava limanlarına ilgimiz sürüyor." 

Kapasite artacak 
Singapurlu ortakları PSA'nın, dünyanın bir numaralı liman işletmecilerinden biri olduğunu vurgulayan Akın, şunları söyledi 
"PSA'nın teknolojisi, National Geographic'e bile konu oldu. Mersin Limanı'na yapacağımız 70 - 100 milyon dolarlık yatırım teknoloji ağırlıklı olacak. Kapasitesini de ilk üç yıl yüzde 25 daha sonraki yıllarda da yüzde 10 artıracağız. Orayı, bölgenin en büyük limanı yapacağız. Öyle ki komşu ülkeler için de bir merkez olacak. Buraya büyük gemilerle gelen yükler, daha küçük gemilerle diğer yerlere dağılacak." 

'Biz de olmasak yabancı alırdı' Hamdi Akın, milli tip işadamı tanımı yaptıktan sonra yabancılarla ihaleye girdikleri konusunda şunları söyledi 
"Mersin Limanı için verdiğimiz teklifte PSA'nın yüzde 40, Akfen'in ise yüzde 60 payı var. Türk ortağın payının yüksek olduğu konsorsiyum sadece bizdik. Biz de olmasaydık Mersin Limanı'nı yabancılar alacaktı. Ben milli tip işadamı derken, ülkesini düşünen, ülkesinde yatırım yapan ve kazandığını burada harcamaya gayret eden bir insanı tanımladım. Buna aykırı hareket ettiğimi düşünmüyorum." 

'Çalışanları eğiteceğiz' Hamdi Akın, Mersin Limanı'nda yapacakları teknoloji yatırımlarının istihdam azaltmayı gerektirip gerektirmeyeceği yönündeki soruyu da şöyle yanıtladı 
"Teknoloji yatırımları belki bir miktar istihdam azaltımı gerektirebilir ama ilk etapta söz konusu değil. İşçiler mağdur olmayacak. Onlar limanın en tecrübeli adamları. Hayatlarını liman işletmesine vermişler. Onları eğiterek, onların tecrübeleriyle Singapurlu PSA'nın bilgi birikimini bir araya getirerek çok daha efektif bir işletme ortaya çıkaracağız." 


</TEXT>
</DOC>
