<DOC>
<DOCNO> 396089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo04.html </URL>
<DATE> 2005/11/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Milan İstanbul'a gelmemek için İsviçre maçını bahane ediyor 
</HEADLINE>
<TEXT>

     Fenerbahçe'nin Avrupa Şampiyonlar Ligi'ndeki rakiplerinden AC Milan, Türkiye-İsviçre maçı sonrası çıkan olaylar nedeniyle 23 Kasım Çarşamba günü İstanbul'da yapılacak maç için UEFA'dan güvenlik garantisi isteyeceği öne sürüldü. 
     İtalyan spor gazetelerinde yer alan haberlere göre, AC Milan kulübü, bugün UEFA'ya başvurarak, "Çarşamba günü oynanacak maçta güvenliklerinin mümkün olan en yüksek düzeyde sağlanmasını" isteyecek. 
     Corriere dello Sport gazetesi, konuya ilişkin haberinde, "Milan'da İstanbul alarmı" başlığını kullandı. 
     Haberde, UEFA'nın bu konuda zaten harekete geçerek, çarşamba günü oynanacak maça normal gözlemcilerin yanı sıra "güvenlik yetkilisi" Security Officer göndermeyi kararlaştırdığı belirtildi. 
     AC Milan'ın güvenliği konusunda normal uygulamalardan farklı olarak bu kez İtalyan polisinin de devreye girebileceğini ileri süren Corriere dello Sport, teknik direktör Ancelotti'nin AC Milan'da top koşturan İsviçreli oyuncu Johann Vogel'i İstanbul'a götürmeyeceğini de ileri sürdü. 
     Vogel, gazetede yer alan demecinde, Türkiye-İsviçre maçı sonrasında yaşananlarla ilgili olarak, "Bir futbol sahasında hayatım boyunca böylesine büyük bir korku yaşamamıştım" dedi. 
     La Gazzetta dello Sport'taki haberde ise Vogel'in yanı sıra İsviçre Milli Takımı oyuncularından Behrami'nin, İstanbul'da rakip takım oyuncuları ve stad görevlileri tarafından dövüldüğünü iddia etti. 
     Tuttosport gazetesi de Vogel'in İstanbul'da yaşadığı şoku halen atlamadığını ileri sürdü. Kırmızı-siyahlıların çarşamba gecesi Fenerbahçe karşısında hiç de kolay olmayan bir atmosferde oynayacaklarına değinilen haberin, "Milan seni cehennem bekliyor" başlığıyla sunulması da dikkat çekti. 
     
</TEXT>
</DOC>
