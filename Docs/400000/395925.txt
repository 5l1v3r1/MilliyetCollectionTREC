<DOC>
<DOCNO> 395925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/guncel/axgun01.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenaze gerilimi 
</HEADLINE>
<TEXT>


Şemdinli olaylarını protesto gösterisinde ölen 3 kişi toprağa verildi. Tören sırasında yüzü maskeli göstericiler kalabalığa PKK lehine slogan attırdı, iki adet F-16 savaş uçağı alçak uçuş yaptı 

TOLGA ŞARDAN Yüksekova 

Hakkari'nin Yüksekova ilçesinde, Şemdinli olaylarını protesto için düzenlenen gösterilerilerin çatışmaya dönüşmesi ve 3 göstericinin ölümüyle başlayan gerginlik sürüyor. Çatışma'da ölen İslam Bartın, Ergin Mengeç ile Abdülhalik Geylani dün binlerce kişinin katıldığı törenle toprağa verildi. 
Sarı, kırmızı ve yeşil renkli bezlerle örtülü tabutlar taşınırken bölücü örgüt lehine sloganların atıldığı tören sırasında iki F-16 savaş uçağı ilçe semalarında alçaktan uçuş yaptı. 

Gece taciz ateşi açıldı 
Eylemler sırasında adeta savaş alanına dönüşen ilçede, güvenlik güçleri önceki gece alarma geçti. Zırhlı araçların desteklediği polis ve askerler, hükümet konağı ve emniyet müdürlüğünün bulunduğu yerleşkeyi korumak için geceyi tetikte geçirdi. Buna karşın, havanın kararmasının ardından ilçenin bazı bölgelerinden güvenlik kuvvetlerine yönelik taciz atışları yapıldığı öğrenildi. 
Bu olaylar nedeniyle halkın huzursuzluğu dün sabah da sürdü. DTP Yürütme Kurulu Üyesi Selim Sadak ile Hakk ri Belediye Başkanı Metin Tekçe, olay çıkmasını önlemek için vatandaşlarla görüştü. 
Bartın, Mengeç ve Geylani için ilk tören DEHAP İlçe Başkanlığı önünde gerçekleştirildi. Alanı dolduran binlerce kişiye seslenen Sadak, kepenk kapatma eylemine son verilmesini, öğrencilerin okullarına gitmesini istedi. 

Nüfus cüzdanlı protesto 
Sadak ve Tekçe'nin mesajları etkili olurken, sık sık "HPG, milisine sahip çık", "Roj TV bizimdir, kapatılamaz" sloganları atıldı. Nüfus cüzdanlarını havaya kaldıran bazı kişiler ise "TC kimliği istemiyoruz" diye bağırdı. Alana yaklaşık 500 metre uzaklıkta bulunan güvenlik güçleri protestoculara müdahalede bulunmadı. 
Çevre il ve ilçelerden gelen vatandaşların da yer aldığı kalabalık, törenin ardından Akalan köyü mezarlığına gitti. PKK flaması açılan yürüyüşe katılanların tamamı, her iki eliyle zafer işareti yaptı. Bazı evlerin duvarlarında ise "Kürtler ayağa", "Danimarka'ya selam" yazıları görüldü. 

F-16'lardan alçak uçuş 
Kalabalık mezarlığa doğru ilerlerken, 2 F-16 savaş uçağı ilçe ve yürüyüş kolu üzerinde alçaktan uçuş yaptı. 3 kez tur atan uçaklar, ıslıklarla protesto edildi. DEHAP İlçe Başkanlığı cenaze töreni için yaklaşık bin kişi görevlendirdi. Bu görevlilerin yürüyüş kolunu yönlendirmeleri, hükümet konağına açılan tüm caddeleri kapatarak geçişe izin vermemeleri, törenin olaysız sonuçlanmasında önemli rol oynadı. 



</TEXT>
</DOC>
