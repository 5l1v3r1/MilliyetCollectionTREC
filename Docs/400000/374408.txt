<DOC>
<DOCNO> 374408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy10.html </URL>
<DATE> 2005/08/31/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
KESK yarın Uzlaştırma Kurulu'na başvuracak 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Başkanı İsmail Hakkı Tombul, toplu görüşme sonunda imzalanan mutabakat metnine koydukları şerh nedeniyle yarın Uzlaştırma Kurulu’na başvuracaklarını bildirdi. 
     Tombul, Konfederasyon Genel Merkezi’nde yaptığı basın toplantısında, toplu görüşme sonuçlarının kamu çalışanlarının ve emeklilerin beklentilerini karşılamaktan uzak olduğunu söyledi. 
     Hükümetin, talepleri karşısında "başını kuma gömmeye devam ettiğini, toplu sözleşme ve grev hakkını uygulamamakta direndiğini ve IMF’nin çizdiği sınırları aşmadığını" ileri süren Tombul, "Özellikle 6’şar aylık ücret zamlarının yüzde 2.5 ile sınırlı tutulması, hem 
     hükümet hem de buna onay verenler açısından tam bir skandaldır" dedi. 
     Grev ve toplu sözleşme hakkı taleplerini, hükümetin Anayasa değişikliği bahanesiyle ertelediğini savunan Tombul, şöyle konuştu 
     "Başbakan Yardımcısı Sayın Şahin, toplu sözleşme hakkımızın tanınacağını, ancak sendikaların kendilerine güven vermesi gerektiğini söylüyor. Mücadele tarihimiz ortadadır. KESK, hükümete güven vermez, kamu emekçilerine güven vermeyi tercih eder. Hükümete güven veren sendikalarla varılacak her türlü mutabakatın bugünden farklı olmayacağı açıktır. Hükümet kendine güven veren sendikalarla böyle bir mutabakat imzalamıştır." Tombul, görüşmeler masada bitse bile haklı ve meşru talepleri için mücadele vermeye devam edeceklerini kaydetti. 
     
     TAAHHÜTLER 
     Toplu görüşmeler sürerken Başbakan Recep Tayyip Erdoğan ile yaptıkları toplantıda, kendilerine bağlı eğitim, yerel hizmet ve sağlık hizmet kollarında yaşanan çeşitli sorunları aktardıklarını ve bu konularda adım atılacağına ilişkin kendilerine taahhütte bulunulduğunu bildirdi. 
     Şerh koydukları 6’şar aylık maaş zammı ile yan ödemeler konusunda hükümetin kamuoyunu yanlış bilgilendirdiğini savunan Tombul, hükümetin aile ve çocuk yardımıyla birlikte kamu çalışanlarının en düşük maaşını Temmuz ayında 750 YTL olarak açıkladığını hatırlattı. Bunun en düşük kamu çalışanı maaşı olarak yansıtıldığını belirten Tombul, oysa şu anda 52 YTL olan ve çalışmayan eş için ödenen aile yardımından yalnızca 675 bin kişinin faydalandığını, çocuk yardımı alan çocuk sayısının ise 1 milyon 594 bin olduğunu kaydetti. 
     En düşük maaş alan kamu emekçisinin eline bugün 542 YTL para geçtiğini, ek ödeme ve yüzde 2.5 2.5’lik artışla Temmuz ayında ele geçecek miktarın ise 649 YTL olacağını söyleyen Tombul, "Kaldı ki bu rakamlar Temmuz ayına ait. Bir zam artışı olduğunda Temmuz değil, Ocak ayı değerlendirilir. Ocak ayında en düşük memur maaşı 608 YTL olacak" dedi. 
     
     "YEDİĞİMİZ BİBER GAZI ETKİLİ OLDU" 
     Tombul, 40 40 YTL olarak belirlenen seyyanen ek ödemenin kamu çalışanları arasındaki ücret dengesizliğini gidermekten uzak olduğunu savunarak, "Sunulan ilk zam önerisinin daha sonra yükseltilmesinde, toplu görüşmelerin son turu öncesindeki Başbakanlık önünde yediğimiz biber gazının etkisi olduğunu görmek gerekiyor" diye konuştu. 
     Hükümetin kamu emekçilerine 2006 yılı için ayırdığı ödeneğin 3.8 katrilyon lira olarak açıklandığını söyleyen Tombul, ancak hiç zam yapılmadan bile memurlar için 1.4 katrilyonluk kaynak gerektiğini bu nedenle maaş zammı için ayrılan gerçek rakamın 2.4 katrilyon lira olduğunu anlattı. 
     Konfederasyon olarak 5 maddelik mutabakat metninin 3’üne şerh koyduklarını anımsatan Tombul, "Konfederasyonumuz talepleri ve şerh koyduğu maddelere ilişkin olarak yarın Uzlaştırma Kurulu’na başvuracaktır. Bizim açımızdan tamamlanmış bir süreç ve mutabakat yoktur" dedi. 
     
     SENDİKA ÜYESİ PERSONELE EK ÖDEME 
     Şerh koydukları maddelerden birinin Türkiye Kamu-Sen’in önerisiyle gündeme gelen ve Memur-Sen ile hükümet tarafından da kabul edilen "sendika üyesi olan personele sendika aidatlarından kaynaklardan kayıplarını telafi etmek amacıyla aylık 5 YTL ilave ödeme yapılmasını sağlayacak düzenlemeye gidilmesi" olduğunu kaydetti. 
     Tombul, bu maddenin açık bir biçimde sendika aidatlarının devlet tarafından ödenmesini önerdiğini söyledi. Tombul, şunları kaydetti 
     "Biz her dönemde devletten bağımsız bir sendikal anlayış yürüttük. Hiçbir dönemde hükümetin payandası olmadık. Bu madde sendikaların bağımsızlığına gölge düşüren, devlet sendikacılığını teşvik eden, ücret sendikacılığını esas alan ve toplu sözleşme anlayışını yok sayan bir maddedir. Devlet bağışıyla güçlenebileceğini sananlar yanılıyorlar. Sendikal hareketin güçlenmesinin yolu örgütlenmekten ve mücadeleden geçer." 
     
</TEXT>
</DOC>
