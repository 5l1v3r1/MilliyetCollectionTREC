<DOC>
<DOCNO> 351875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo05.html </URL>
<DATE> 2005/06/14/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Fenerbahçe Denilson'u alırsa, Daum'un başı çok ağrıyacak... 
</HEADLINE>
<TEXT>

     Fenerbahçe’nin kadrosuna katmayı planladığı Denilson problemli bir oyuncu. Transfer edilmesi halinde Daum’un başı çok ağrıyacak. 
     Denilson de Oliviera... 1998 yılında Real Betis, Brezilyalı yıldızı Sao Paolo’dan 35 milyon dolara transfer ettiğinde Denilson Yeni Maradona’ olarak lanse edilmişti. Denilson, Yeşil-Beyazlı forma altında beklenen patlamayı bir türlü yapamadı. Real Betis’in küme düştüğü 1999-2000 sezonunda da kadroda yer aldı. Sevilla ekibini ayağa kaldırmayı başaramayan Brezilyalı kötü gidişi engelleyemedi. İkinci ligde oynamayı reddeden Denilson, takımı bir üst lige yükselince formasını geri aldı... Brezilyalı yıldız, bu sezon başında Real Betis’in başına geçen teknik direktör Lorenzo Serra Ferrer’le büyük sorunlar yaşadı. Fırtınalı bir özel yaşamı olan ve gece hayatını seven Denilson, hocasıyla anlaşamayınca kulübeye mahkum oldu. Konfederasyon Kupası için aday kadroya da alınmadı. Sadece 10 maç oynayan Sambacı, Brezilya Milli Takımı’ndaki yerini de kaybetti. 
     
     Yılda 2.5 milyon euro 

     Şova yönelik bir futbolcu olan Denilson, Brezilya Milli Takımı’nda şans bulduğu maçlarda genellikle ikinci yarıda oyuna giriyor ve yorulan rakip savunmayı dağıtmayı başarıyor. 2002 Dünya Kupası’ndaki Brezilya-Türkiye maçında da sonradan oyuna giren Denilson, 5 futbolcumuzu peşine takarak ilginç bir görüntü oluşturmuştu... Gelecek sezon Şampiyonlar Ligi’nde mücadele edecek olan Real Betis’in Denilson’ı gözden çıkarmasındaki en büyük etkenin Brezilyalı futbolcunun senede 2.5 milyon Euro kazanması olduğu biliniyor. 
     Denilson’ın transferinin gerçekleşmesi halinde, disiplinden taviz vermeyen Christoph Daum’un nasıl bir tavır takınacağı büyük merak konusu olacak... 

     
     Alican Esenci 

     

     
</TEXT>
</DOC>
