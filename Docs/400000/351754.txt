<DOC>
<DOCNO> 351754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun16.html </URL>
<DATE> 2005/06/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Japon bakan 'Seks köleleri’ ile ilgili bir suçumuz yok 
</HEADLINE>
<TEXT>

     LEVENT ULUÇER Pekin DHA 

      JAPONYA Eğitim ve Bilim Bakanı Nariaki Nakayama, Japonya’nın ’seks köleleri’ ile ilgili bir sorunu bulunmadığını ve bunun öğrencilere okutulacak ders kitaplarına yazılmasının doğru olmadığını açıkladı. 
     Nariaki Nakayama’nın bu açıklamasından sonra Çin Dışişleri Bakanlığı da dün bir açıklama yaparak, ’seks kölesi’ çalıştırmanın, "Japon militarizminin İkinci Dünya Savaşı’nda işlediği ciddi bir suç olduğunu ve Japon Eğitim Bakanı’nın, herkesçe bilinen bu tarihi gerçeği inkar etmesinin savaşta büyük zarar gören ülkelerin halklarını ciddi biçimde incittiğini" söyledi. 
     
     YENİ ÇİN HABER AJANSI JAPONYA ÖZÜR DİLEDİ 

     Şanghay Eğitim Üniversitesi Tarih Bölümü Başkanı Su Zhiliang, ’seks kölesi’ uygulamasının İkinci Dünya Savaşı sırasında Japon hükümeti ve askeri yönetimi tarafından planlanıp, ordunun yürüttüğü örgütlü bir hareket olduğunu savundu. Su Zhiliang, en az 200 bin Çinli kadının ’seks kölesi’ olarak çalıştırıldığını ve bu kadınlardan çoğunun Japon askerlerinin tecavüzüyle öldüğünü iddia etti. 
     Yeni Çin Haber Ajansı’nın bugün yaptığı açıklamaya göre ise, Japon resmi makamları Nakayama’nın yaptığı açıklamadan ötürü özür diledi. 
     Japon ders kitapları tartışmasının geçmişi 2 ay öncesine kadar gidiyor. Çin ve Kore’ye göre, Japonya ders kitaplarında düzenlemeye giderek İkinci Dünya Savaşı sırasında yaptıklarıyla ilgili gerçekleri çarpıtmıştı. Bu da başta Çin anakarası olmak üzere Güney Kore’de de büyük çaplı protestolara neden olmuştu. 
     
</TEXT>
</DOC>
