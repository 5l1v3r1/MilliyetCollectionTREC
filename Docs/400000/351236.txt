<DOC>
<DOCNO> 351236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/yasam/axyas02.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyuna bakmadan kıtalararası uçacak 
</HEADLINE>
<TEXT>


Ahmet Atlas, kendi yaptığı 'Piper Cub' tipi model uçağını, helikopterden 'kumanda ederek' Asya'dan Avrupa'ya uçuracak 

İSTANBUL Milliyet 

Model uçakçı Ahmet Atlas, kendi ürettiği 'dev' model uçağıyla bir ilke imza atacak. Atlas, 7 metre kanat açıklığı olan 'Piper Cub' model uçağını, Asya'dan Avrupa'ya uçuracak. 
İstanbul Hezarfen Havaalanı'nın model uçak pistinde test uçuşlarına başlayan Atlas'a bu rekor uçuşunda, modeline esin kaynağı olan, Milliyet Gökyüzü Muhabiri Murat Öztürk'ün kullanacağı 1953 model gerçek bir Piper Cub eşlik edecek. 
'Piper Cub'ı Kadıköy'den havalandıracak Atlas, model uçağı, bir helikopterden kumanda edecek. 

Havada 1.5 saat kalacak 
Yaklaşık 1.5 saat sürecek uçuş, Hezarfen Havaalanı'nda sona erecek. 
Özel kumanda sistemiyle uçurulan 'minik dev Piper Cub'un içine yerleştirilen kamera sistemi de, tarihi uçuşu dakika dakika kayıt edecek. 
Sponsor arayışlarını sürdüren Atlas, uçuşu 10 Temmuz'da yapılacak Hezarfen Havacılık Şenliği öncesinde gerçekleştirmeyi planlıyor. 


</TEXT>
</DOC>
