<DOC>
<DOCNO> 365111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo15.html </URL>
<DATE> 2005/07/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Trabzonspor Başkanı Böyle oynarsak ikinci maçta da şansımız olmaz 
</HEADLINE>
<TEXT>

     Avrupa Şampiyonlar Ligi 2. ön eleme turu ilk maçında deplasmanda Kıbrıs Rum Kesimi'nin Anorthosis Famagusta takımına 3-1 yenilen Trabzonspor'da, kulüp başkanı Atay Aktuğ, rakipleri karşısında aldıkları sonucu şok bir sonuç olarak değerlendirdi. 
     Aktuğ, AA muhabirine yaptığı açıklamada, Trabzonspor'un beklenmedik bir oyun ortaya koyduğunu belirterek, ''Şok bir sonuç aldık. Rakip takım küçümsenildiği için böyle bir sonuç alındı'' dedi. 
     Rakipleriyle 3 Ağustos'ta yapacakları rövanş karşılaşmasına daha ciddi çıkmaları gerektiğini ifade eden Aktuğ, şöyle konuştu 
     ''Trabzonspor, her zaman Anorthosis Famagusta takımını yenecek güçte bir takımdır. Öyle de bekliyorduk. Ancak konuşmayla olmuyor. Hiçbir takımı küçümsememek lazım. Çok ciddi bakılıp istenilen sonuçla sahadan ayrılmak gerekir. Ben kimseyi suçlu ilan etmiyorum. Takım halinde oynanan bir oyundur. Takım halinde kötüydük. Bu konu da futbolcular ve teknik heyetin konusudur. Bu takım böyle oynarsa ikinci maç için de şansımızın olmayacağını düşünüyorum.'' 
     
     GÜVENLİK ÖNLEMLERİ 
     Başkan Atay Aktuğ, Kıbrıs Rum Kesimi'nde Trabzonspor'a karşı uygulanan güvenlik önlemlerinin aynısının Trabzon'da da yapılması gerektiğini söyledi. 
     Kıbrıs Rum Kesimi'nde bordo-mavili takımın maça girerken bazı hadiselerin olduğunu dile getiren Aktuğ, ''Güvenlik önlemleri de çok sıkıydı. Burada da aynı güvenlik önlemlerinin alınmasını istiyoruz. UEFA'nın gözlemcilerinin de önünde oynanacak bir karşılaşma olacak. Bize karşı alınan önlemlerin aynısının burada da alınmasını istiyoruz'' diye konuştu. 
     Bordo-mavili taraftarların da çok dikkatli olması gerektiğini ifade eden Aktuğ, ''Taraftarlarımızdan ceza almamızı gerektirmeyecek her türlü tezahüratlarda bulunmalarını istiyoruz. Trabzonspor, bu turu geçecek güçtedir. Saha içinde de futbolcular ve teknik kadro gerekeni yapacaklardır'' diye konuştu. 
     Kıbrıs Rum Kesimi'nde yapılan karşılaşmaya Trabzon'dan taraftar gitmediğini de belirten Aktuğ, buradaki karşılaşmaya da Kıbrıs Rum Kesimi taraftarının gelmesini arzulamadıklarını kaydetti. 
     Bu arada, yönetim kurulunun tribünlerin tamamının dolmasını beklediği ve taraftarların Türk bayrağı ve bordo-mavili bayraklarla stada gelmesini istedikleri bildirildi. 
     Aktuğ, transfer süresinin bitimine kadar da transferin süreceğini sözlerine ekledi. 
     Öte yandan, yarın İsviçre'nin Nyon kentinde yapılacak Avrupa Şampiyonlar Ligi 3. ön eleme turu kura çekimi için yönetim kurulu üyesi Önder Bülbüloğlu, bu gece İsviçre'ye gidecek. 
     
</TEXT>
</DOC>
