<DOC>
<DOCNO> 360819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur29.html </URL>
<DATE> 2005/07/13/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
"Kaçırılan askeri kurtarma operasyonu" hava destekli olarak devam ediyor 
</HEADLINE>
<TEXT>

     Tunceli’de ve 7 ilçesinde, terör örgütü PKK mensuplarınca kaçırılan askerin kurtarılması için eş zamanlı başlatılan operasyonlar havadan destekli devam ediyor. 
     AA muhabirinin aldığı bilgiye göre, Tunceli-Pülümür karayolu Bilgili mevkiinde teröristlerce yolu kesilerek kaçırılan er Coşkun Kırandi’nin kurtarılması için Kutuderesi, Pülümür Vadisi ve kaçırılma olayının yaşandığı Bilgili mevkiine, askeri helikopterlerle Jandarma Bölge Komutanlığı’na bağlı özel eğitimli birlikler indirme yaptı. 
     Bölgede arama ve tarama çalışmaları devam ederken il merkezi ve ilçelerde de huzur operasyonları gerçekleştirildi. 
     Şüpheli şahıs ve araçları kontrol eden güvenlik güçleri, merkeze bağlı Batman Köyü kırsalında teröristlerin bulunduğu ihbarı üzerine, İl Emniyet Müdürlüğü’ne bağlı çok sayıda özel harekat timinin de katılımıyla operasyon başlattılar. 
     Şimdiye kadar herhangi bir bulguya rastlanmadığını bildiren yetkililer, operasyonların sürdürüleceğini kaydettiler. 
     Tunceli-Pülümür karayolunda önceki gün meydana gelen yol kesme olayında, terör örgütü mensupları yaklaşık 40 aracı alıkoymuş, vatandaşların para ve değerli eşyalarını alarak, asker olduğu belirlenen Coşkun Kırandi’yi beraberlerinde götürmüşlerdi. 
     
</TEXT>
</DOC>
