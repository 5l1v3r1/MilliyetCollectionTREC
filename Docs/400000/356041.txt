<DOC>
<DOCNO> 356041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/ekonomi/eko06.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişecam Rusya'da biracıların peşinde 
</HEADLINE>
<TEXT>


Şişecam, bira tüketiminin yoğun olduğu Rusya'da üçüncü cam ambalaj fabrikasının temelini attı. Şişecam Başkanı Özince, 'Rusya'da Efes'le paralel yatırım yaptık. Pazar payımız yüzde 60'a çıktı' dedi 

EBRU SUNGUR UFA 

Şişecam, Rusya Federasyonu'ndaki üçüncü fabrikasının temelini Başkurdistan Cumhuriyeti'nin başkenti Ufa'da attı. 65 milyon dolara mal olacak fabrika, Şişecam'ın Rusya'daki kapasitesini yüzde 50 artırarak yılda 750 bin tona çıkaracak. Ruscam - Ufa fabrikasında birinci fırın ekimde, ikincisi Nisan 2006'da açılacak. 
Bu fabrikada şişe üreteceklerini belirten Şişecam Yönetim Kurulu Başkanı Ersin Özince, Ufa'da Efes'in bira yatırımı olduğuna dikkat çekerek, "Rusya'da Efes'in yatırımıyla paralel gidildi. Ancak tüm ürünü Efes'e vermiyoruz" dedi. Bira tüketiminin çok yaygın olduğu Rusya'da Efes'in yanı sıra, Heineken, Vena, Sun Interbrew ve Baltika gibi bira üreticileri bulunuyor. 

Rusya'da lider 
Şişecam'ın 40 - 50 yıl önce Sovyetler Birliği ile işbirliği yaparak Çayırova'da düzcam üretmeye başladığını anlatan Özince, bugün ise Rusya pazarında en büyük cam ambalaj üreticisi olduklarını, bira şişesindeki pazar paylarının yüzde 60'a yükseldiğini bildirdi. 
Rusya'da düzcam ve cam ev eşyası yatırımı da düşündüklerini kaydeden Özince, burada cam üretiminin Türkiye'ye göre yüzde 60 - 70 daha ucuz olduğunu kaydetti. 
Özince, "Türkiye'de de düz camda hali hazırda rakibimiz yok. Yalnız, yeni bir yabancı teşebbüs olacak. Teşvik belgesi alındığına dair bilgimiz var" dedi. 

'İştirak sorunu var diyen haset ediyor' Şişecam Yönetim Kurulu Başkanı ve İş Bankası Genel Müdürü Ersin Özince, İş Bankası'nın iştirakler politikasıyla ilgili bir soru üzerine, iştiraklerle ilgili hiçbir yasal limit sorunu olmadığını söyledi. Özince, şöyle konuştu 
"İş Bankası'nı, Cumhuriyeti kuran kadrolar Türkiye'de sanayi kuracak diye kurmuş. İş Bankası o kadar iştiraki AB normlarına göre daralan limitlerle götürebilmeyi başarıyorsa buna ancak örnek diye bakılır. 'Biz yapamıyoruz, İş Bankası da yapmasın' diyecekseniz bunun adı haset olabilir ancak. İştiraklere kullandırdığımız krediler kullanabilecekleri limitlerin dörtte biri. Özellikle camdan çıkmayı düşünmüyoruz." 


</TEXT>
</DOC>
