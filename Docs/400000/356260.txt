<DOC>
<DOCNO> 356260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy15.html </URL>
<DATE> 2005/06/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Öğretmenin yüzü son 10 yılda hiç gülmedi 
</HEADLINE>
<TEXT>

     Eğitim-Sen Genel Başkanı Alaaddin Dinçer, öğretmen maaşlarının son 10 yılda aylık giderlerinin yarısını bile karşılayacak düzeyde olmadığını bildirerek, "Son on yılda, ekonomik krizler ve yüksek enflasyon oranlarına bağlı olarak tüm eğitim emekçileri açısından ciddi bir yoksullaşma süreci yaşanmıştır" dedi. 
     Dinçer, ağustos ayı içinde başlanacak kamuda toplu görüşmeleri nedeniyle eğitim çalışanlarının özlük haklarına ilişkin bir basın toplantısı düzenledi. Türkiye’de eğitim emekçilerinin yıllardır, ekonomik ve sosyal sorunlar ile yaşamlarını sürdürmeye çalıştığını ifade eden Dinçer, geçen 10 yıl boyunca öğretmen maaşlarının aylık giderlerini bile 
     karşılamayacak düzeyde olduğunu belirtti. Dinçer, 2005 yılı itibariyle bir öğretmenin aldığı aylığın ortalama 803 milyon lira olduğunu, buna karşın 4 kişilik bir ailenin aylık giderlerinin ortalama 1 milyar 720 milyon olarak gerçekleştiğini bildirirken, öğretmen maaşının ailelerinin aylık giderlerinin ancak yüzde 47’sini karşılayabildiğini kaydetti. Dinçer, son 10 yıl içinde öğretmenlerin sadece 1998 ve 1999 yıllarında aylık giderlerinin yarısından fazlasını karşılayabilecek düzeye çıkabildiğini söyledi. Dinçer, Türkiye’deki öğretmen maaşlarının düşüklüğünün, diğer ülkelerdeki öğretmen maaşlarıyla karşılaştırıldığında da daha netleştiğini belirtirken, 15 yıllık bir öğretmenin Almanya’da yıllık 46 bin 459 dolar, Yunanistan’da 24 bin 716 dolar aldığını, Türkiye’de ise 5 bin 714 dolar alabildiğini bildirdi. Dinçer, Şili, Uruguay ve Lübnan’daki öğretmenlerin bile Türkiye’deki öğretmenlerden daha fazla ücret aldığını söyledi. Dinçer, "Son on yılda, ekonomik krizler ve yüksek enflasyon oranlarına bağlı olarak tüm eğitim emekçileri açısından ciddi bir yoksullaşma süreci yaşanmıştır" dedi. 
     
</TEXT>
</DOC>
