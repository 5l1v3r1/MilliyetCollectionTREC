<DOC>
<DOCNO> 363626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun06.html </URL>
<DATE> 2005/07/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Endonezya'da tüm dinleri temsilen 1 milyon mum terör bitsin diye yanıyor 
</HEADLINE>
<TEXT>

     Endonezya'da tüm dinleri temsilen, ''terörün sona ermesi için'' bir milyon mum yakılıyor. 
     Nüfusunun yüzde 88'i Müslüman olan 239 milyon nüfuslu Endonezya'nın Cava adasında, başkent Cakarta'nın 400 kilometre doğusuna düşen tarihi Borobudur Budist Tapınağı'nda düzenlenen etkinlikte terörün sona ermesi isteniyor. 
     Ülkenin en büyük İslami teşkilatı ''Muhammediye''nin eski genel başkanı Seyfi Maarif, ''Işık, akıl ve ümit karanlık, ümitsizlik ve tedhişi sonunda yenmek zorunda'' dedi. 
     Tsunaminin 26 Aralık 2004'te 170 bin can aldığı afette ölenler için dua edilen 1100 yıllık Borobudur Budist Tapınağı'nda, Londra'da ve dün gece Mısır'da patlatılan bombalarda ölenler de anılıyor. 
     Endonezya, en büyük terör darbesini 12 Ekim 2002'de turistik Bali adasında iki gece kulübünün bombalanmasıyla almış, bu saldırılarda çoğu yabancı turist 202 kişi ölmüştü. 
     Ülkede Müslümanların dışında Protestan, Katolik, Hindu ve Budistler yaşıyor. 
     
</TEXT>
</DOC>
