<DOC>
<DOCNO> 392896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonyas05.html </URL>
<DATE> 2005/11/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Anne sütü, hem bebeğe hem anneye yarar... 
</HEADLINE>
<TEXT>

     Anne sütü ile beslenen bebek ve bebeğini emziren annelerin daha sağlıklı olduğu belirtildi. 
     Atatürk Üniversitesi A.Ü Tıp Fakültesi Araştırma Hastanesi Yeni Doğan Bölümü Başmanı Prof. Dr. Rahmi Örs, AA muhabirine, çocuğun anne sütü ile beslenmesinin ve annenin bebeğini emzirmesinin sağlık açısından yararlarını anlattı. 
     Bir annenin, doğumdan sonra bebeğini ne kadar çok emzirirse o kadar sağlıklı olacağına işaret eden Örs, bu şekilde, uzun dönemde annenin bazı hastalıklardan da korunmuş olacağına dikkat çekti. 
     
     "KİLOLARI DAHA HIZLI VERİYORLAR" 
     Doğum yapan annelerin en büyük sorunlarından birinin kilo almak olduğunu belirten Örs, annelerin aldıkları doğum kilolarını verebilmek için yoğun çaba sarf ettiklerini ifade etti. 
     Bebeğini emziren annelerin doğum sonrası aldığı kiloları daha hızlı bir şekilde verdiğini anlatan Örs, bu yöntemin, kilo vermenin en hızlı ve sağlıklı yollarından biri olduğunu dile getirdi. 
     Örs ayrıca, yine bebeğini daha fazla emziren annelerin, doğum sonrası kanamalarının daha erken sona erdiğini ve daha kısa sürede iyileştiklerini vurguladı. 
     
     "KANSER RİSKİ DE AZALIYOR" 
     Örs, bebeklerini emzirerek besleyen annelerin, yeterince emzirmeyen annelere oranla rahim ve yumurtalık kanserleri gibi hastalıklara yakalanma risklerinin daha az olduğunu anlattı. 
     Bunun yanında kadınlarda belirli bir yaştan sonra sıkça görülmeye başlayan kemik erimesine değinen Örs, bebeklerini yeterince emziren annelerde bu hastalığın da daha az görüldüğünü söyledi. 
     Annenin bebeğini emzirmesinin yararlarından bir diğerinin de, doğum kontrolü desteklemesi olduğunu ifade eden Örs, bebeğini sağlıklı bir şekilde emziren annelerin, bu süre içinde yeniden gebe kalma olasılığının düştüğünü kaydetti. 
     Annenin bebeğini emzirerek beslemesinin ülke ekonomisine de önemli katkısı bulunduğuna işaret eden Örs, bu şekilde mamaya para verilmediğini ve paranın ülke dışına çıkmadığını söyledi. 
     
     "EŞLER DESTEK OLMALI" 
     Doğumdan sonra, annenin bebeğini emzirmesi için eşlerin anneye destek olması gerektiğini vurgulayan Örs, şunları söyledi 
     "Bir annenin, doğumun ardından bebeğini emzirmesi için kendini hazır hissetmesi gerekiyor. Yani beynini, bebeğini emzirmeye hazırlamalı. Aksi taktirde bir süre sonra emzirme işi aksar. Bazı anneler, bebeğinin yeterince doymadığını ya da kendisinin bu işi beceremeyeceğini düşünüp, bebeğe mama yedirmeye başlıyor. Bunun yanında anne doğumun ardından kendini daha bitkin hisseder. Bu nedenle eşlere önemli görevler düşüyor. Anneyi psikolojik olarak rahatlatmalı ve kendine güvenmesini sağlamalılar" 
     
     "DAHA ZEKİ VE UYUMLU OLUYORLAR" 
     Örs, anne sütü ile beslenen bebekler ile bu gıdadan mahrum bırakılan bebekler arasında, sağlık açısından önemli farklılıklar gözlendiğini bildirdi. 
     Anne sütü ile beslenen bebeklerin, annelerinin uzun yıllar boyunca verdikleri mücadele sonucunda kazandıkları bağışıklığı aldığını belirten Örs, bu nedenle hastalıklara karşı daha dirençli şekilde dünyaya geldiğini ifade etti. 
     Bu çocukların özellikle enfeksiyon hastalıklarına karşı direnç kazandıklarını vurgulayan Örs, ayrıca bazı kanser türü hastalıklara yakalanma risklerinin de daha düşük olduğunu belirtti. Örs, "Bu çocuklar, ileride daha zeki, kendine güvenen ve uysal oldukları gözlemleniyor" dedi. 
     Örs, anne ve bebeğin sağlığı açısından son derece önemli olan anne sütü ile ilgili, anne adaylarının daha fazla bilinçlendirilmesi gerektiğini sözlerine ekledi. 
     
</TEXT>
</DOC>
