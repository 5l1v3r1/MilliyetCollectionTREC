<DOC>
<DOCNO> 386454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur24.html </URL>
<DATE> 2005/10/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Adana'daki tavuklar stresten ölmüş .. 
</HEADLINE>
<TEXT>

     Adana Tarım İl Müdürlüğü Hayvan Sağlığı Şube Müdürü Ömer Akmaz, dün Adana’da ölü bulunan tavuklar ile bu tavukların yakınındaki sağlıklı tavuklar üzerinde yaptıkları laboratuar çalışmasında bakteriyolojik, viral ve paraziter hastalık bulunmadığını belirterek, "Ölüm olayı büyük ihtimalle stres ve sıkışmadan kaynaklanmış" dedi. 
     Akmaz, AA muhabirine yaptığı açıklamada, kuş gribi vakası nedeniyle tedirgin olan Adanalıların, dün merkez Yüreğir İlçesi’nde ölü bulunan tavuklarla tedirginliğinin daha da arttığını ifade etti. 
     Tavuk ölümlerinin çeşitli nedenlerle çok sık görülebildiğini vurgulayan Akmaz, şunları söyledi 
     "Belediye yetkililerinin bize başvurmadan medyaya bu hassas konuyu bildirmesi yanlış oldu. Sonuçta halk gereksiz yere paniğe sürüklendi. Ölü bulunan 2 tavuk ile bu tavukların yakınındaki 2 sağlıklı tavuk üzerinde yaptığımız laboratuar çalışmalarında bakteriyolojik, viral ve paraziter hastalık bulunmadı. Ölüm olayı büyük ihtimalle stres, sıkışma ya da hava koşullarından kaynaklanmış. 
     Korkulacak bir durum yok." 
     
</TEXT>
</DOC>
