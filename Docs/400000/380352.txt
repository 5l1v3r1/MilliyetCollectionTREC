<DOC>
<DOCNO> 380352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur18.html </URL>
<DATE> 2005/09/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bodrum'da alevli gece .. Gümbet barlar sokağında 6 restoran kül oldu 
</HEADLINE>
<TEXT>

     
     Yaşar ANTER BODRUM Muğla , DHA 

     
BODRUM'un Gümbet Semti'nde bir restoranda bugün saat 04.30'da başlayan yangın, eğlence mekanlarındaki turistlere korku dolu dakikalar yaşattı. 6 işyeri tamamen, 4 işyeri kısmen yandı, 2 milyon YTL'nin üzerinde zarar oluştu. 15 kişi yanmaktan son anda kurtarılırken, 6 personel dumandan zehirlenerek hastanelik oldu. Yangının geç saatte çıkması nedeniyle barlarda az sayıda müşterinin bulunması, olası bir izdihamı ve can kaybını önledi. 
     Bodrum'da otelleri ve eğlence mekanlarıyla tanınan Gümbet Semti'nde, barlar caddesi olarak da bilinen Ayaz Caddesi'ndeki Casper's Restoran'ın mutfağında müşteriler dağıldıktan sonra saat 04.30 sıralarında yangın başladı. Elektrik kontağından çıktığı sanılan yangın kısa sürede disko, butik, bar ve eğlence mekanlarıyla restoranlara sıçradı. Mekanların birçoğunda ahşap malzeme kullanılması nedeniyle alevler hızla yayıldı. 
     Alevler, çeşitli otellerde çalışan 15 kişinin kaldığı apart dairesine de sıçradı. Olay sırasında uyuyan işçiler, esnafın durumu farkedip, yardıma koşmasıyla alevler arasındaki aparttan sağ kurtulmayı başardı. Bölgedeki otellerde kalan çoğu Alman, Hollandalı, İngiliz ve Belçikalı turistler yataklarından fırlayarak sokağa çıktı. Bazı turistler eşyalarını da yanlarına aldı. Turistler gittikçe büyüyen alevleri korku dolu gözlerle izledi. Bazı turistler söndürme çalışmalarına katıldı, dumandan etkilenen personele yardım etmeye çalıştı. 
     
     6 İŞYERİ KÜL OLDU 

     Bodrum, Konacık, Turgutreis ve Ortakent-Yahşi Belediyeleri'nden 14 itafiye aracıyla 40'a yakın işçinin müdahale ettiği yangını söndürme çalışmalarına çevre esnafı da katıldı. Alevler arasında kalan Atlantis Disko, Sıla Bar ve Speedy Bar'da çalışan personel alevlere müdahale etmeye çalışırken Gümbet Mahallesi eski muhtarı Mazhar Gönen'le 43 , Barış Özcan 26 , Sıraç Acar 22 , Kamil Atar 35 , Ceyhun Kopal 34 ve Ali Tınaz 19 adlı işçiler dumandan etkilendi. İşçiler olay yerine ambulansların geç sevk edilmesi nedeniyle bir kısmı özel otomobillerle, bazıları da daha sonra gelen ambulanslarla Bodrum Devlet Hastanesi ile özel hastanelere kaldırıldı. Bodrum Belediye Başkan Yardımcısı Zeki Özkeskin ile İtfaiye Müdürü Mustafa Abbas'ın ekipleri yönlendirdiği yangın yaklaşık üç saatte güçlükle kontrol altına alınabildi. Atlantis Disko, Speedy Disko Bar, Tino's Bar-Tino's Butik, Sıla Türkü Bar, Casper's Restoran kül oldu. Dört işyeri de kısmen yandı. 
     Yangının başladığı Casper's Restoran'ın işletmecisi Gülseren Kaya Tam 25 yıllık emeğimiz gitti, itfaiye olay yerine yarım saat sonra geldi, bu kadar duyarsızlık olur mu Sorumluların cezalandırılması için yasal olarak ne gerekiyorsa yapacağım'' dedi. 
     
     YANICI İZOLASYON MADDELERİ 

     İtfaiye Müdürü Mustafa Abbas ise ilk belirlemelere göre yangının restoranın mutfağında elektrik kontağından çıkmış olabileceğini ve yaklaşık iki milyon YTL'nin üzerinde zarar oluştuğunu belirtti. Abbas, Vatandaş her ne kadar itfaiye geç müdahale etti dese de kayıtlarımıza göre bize telefon gelmesinden tam yedi dakika sonra olay yerine ulaştık. Bunlar kayıtlarımızda mevcut. İşyerlerinin birbirine çok yakın olması ve eğlence mekanlarındaki ses izolasyonlarında yanıcı maddelerin yoğun olarak kullanılması alevlerin hızla büyümesine neden oldu. Yangının tüm mahalleye yayılmaması ve can kaybı olmaması büyük şans'' diye konuştu. 
     
</TEXT>
</DOC>
