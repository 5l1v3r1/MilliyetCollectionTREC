<DOC>
<DOCNO> 367642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo12.html </URL>
<DATE> 2005/08/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Turgay Kıran Şampiyonluğun yine en büyük adayıyız... 
</HEADLINE>
<TEXT>

     Galatasaray Kulübü Başkan Yardımcısı ve Basın Sözcüsü Turgay Kıran, yeni sezonda şampiyonluğun en büyük adayının yine kendileri olduğunu söyledi. 
     Turgay Kıran, AA muhabirine yaptığı açıklamada, yeni sezonun dostluk çerçevesinde geçmesini ve hak edenin kazanmasını dileyerek, ''Galatasaray olarak bu sezona yeni teknik direktörümüzle oldukça iddialı başlıyoruz. Bizim kadromuza güvenimiz yüksek. Şampiyonluğun yine en büyük adayıyız. Ayrıca UEFA Kupası'nda başarılı olacağımızı düşünüyoruz'' dedi. 
     Geride kalan sezonda tartışmaların odak noktası haline gelen hakemlere de destek veren Kıran, ''Biz yönetim olarak hakemleri tartışmamaya özen gösteriyoruz. Tabii ki yine hatalar olacaktır ama önemli olan iyi niyetli olunması. Hakemlerimize destek olmalıyız'' diye konuştu. 
     
     ''KONYASPOR MAÇI ÖNEMLİ'' 
     Birinci Süper Futbol Ligi'nde 2005-2006 sezonuna yarın Ali Sami Yen Stadı'nda Konyaspor'la yapacakları maçla başlayacaklarını hatırlatan Kıran, bu karşılaşmanın büyük önem taşıdığını ifade etti. 
     Ligde ilk maçların her zaman zorlu geçtiğini belirten Kıran, ''Çünkü ilk maçlar sonucu belli olmayan maçlardır. Takımların kadrolarına yaptıkları takviyeler ve sezon öncesi çalışmalar burada kendi gösterir. Konyaspor gerçekten kaliteli bir ekip. Ama biz Galatasaray olarak bu sınavdan başarıyla çıkacağımızı ve seyircimizin önünde galip geleceğimizi düşünüyoruz'' şeklinde konuştu. 
     
     ''TRANSFER İÇİN BİR KAÇ GÜN DAHA'' 
     Bir çok ünlü futbolcunun isminin geçtiği transfer çalışmalarıyla ilgili olarak, özellikle bir sol kanat oyuncusu arayışı içerisinde olduklarını kaydeden Kıran, sözlerini şöyle tamamladı 
     ''Tabii ki transferde çeşitli sıkıntılarla karşılaşılabiliyor. Biz bu arayışımızı birkaç gün içinde bitireceğimizi düşünüyoruz. Ancak bizim en büyük transferimiz Teknik Direktör Eric Gerets ile altyapıdan çıkardığımız ve takıma hemen uyum sağlayan gençlerimizdir. Taraftarımız da transfer için bir kaç gün daha sabredecek.'' 
     
</TEXT>
</DOC>
