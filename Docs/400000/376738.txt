<DOC>
<DOCNO> 376738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko40.html </URL>
<DATE> 2005/09/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Fiat, Grande Punto'yu tanıttı 
</HEADLINE>
<TEXT>

     Fiat'ın B segmentindeki yeni temsilcisi Grande Punto, İtalya'nın Torino kentinde düzenlenen kokteylle dünya basınına tanıtıldı. 
     Fiat Başkanı Luca Cordero di Montezemolo, Torino'da 2006 kış olimpiyatlarında buz pateni müsabakalarının yapılacağı Palavela'da düzenlenen tanıtım toplantısında, Grande Punto ile ''otomobil endüstrisinde yine ilk sıralarda olacaklarını'' söyledi. 
     Grande Punto'yu İtalyan kadınına benzeten Fiat Başkanı, ''Kadın gibi çekici ve şık. Ama sadece dış görünüş önemli değil. Güvenlik, yakıt tüketimi ve fonksiyonel olarak da oldukça iyi bir otomobil'' dedi. 
     Di Montezemolo, Grande Punto'nun İtalyan tasarımının en iyi örneklerinden biri olduğunu ifade ederek, ''Bu arabayı tasarlarken Ferrari, Alfa Romeo ve Maserati otomobillerindeki bilgi ve tecrübelerimizi kullandık. Bu projede yer alan herkese teşekkür ediyorum'' diye konuştu. 
     Fiat SpA CEO'su Sergio Marchionne de konuşmasında, Grande Punto'nun teknik özellikleri konusunda bilgi verdi. 
     
     SCHUMACHER VE BARRİCHELLO 
     Dünya basınından yaklaşık 800 gazetecinin izlediği tanıtım toplantısına, Ferrari'nin dünya şampiyonu Alman pilotu Michael Schumacher ile Ferrari'nin diğer pilotu Rubens Barrichello da katıldı. 
     Gazetecilerin yoğun ilgi gösterdiği F1 pilotları Schumacher ile Barrichello, Fiat Başkanı Montezemolo ile Grande Punto'yu incelediler. Toplantının ardından gazeteciler, Grande Punto'nun test sürüşüne katıldılar. 
     Piyasaya sürüldüğü 1993'ten bugüne 6 milyonun üzerinde satış yaparak büyük başarı yakalayan Fiat Punto'nun yeni versiyonu Grande Punto, 3 ve 5 kapılı seçenekleriyle ve 4 farklı versiyonuyla üretildi. 403 santimetre uzunluğu, 168 santimetre genişliği, 149 santimetre yüksekliğiyle oldukça geniş bir iç hacme sahip olan Grande Punto, benzinli ve dizel motoruyla üst düzey performans sağlıyor. 
     Grande Punto'nun, Türkiye'de 2006'nın ilk aylarında satışa sunulacağı bildirildi. 
     
</TEXT>
</DOC>
