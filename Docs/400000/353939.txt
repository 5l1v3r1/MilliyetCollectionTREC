<DOC>
<DOCNO> 353939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun20.html </URL>
<DATE> 2005/06/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Irak'ta bir polis karakolu ve bir ABD devriyesine saldırı... 
</HEADLINE>
<TEXT>

     Irak'ın başkenti Bağdat'ta sabah saatlerinde bir polis karakoluna düzenlenen saldırıda, ilk belirlemelere göre 2 polis yaralandı. 
     Yetkililer, yaklaşık 15 saldırganın, Bağdat'ın Aamil mahallesindeki karakola üç araç içinden ateş açması sonucu çıkan çatışmanın yaklaşık 20 dakika sürdüğünü belirttiler. Saldırıda 2 polisin yaralandığı ve karakol binasında hasar meydana geldiği kaydedildi. 
     Bu arada, Bağdat'ın 60 kilometre kuzeydoğusundaki Bakuba kentinde bir Amerikan devriyesine bombalı saldırı düzenlendiği bildirildi. Yola yerleştirilen bombanın Amerikan devriyesi yakınında infilak ettiği, saldırıda ölen ya da yaralan olmadığı açıklandı. 
     Irak'ta Başbakan İbrahim Caferi'nin Şiilerin ağırlıkta olduğu hükümetini 28 Nisan'da ilan etmesinden sonra direnişçilerin saldırıları arttı. AP ajansı, asker, polis ve hastane kayıtlarına dayanarak 28 Nisan'dan bu yana düzenlenen saldırılarda en az 1189 kişinin öldüğünü duyuruyor. 
     
</TEXT>
</DOC>
