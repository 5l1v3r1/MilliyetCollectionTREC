<DOC>
<DOCNO> 398012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur09.html </URL>
<DATE> 2005/11/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Unutkanlık skandalı 
</HEADLINE>
<TEXT>

     
     Bahri KARATAŞ İZMİR, DHA 
     
İZMİR'in Karşıyaka İlçesi'nde, işlediği bir cinayetten dolayı gözaltına alınan ve akli dengesi bozuk olduğu için tedavi gördükten sonra serbest bırakılan Ömer Yılmaz, oğlunu öldürünce ortaya büyük bir skandal çıktı. Yapılan araştırmada, Manisa Ruh ve Sinir Hastalıkları Hastanesi'nde gönderilen ve Ömer Yılmaz'ın, 10 yıl süre ile 6'şar aylık dönemlerde sağlık kurulundan kontrol ve muayenesini içeren yazının, Karşıyaka Cumhuriyet Savcılığı'na verilmediği ortaya çıktı. 
     İzmir Karşıyaka İlçesi'nde 23 Ocak 1999 tarihinde Ömer Yılmaz, Hüseyin Gülsoyu isimde 1 kişiyi bıçaklayarak öldürdü. Olaydan sonra gözaltına alınan Ömer Yılmaz, Karşıyaka Ağır Ceza Mahkemesi'nde yargılanmaya başlandı. Mahkeme zanlının akli dengesinin yerinde olup olmadığını anlaşılması için Adli Tıp Kurumu'na gönderilmesine karar verdi. İstanbul Adli Tıp Kurumu'nda gelen raporda, zanlının akli dengesinin bozuk olduğu ve cezai ehliyeti bulunmadığı, akıl hastanesinde tedavi altına alınması gerektiği belirtildi. Adli Tıp Kurumu'nun raporunu dikkate alan Karşıyaka 1'inci Ağır Ceza Mahkemesi adam öldürme suçundan 24 yıla yargılanan Ömer Yılmaz'ı 2000 yılında Manisa Ruh ve Sinir Hastalıkları Hastanesi'ne sevketti. Hekimler, bir süre tedavi gören Ömer Yılmaz'ın hastalığına sosyal şifa bulunduğuna karar verdi. Hastane ayrıca Ömer Yılmaz'ı 10 yıl süreyle 6'şar aylık dönemlerde, sağlık kurulunda kontrol ve muayenesini içeren yazıyı mahkemeye gönderdi. 
     
     OĞLUNU ÖLDÜRDÜ’ 
     Hastane raporu üzerine mahkeme Ömer Yılmaz'ın şifa bulunduğunu belirterek 2001 yılında taburcu etti. Özgürlüğüne kavuşan Ömer Yılmaz'ın hastalığı iddiaya göre, 3 yıl sonra tekrar ortaya çıktı. Karşıyaka'da ailesiyle birlikte oturan Ömer Yılmaz, bu seferde 3 yaşındaki oğlu Mert Erim Yılmaz'ı bıçaklayarak öldürdü. 
     RAPORLAR UNUTULMUŞ’ Cinayetten sonra yapılan araştırmalar bir skandalı ortayla çıkardı. Manisa Ruh ve Sinir Hastalıkları Hastanesi'nde taburcu edilen Ömer Yılmaz'ın 10 yıl süreyle 6'şar aylık dönemlerde sağlık kurulunda kontrol ve muayenesinin yapılması gerektiren yazıyı Karşıyaka 1'inci Ağır Ceza Mahkemesi'ne gönderdiği ancak unutkanlık yüzünden yazının Karşıyaka Cumhuriyet Savcılığı'na verilmediği ortaya çıktı. Karşıyaka Cumhuriyet Başsavcılığı'na yazı iletilmediği için zanlı Ömer Yılmaz'ın 6 aylık kontrolleri yapılmadığı ve zanlının hastalığının tekrar nüksettiği ve bunun üzerine şuurunu kaybettiği ve 3 yaşındaki oğlunu öldürdüğü ortaya çıktı. 
     
     SAVCI İTİRAF ETTİ’ 
     Manisa Ruh ve Sinir Hastalıkları Hastanesi'nde tedavi gördükten sonra şifa bulduğu gerekçesiyle serbest bırakılan Ömer Yılmaz'ın oğulunu öldürmesi olayı gazeteler manşetlere taşıdı. Adalet Bakanlığı çıkan haberleri ihbar kabul ederek konunun araştırılması ve kendisine bilgi verilmesi için Karşıyaka Cumhuriyet Başsavcısı Rena Yılmaz'a yazı gönderdi. Olayla ilgili soruşturma başlatan Başsavcı Yılmaz, hazırladığı raporda, acı gerçeği itiraf etti. Manisa Ruh ve Sinir Hastalıkları Hastanesi'nde 11 Şubat 2001 tarihinde yazdığı raporda, şifa bulduğu belirtilen Ömer Yılmaz'ın 10 yıl içinde 6'şar aylık dönemlerde zanlının sağlık kurulu tarafından muayene edilmesi yazısının mahkemeye gönderildiği, ancak Ağır Ceza Mahkemesi'nin Kalemi'nin işlerinin yoğunluğu ve Kalem personelinin unutkanlığına bağlı olarak yazının Karşıyaka Cumhuriyet Başsavcılığı'na gönderilmediği belirtildi. 
     
     EŞİ TAZMİNAT DAVASI AÇTI 
     Ömer Yılmaz'ın eşi Hülya Yılmaz, Adelet ve Sağlık Bakanlğı'na karşı 100 bin YTL tazminat davası açtı. Akli dengesi bozuk eşinin kontrol altında tutulmaması nedeniyle öz oğlunun öldürüldüğünü belirten anne Yılmaz, Bize göre kusurlu olan Adalet Bakanlığı'na 75 bin YTL, Sağlık Bakanlığı'na ise 25 bin YTL tazminat davası açtık. Ancak maddi durumumuz iyi olmadığı için harç başvurusu yaptık'' dedi. Öte yandan Ömer Yılmaz'ın oğlunu öldürdüğü davanın sonuçlandığı ve yakınlarının konuyu doğruladığı belirtildi. Yılmaz'ın ömürboyu Manisa Ruh ve Sinir Hastalıkları Hastanesi'de yatacağı bildirildi. 
     
</TEXT>
</DOC>
