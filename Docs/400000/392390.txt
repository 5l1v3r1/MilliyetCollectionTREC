<DOC>
<DOCNO> 392390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonsiy01.html </URL>
<DATE> 2005/11/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
CHP'de gelenek değişmedi Kurultaya devam... 
</HEADLINE>
<TEXT>

     CHP Genel Başkanı Deniz Baykal’ın "CHP’yi kurultaylar partisi olmaktan çıkaracağız" iddiasına karşın, CHP bir türlü kendisini bu yakıştırmadan kurtaramıyor. 12 Eylül 1980 sonrası üç farklı çatı altında siyaset yapan sosyal demokratlar aradan geçen 24 yılda 30 kurultay yaparken, 31’inci Kurultayı ise 19-20 Kasım’da toplamaya hazırlanıyorlar. 
     
     "KURULTAYLAR AŞAĞILANMASIN" 
     CHP, "kurultaylar partisi" yakıştırmasından bir türlü kendisini kurtaramıyor. Sosyal demokrat kanatta kimi politikacı ve siyasetbilimci ise Türkiye’de solun sorunlarını kurultaylar aracılığıyla çözme girişimlerinin aşağılanmaması, küçümsenmemesi gerektiğini belirtiyorlar. 
     Yerel seçimlerin ardından parti içi muhalefetin sesini yükseltmesiyle 12 Temmuz 2004’de 12’nci olağanüstü kurultayı toplayan Deniz Baykal’ın, "CHP’yi kurultaylar partisi olmaktan çıkaracağız" iddiasına karşın bu yıl bir olağanüstü kurultay toplayan ve 19-20 Kasım’da da 31’inci olağan Kurultayı’nı yapacak olan CHP’nin kendisini bir türlü bu yakıştırmadan kurtaramadığını ortaya koydu. 
     
     24 YILDA 30 KURULTAY 
     CHP’nin 12 Eylül 1980 askeri müdahalesiyle kapatılmasının ardından sosyal demokratlar siyaset yaptıkları üç farklı partide 30 kurultay topladı. SODEP, 1984 ve 1985 yıllarında üç kurultay toplarken, SHP 1986 
     yılından 1995 yılına kadar geçen sürede 17 kurultay toplayarak bir rekora imza attı. 
     
     KURULTAYLAR PARTİSİ YAKIŞTIRMASINDAN CHP’DE KURTULAMADI 
     1980 sonrasında kapatılan CHP ise 9 Eylül 1992 yılında 
     25’inci olağan kurultayını toplayarak yeniden siyasi 
     hayatına başlarken, günümüze kadar 10 kurultay topladı. CHP, yeniden siyasi hayatına başladığı 25. olağan kurultayının ardından 1993 yılında 26, 1995 yılında 27 ve 1998 yılında da 28’inci olağan kurultaylarını topladı. 28’inci olağan kurultayın ardından yapılan seçimlerde CHP’nin tarihinde ilk kez TBMM’ye girememesi üzerine Deniz baykal’ın istifasıyla CHP’de olağanüstü kurultaylar arka arkaya geldi. Altan Öymen’in genel başkanlığı seçildiği 22 Mayıs 1999 yılındaki 9’uncu olağanüstü kurultayın ardından PM oluşamadığı için aynı yıl 29 Haziran’da 10’uncu olağanüstü kurultay toplandı. Kısa süren Altan Öymen döneminin ardından ise Deniz Baykal’ın yeniden genel başkanlığa seçildiği 30 Eylül 2000 tarihindeki 11’inci olağanüstü kurultay gerçekleştirildi. Bunun ardından CHP’de 2001 yılında 29 ve 2003 yılında da 30’uncu olağan kurultaylar toplandı. Ancak geçen sene yapılan yerel seçimlerin ardından CHP’de gene olağanüstü kurultaylar dönemi başladı. Bir kısım milletvekilinin Baykal ve parti yönetimini seçim başarısızlığı ile suçlamasının ardından Baykal, 12 Temmuz 2004 tarihinde 12’nci olağanüstü kurultayı topladı. Baykal’ın bu kurultayda "CHP’yi kurultaylar partisi olmaktan çıkaracağız" çağrısına karşın CHP’de sular durulmadı ve son olarak Baykal 13’üncü Olağanüstü kurultayı 29-30 Ocak tarihinde topladı. Şişli Belediye Başkanı Mustafa Sarıgül’ün de genel başkan adayı olduğu olaylı kurultayın ardından CHP, 31’inci olağan kurultayı’nı 19-20 Kasım’da yapacak. 

ANKA 
     
</TEXT>
</DOC>
