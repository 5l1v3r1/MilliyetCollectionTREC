<DOC>
<DOCNO> 361444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur08.html </URL>
<DATE> 2005/07/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
YYÜ Rektörü'nün evinde bulunan tarihi eser ve tablolar incelemeye alındı 
</HEADLINE>
<TEXT>

     Van Cumhuriyet Başsavcılığı’nın kararıyla Yüzüncü Yıl Üniversitesi YYÜ Rektörü Prof. Dr. Yücel Aşkın’ın evinde yapılan aramada bulunan bazı tarihi eser ve tablolar ile çeşitli evrak, incelenmek üzere adli emanete götürüldü. 
     Cumhuriyet Başsavcılığı tarafından Prof. Dr. Aşkın’ın evinde arama kararı çıkarılması üzerine, Van Emniyet Müdürlüğü Kaçakçılık ve Organize Suçlarla Mücadele Şubesi ekipleri, dün akşam saat 18.00’de, Aşkın’ın YYÜ yerleşkesindeki 3 katlı evinde geniş çaplı arama yaptı. 
     Emniyet Müdürlüğü ekipleri, 14 saat süren arama sonucunda evde buldukları evrakın yanı sıra çok sayıdaki tarihi eser ile tabloları da Savcılığa bildirdi. 
     Savcılık tarafından görevlendirilen Müze Müdürü Mete Tozkoparan, Aşkın’ın evindeki 240 adet kayıtlı ve bunun yanı sıra kayıt dışı olduğu bildirilen birçok tarihi eser ile tabloyu incelemeye aldı. 
     Tozkoparan’ın yaptığı incelemenin ardından, çok sayıda tablo ve tarihi eser ile Aşkın’a ait bir diz üstü bilgisayar ve çeşitli evrak, incelenmek üzere adli emanete götürüldü. 
     Geç saatlere kadar Prof. Dr. Aşkın’ın evinde bulunan Rektör Yardımcıları Prof. Dr. Hasan Ceylan ile Prof. Dr. Ayşe Yüksel, olayla ilgili konuşma yetkisine sahip olmadıklarını, herhangi bir açıklama yapmayacaklarını söylediler. 
     Olayla ilgili soruşturma sürdürülüyor. 
     
</TEXT>
</DOC>
