<DOC>
<DOCNO> 362272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/siyaset/siy02.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan medet ummayın 
</HEADLINE>
<TEXT>


Kuşadası'ndaki saldırı Alman basınında yer almayı sürdürüyor. Süddeutsche Zeitung, "Zana, şiddete karşıysa, gettolardaki çocuklara yönelmeli" derken, Frankfurter Rundschau ise, "Öcalan'ı kahramanlaştıranlar oturup düşünmeli" yorumunu yaptı 

FRANKFURT Milliyet 


Alman basını, Kuşadası'ndaki bombalı saldırıya geniş olarak yer vermeye devam etti. Habere "Saldırganlar, turizmi hedefliyor" başlığıyla yer veren Frankfurter Rundschau gazetesinde, son saldırıların PKK'nın zayıflığının göstergesi olduğu vurgulanarak, şunlar kaydedildi "Bu terörün kurbanları aynı zamanda Kürtler. Ayrılıkçılarla merkezi hükümet arasındaki çatışma büyüdükçe onların yaşam koşulları kötüleşecektir. PKK'yı halen bir kurtuluş hareketi olarak görenler ve lideri Abdullah Öcalan'ı kahramanlaştıranlar oturup bunu düşünmeli. Teröristler sempati göremezler." 
Süddeutsche Zeitung gazetesi de, Leyla Zana'ya çağrıda bulundu "Avrupa çapında tanınan kişilik Zana, eğer gerçekten şiddete karşıysa, kuracağını ilan ettiği politik hareketle, öncelikle gettolardaki çocuklara yönelmeli. Londralılar yeniden metroyu kullanıyor ve teröre direniyor. Türkler de yeniden sahillere gidiyor. Korkuya öncelik veren, terörün başarılı olmasına katkıda bulunur." 
Saldırıya İngiliz basını da geniş yer verdi. The Times, "Tatil sürüyor. Turistlerin Türkiye'yi bırakmaya niyetleri yok" dedi. Saldırıların turistler arasında korku yaratmadığını yazan Daily Telegraph, Kuşadası'ndaki 1000 turistten sadece 6'sının dönmek istediğine dikkat çekti. Guardian'ın haberinde, Kuşadası'nda hayatın normale döndüğü belirtildi. 

Washington kınadı 
ABD Dışişleri Bakanlığı Sözcüsü Sean McCormak da, dün yaptığı yazılı açıklamada, "ABD, Kuşadası'ndaki korkunç terörist saldırıyı kınıyor" dedi. 


</TEXT>
</DOC>
