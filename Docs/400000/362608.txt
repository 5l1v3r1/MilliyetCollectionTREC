<DOC>
<DOCNO> 362608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/siyaset/axsiy02.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KRİTİK ATAMALAR 
</HEADLINE>
<TEXT>


Cumhurbaşkanı Sezer, seçim turları sürerken, Anayasa Mahkemesi'nin boş bulunan 2 üyeliğine atama yaptı. Seçimler eylül ayına kalırsa, atanan 2 yeni üye oy kullanabilecek 

TÜRKER KARAPINAR Ankara 


Anayasa Mahkemesi'nde 40 turdur sonuca ulaşılamayan başkanlık seçimlerinde, düğümü çözebilecek bir gelişme yaşandı. Cumhurbaşkanı Ahmet Necdet Sezer, 26 Haziran'da emekliye ayrılan Mustafa Bumin'den boşalan üyeliğe Danıştay'dan Şevket Apalak'ı, Fazıl Sağlam'dan boşalan ve yaklaşık 4.5 aydır boş bulunan üyeliğe de Ankara Barosu'na bağlı Avukat Serruh Kaleli'yi atadı. 

1 üye hakkı var 
Başkanlık için yapılan 40 turda, adaylardan hiçbirinin başkan seçilebilmek için yeterli 6 oya ulaşamaması, seçimlerin kilitlenmesine neden olmuştu. Sezer, seçimlerin 40 turu tamamlandıktan sonra mahkemenin boş bulunan 3 asil üyeliğinden 2'sine dün atama yaptı. Sezer'in, bundan sonra boş bulunan 1 üyeliğe ise idari kadrosundan atama hakkı kaldı. 
Seçimlerde bu ay içinde bir sonuç alınamazsa, üyeler ağustos ayında tatile çıkacakları için seçimler eylül ayına bırakılacak. Seçimlerin eylül ayına kalması durumunda seçilen 2 asil üye de heyette yer alabilecek. Apalak, üyeliğe seçilmekten mutluluk duyduğunu belirtirken, Kaleli "Duygularımı ifade etmekte çok zorlanıyorum" dedi. 
Apalak, Danıştay'ın, 10 Mayıs Kuruluş Yıldönümü kutlamalarında, Atatürk şiirlerini okuttuğu h kim olarak biliniyor. Ayrıca türban davalarını karara bağlayan Danıştay 8. Dairesi'nin üyesi olan Apalak, daha önce de Danıştay tarafından Anayasa Mahkemesi'ne yedek üye seçilebilmek için Sezer'e gönderilen listede yer almıştı. 
Sezer, Apalak'ın da yer aldığı 3 kişilik listeden, Fettah Oto'yu yedek üyeliğe seçmişti. Apalak, daha önce H kimler ve Savcılar Yüksek Kurulu üyeliğine seçilebilmek için de Cumhurbaşkanlığı'na gönderilen listede yer almış ancak yine seçilememişti. 

'Önce yemin etmeleri gerek' 

Anayasa Mahkemesi Başkan Vekili Haşim Kılıç, Sezer'in atadığı 2 yeni üyenin göreve başlamasına ilişkin prosedürle ilgili olarak, yeni üyelerin yemin etmeden göreve başlayamadıklarını söyledi. Bu durumda yeni seçilen üyeler ağustos ayı içinde seçim yapılmayacağı için en erken eylül ayında yapılacak seçimlerde oy kullanabilecek. 


</TEXT>
</DOC>
