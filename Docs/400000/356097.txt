<DOC>
<DOCNO> 356097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/spo02.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
NE olur NE olmaz 
</HEADLINE>
<TEXT>


Rüştü transferinde henüz net bir adım atamayan Fenerbahçe, Bursaspor'un başarılı file bekçisi Serdar'ı 3 yıllığına renklerine bağlayarak işini garantiye aldı 


Transfer çalışmalarını sürdüren Fenerbahçe, Bursaspor'un alt yapıdan yetişen başarılı kalecisi Serdar Kulbilge ile üç yıllık sözleşme yaptı. Fenerbahçe Kulübü'nde düzenlenen törende 25 yaşındaki file bekçisi, kendisini Sarı -Lacivertli renklere bağlayan imzayı attı. 
Yönetim Kurulu Üyesi İlhan Ekşioğlu, Sedar'ı uzun zamandır takip ettiklerini belirterek, "Fenerbahçe olarak yerli ve iyi kaleci transfer etme özelliğimizi bu sene de sürdürdük. Serdar, uzun yıllar Fenerbahçe'ye hizmet edecek. Fenerbahçe ve Türkiye, iyi bir kaleci kazanacak" dedi. 
Rüştü'nün transferinin henüz netleşmemesi nedeniyle Fenerbahçe'nin kaleci sorunu yaşamamak için Serdar'ı transfer ettiği belirtildi. Sarı - Lacivertli yönetim, Barcelona ile görüşmelerini sürdürürken, Rüştü konusunda yaşanabilecek olumsuz bir gelişme için böylece tedbirini almış oldu. Rüştü'nün geri dönmemesi halinde Volkan'ın birinci kaleci, Serdar'ın ise yedeği olacağı öğrenildi. 
Acıbadem Hastanesi'nde sağlık kontrolünden de geçen Serdar, Fenerbahçe gibi büyük bir camiaya gelmekten büyük mutluluk duyduğunu söyledi, "Başarılı olmak için elimden geleni yapacağım. Bu kadar kaliteli oyuncularla bir arada bulunmak beni gururlandırıyor" ifadelerini kullandı. 

Erdoğan'a davet 

İkinci Başkan Nihat Özdemir'in oğlunun düğünü için Ankara'ya giden Başkan Aziz Yıldırım dün sabah soluğu Başbakanlık'ta aldı. Başbakan Recep Tayyip Erdoğan ile bir araya gelen Yıldırım, yaklaşık on dakika süren görüşmeden sonra Başbakanlık'tan ayrıldı. Fenerbahçe Başkanı'nın, kızı Hande Yıldırım'ın 9 Temmuz tarihinde Çırağan Sarayı'nda yapılacak düğünü için Erdoğan'a davetiye verdiği bildirildi. 

Transfer masaya yatıyor 

Teknik Direktör Christoph Daum bugün İstanbul'a gelecek. Perşembe günü başlayacak yeni sezon hazırlıkları öncesi Samandıra Tesisleri'nde son kez incelemelerde bulunacak olan Alman hocanın, Yönetim Kurulu ile de bir araya gelmesi bekleniyor. Başkan Aziz Yıldırım'ın transfer çalışmaları hakkında Daum ile görüşeceği ve listedeki oyuncuların son durumunun masaya yatırılacağı kaydedildi. Bu arada Alman hocanın günde üç antrenman yapacak olan oyuncularına sert disiplin kuralları koyacağı, uymayanların ağır para cezasına çarptırılacağı belirtildi. 

Recep'e şartlı izin 

YUSUF DURSUN 

Başkan Aziz Yıldırım, kaleci Recep'in transferine şimdilik izin vermedi. Başta Bursaspor olmak üzere birçok kulübün ısrarla istediği genç kalecinin kiralanmasına Teknik Direktör Christoph Daum yeşil ışık yakarken, Yıldırım'dan onay çıkmadı. Serdar'ın da transferinden sonra artık kadroya girme şansı kalmayan Recep'in bu yüzden bir hayli sıkıntı yaşadığı öğrenildi. Başkan Aziz Yıldırım, "Eğer Rüştü takımda kalırsa, Recep'i sürekli oynayabileceği bir takıma vermek istiyoruz. Başka da futbolcumuz gitmeyecek. Üç kulvarda mücadele ediyoruz, geniş bir kadroya ihtiyaç var" diye konuştu. 

Moskova sallandı 

Moskovalı Fenerbahçeliler, 2004 - 2005 sezonunda kazanılan şampiyonluğu düzenledikleri bir geceyle kutladılar. Organizasyona Türkiye'nin Moskova Büyükelçisi Kurtuluş Taşkent ile Fenerbahçe Spor Kulübü Yönetim Kurulu üyesi Mithat Yenigün de katıldı. Gecede düzenlenen piyangoda büyük hediye olarak Alex de Souza'nın imzaladığı dernek tişörtü verildi. Bu arada Hollanda Amsterdam Fenerbahçeliler Derneği de, Rhone Party Center'da büyük bir organizasyonla şampiyonluğu kutladı. 

Kaptandan erken mesai 

Kaptan Ümit Özat, yeni sezon için bugün start alıyor. Tatilini tamamlayan milli futbolcu öğleden sonra Samandıra Tesisleri'nde ilk lig çalışmasını yapacak. Özat, bu sezon hem Avrupa'da, hem de Türkiye'de iyi yerlere gelmek istediklerini belirterek, "Hedefimiz Türkiye'de 3. şampiyonluğu yakalamak, Avrupa'da da özlenen başarıya ulaşmak" dedi. 

Bursaspor'un Semih ısrarı 

Bursaspor, Fenerbahçe'nin genç golcüsü Semih'in peşini bırakmıyor. Sarı - Lacivertli takımda bir türlü şans bulamayan Semih için nabız yoklayan Yeşil - Beyazlılar olumlu yanıt alamadılar. Teknik Direktör Christoph Daum'un genç oyuncuyu bırakmak istemediği belirtildi. Alman hocanın hazırlık kampı sonrası forvet bölgesine takviye yapılması halinde Semih'in kiralanmasına onay verebileceği belirtildi. 


</TEXT>
</DOC>
