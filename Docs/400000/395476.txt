<DOC>
<DOCNO> 395476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy04.html </URL>
<DATE> 2005/11/16/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Genel Kurul'da "Şemdinli" atışması 
</HEADLINE>
<TEXT>

     TBMM Genel Kurulu, DYP Denizli Milletvekili Ümmet Kandoğan ile AKP Grup Başkanvekili Eyüp Fatsa arasında "terör" tartışmasına sahne olurken, Kandoğan’ın, "Şemdinli’de devlet nerede, güvenlik güçleri nerede " diye sorması üzerine Fatsa, bu sözlerin bölgede canla başla çalışan güvenlik güçlerine haksızlık içerdiğini ifade etti. 
     Genel Kurul’da çalışma programını belirleyen Danışma Kurulu önerisinin aleyhinde söz alan DYP’li Ümmet Kandoğan, Türkiye’nin gündeminin çok yoğun olduğunu belirterek, "Türkiye, terör olaylarında her gün şehit vermeye devam ederken, 2 yıl önce kabul edilen ve yürürlüğe girmeyen bir kanunun yeniden değiştirmekle meşgul ediliyoruz" diye sitem etti. Kandoğan Bir gazetenin dünkü manşetine dayanarak, "İlçenin giriş çıkışında yasa dışı güçler kontrol noktası oluşturuyor. Nerede Şemdinli’de devlet Nerede güvenlik güçleri " diye sordu. İçişleri Bakanı Abdülkadir Aksu’nun Şemdinli’ye gitmemesini eleştiren Kandoğan, "İçişleri Bakanı Şemdinli’ye şimdi gitmeyecek de ne zaman gidecek Devlet hakim değil. İçişleri Bakanı gazetedeki bu fotoğrafı gördükten sonra rahat uyuyabiliyorsa vay o İçişleri Bakanının haline" diye konuştu. 
     Kandoğan’ın konuşmasının ardından söz alan AKP Grup Başkanvekili Eyüp Fatsa, Kandoğan’ın yasama sürecini anlama noktasında sorunları olduğunu belirterek, Genel kurul gündemine almak istedikleri Kamu Mali Kontrol Yasası tasarısının bütçe ile ilgili olduğunu ayrıca AB ile yürütülen müzakerelerde de yer aldığını söyledi. Kandoğan’ın "Şemdinli’de devlet nerede, güvenlik güçleri nerede " şeklindeki sözlerine de tepki gösteren Fatsa, bu sözlerin bölgede canla başla çalışan güvenlik güçlerine haksızlık içerdiğini ifade etti. Fatsa, Şemdinli’deki olaylarla ilgili araştırma ve soruşturmaların devam ettiğini anımsatırken, "Şemdinli’de terör olayları olurken bir kamu görevlisinin DYP Genel Merkezi’ni hangi gerekçe ile aradığının açıklanması gerekir. Bu da aydınlatılması gereken önemli bir olaydır. Sayın Kandoğan bunu da açıklamalıydı" diye konuştu. 
     
     "SERVETE SERVET KATARKEN..." 
     Fatsa’nın bu sözleri üzerine sataşma olduğu gerekçesiyle söz isteyen Kandoğan, "Sayın Eyüp Fatsa yurtdışında servetine servet katarken biZ Güneydoğu’da terörle mücadele ediyorduk" dedi. 
     Kandoğan’a yanıt vermek için yeniden söz alan Fatsa, 10 yıldan fazla yurtdışında çalıştığını belirterek, "Bütün mal varlığımı TBMM’ye bildirdim, orada mevcut. Her kuruşunun hesabını vermeye hazırım. Sayın Kandoğan, kamuoyundan gizlenen bir mal varlığı olduğuna inanıyor ve onu açıklamıyorsa şerefsizdir" diye konuştu. 
     
</TEXT>
</DOC>
