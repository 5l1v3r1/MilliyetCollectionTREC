<DOC>
<DOCNO> 356758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur29.html </URL>
<DATE> 2005/06/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kalp krizi geçiren valiye anjiyo yapılacak 
</HEADLINE>
<TEXT>

     Balıkesir’de iki gün önce kalp krizi geçiren Balıkesir Valisi Atıl Üzelgün’ün tedavisi, Uludağ Üniversitesi UÜ Tıp Fakültesi Hastanesi’nde devam ediyor. 
     Üzelgün’ün doktoru, UÜ Tıp Fakültesi Kardiyoloji Anabilim Dalı Başkanı Prof. Dr. Ali Aydınlar, AA muhabirine yaptığı açıklamada, Üzelgün’ün sağlık durumunun, gün geçtikçe daha iyiye gittiğini söyledi. 
     Üzelgün’de, kalp krizinden sonra risk oluşturan parametrelerin gerilediğini belirten Aydınlar, "Hastamızın durumu iyiye gidiyor. 
     Hastamıza Cuma günü anjiyo yapmayı düşünüyoruz. Riskler gün geçtikçe geriliyor" dedi. 
     Aydınlar, Vali Üzelgün’ün yanına ziyaretçi kabul etmediklerini, bunun dinlenmesi ve yorulmaması açısından önemli olduğunu kaydetti. 
     
</TEXT>
</DOC>
