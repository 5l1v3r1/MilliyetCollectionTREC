<DOC>
<DOCNO> 391954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun30.html </URL>
<DATE> 2005/11/03/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İnsan Hakları Örgütü ABD'nin gizli cezaevlerinden şüphemiz yok 
</HEADLINE>
<TEXT>

     İnsan Hakları İzleme Örgütü, Amerikan Merkezi Haberalma Teşkilatı'nın Polonya ve Romanya'da gizli cezaevleri bulunduğundan şüphesi olmadığını bildirdi. 
     Örgütün Brüksel'deki sözcüsü Jean-Paul Marthoz, AFP'ye yaptığı açıklamada, ''İnsan Hakları İzleme Örgütü'nün yürüttüğü bağımsız soruşturmalarda, CIA'in Polonya ve Romanya'da gizli tesisleri bulunduğunun ortaya çıktığını'' söyledi. 
     ''Araştırmalarında, Polonya ve Romanya'nın CIA tutsaklarını kabul ettiği sonucuna vardıklarını'' ifade eden Marthoz, diğer Doğu Avrupa ülkelerinde de CIA'in tutukladığı kişilerin bulunma ihtimalini göz ardı etmediklerini kaydetti. 
     Sözcü, İnsan Hakları İzleme Örgütü'nün geçen yıl ekim ayında bir rapor yayımlayarak, ABD'nin El Kaide mensubu olduğundan şüphelenilen kişilerin gizli yerlerde tutulmasını kınadığını hatırlattı. 
     Washington Post gazetesi, CIA'in, El Kaide terör örgütünden bazı önemli şüphelileri 8 ülkedeki gizli cezaevlerinde tuttuğunu ve sorguladığını yazmıştı. 
     Haberde, bu cezaevlerinin Doğu Avrupa ülkeleri, Afganistan ve Tayland'da bulunduğu belirtilmişti. 
     
</TEXT>
</DOC>
