<DOC>
<DOCNO> 398459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo26.html </URL>
<DATE> 2005/11/27/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Derbinin ardından... 
</HEADLINE>
<TEXT>

     Turkcell Süper Ligi derbi maçında ezeli rakibi Galatasaray'ı sahasında 1-0 yenen Fenerbahçe, ligde üstüste 12. galibiyetini alarak, kendi rekorunu geliştirdi. 
     1988-89 sezonunda Todor Veselinoviç yönetiminde 14. ile 24. haftalararası 11 haftalık galibiyet serisi yakalayan sarı-lacivertliler, bu sezon Christoph Daum yönetiminde ligde üstüste 12. galibiyetini Galatasaray karşısında alarak rekorunu geliştirdi. 
     Sezonun ilk 2 haftasında beraberlikle kapatan Fenerbahçe, ligde daha sonra yaptığı tüm maçları kazanarak yenilmezlik unvanını sürdürdü. 
     Sahasında son yenilgisini geçen sezon 15 Mayıs'da Gençlerbirliği'ne karşısında 2-1'lik skorla alan Galatasaray, bu sezon sahasındaki ilk yenilgisini tattı. 
     
     ALİ SAMİ YEN'DE 5 YIL SONRA 

     Fenerbahçe, Ali Sami Yen Stadı'nda 5 yıl sonra Galatasaray karşısında sahadan galibiyetle ayrıldı. 
     Mecidiyeköy'deki son galibiyetini 26 Mart 2000'de 1-0'lık skorla alan sarı-lacivertliler, daha sonra yaptığı 4 maçta 3 yenilgi, 1 beraberlik almıştı. 
     Ali Sami Yen Stadı'ndaki son 4 maçta gol atamayan Fenerbahçe, deplasmanda 5 yıl sonra rakip fileleri havalandırdı. 
     Fenerbahçe, Christoph Daum yönetiminde çıktığı 10. derbi maçta 5. galibiyetini aldı. 
     Fenerbahçe, ezeli rakibiyle arasındaki 351. randevudan galip ayrılarak, ezeli rekabette galibiyet sayısını 130'a çıkardı. Fenerbahçe'nin Galatasaray karşısında 113 yenilgisi bulunurken, 108 maçı da berabere tamamladı. 
     
     KASIM AYI DERBİLERİNDE FENERBAHÇE ÜSTÜNLÜĞÜ 

     Kasım ayında yapılan derbi maçlarda ezeli rakibine üstünlük kuran Fenerbahçe, bu üstünlüğünü kasım aylarındaki 25. maçında da sürdürdü. 
     2 ekip arasında kasım aylarında yapılan 25 maçta Fenerbahçe'nin 12, Galatasaray'ın 5 galibiyeti bulunurken 8 maçta da eşitlik bozulmadı. 
     
     FENERBAHÇELİ FUTBOLCULAR TARAFTARLARINA KOŞTU 

     Maçın bitimiyle birlikte Fenerbahçeli futbolcular, tribündeki taraftarlarına koştu. 
     Derbi galibiyetiyle büyük bir sevinç yaşayan sarı-lacivertli futbolcular, saha ortasında biraraya toplandıktan sonra kale arkası tribününe koşarak taraftarlarını selamladı. 
     
     FENERBAHÇE, İLK KEZ TATLI İLE KAZANDI 

     Fenerbahçe, hakem Serdar Tatlı'nın yönettiği bir derbi maçında ilk kez kazandı. 
     Sarı-lacivertliler daha önce Tatlı'nın yönettiği derbi maçlarda galibiyet yüzü görmemişti. 
     
     LUCIANO CEZALI 

     Fenerbahçe'nin Brezilyalı futbolcusu Luciano, sarı kart cezalısı cezalı duruma düştü. 
     Karşılaşmanın 77. dakikasında sarı kart gören Luciano, 4. sarı karta ulaşarak cezalı oldu. Brezilyalı futbolcu, Fenerbahçe'nin haftaya Trabzonspor ile yapacağı lig maçında yer alamayacak. 
     
     GALATASARAYLI TARAFTARLAR KOLTUKLARI SAHAYA ATTI 

     Maçın sona ermesiyle, yenilgiye sinirlenen Galatasaraylı taraftarlar kırdıkları çok sayıda tribün koltuğunu saha içine attı. 
     Yönetim kuruluna da tepki gösteren sarı-kırmızılı taraftarlar, ''istifa'' tezahüratları yaptı. 
     Fenerbahçeli futbolcular taraftarıyla bütünleşip galibiyetin sevincini yaşarken, sarı-kırmızılı taraftarlar saha içine çok sayıda koltuk, yabancı madde ve meşale fırlattı. 
     
     BAKAN ŞAHİN SON DERECE İYİNİYETLİ VE TEMİZ BİR MAÇ OLDU 

     Devlet Bakanı ve Başbakan Yardımcısı Mehmet Ali Şahin, Galatasaray ile Fenerbahçe arasında yapılan derbi maçın son derece iyiniyetli ve temiz geçtiğini belirterek, "Fenerbahçe, 6 puanlık avantaj yakaladı" dedi. 
     Mehmet Ali Şahin, maç sonrasında yaptığı açıklamada, bir derbi maçın yapıldığını vurgulayarak, "Derbi, klasik lig maçı havasında geçti. Futbolcular son derece iyiniyetliydi. Taşkınlıklara yer yoktu. Fenerbahçe puan avantajıyla rahatladı. Bu maçlarda en büyük isteğim temiz havada olmasıdır. Milli maçtan sonra bazı gözlerin bu karşılaşmaya odaklandığını biliyorum. Her iki takımın oyuncularının centilmence tavır ortaya koymaları beni memnun etti" diye konuştu. 
     Şahin, kendisinin Galatasaraylı, Başbakan Recep Tayyip Erdoğan'ın ise Fenerbahçeli olmasıyla ilgili bir soruyu ise "Başbakan Erdoğan şu anda İspanya'da. Herhalde maçın skorunu duymuştur. Galibiyetten dolayı tebrik ediyorum" dedi. 
     Karşılaşmada Anelka'nın çok rahat oynadığını ifade eden Şahin, "Anelka'yı iyi tutamadılar. Bu oyuncu biraz daha arzulu oynasaydı Fenerbahçe 1 gol daha atabilirdi" diye konuştu. 
     
     FENERBAHÇE KULÜBÜ İKİNCİ BAŞKANI ÖZDEMİR 
"ÖNEMLİ OLAN GALİP GELMEKTİ" 

     Fenerbahçe Kulübü İkinci Başkanı Nihat Özdemir, Galatasaray'ı 1-0 yendikleri maçta son dakikaya dek disiplinli oynadıklarını belirterek, "Önemli olan galip gelmekti" dedi. 
     Kendileri açısından zor bir maç olduğunu vurgulayan Nihat Özdemir, "Şampiyonluğa oynayan iki takımın maçı oldu. Ayrıca biz deplasmanda mücadele ettik. Alex ve Selçuk gibi 2 önemli eksiğimiz vardı. Çok sayıda pozisyon yakaladık. Galatasaray'ı yenerek puan farkını 6'ya çıkardık. Ancak 3 puanlık sistemde bu fark önemli değil. Önümüzde önemli maçlar var. UEFA Kupası'na katılmak ve ligin ilk yarısını lider kapatmak istiyoruz" diye konuştu. 
     Galatasaray karşısında statta az sayıda olmalarına karşın sarı-lacivertli taraftarların, verdikleri destekle takıma büyük katkı yaptığını ifade eden Özdemir, şöyle konuştu 
     "Az sayıda seyircimiz olmasına rağmen taraftarlarımız tezarühatlarıyla Ali Sami Yen Stadı'nı Fenerbahçe Şükrü Saracoğlu Stadı'na çevirdiler. Taraftarlar sadece takımlarını desteklediler. Oyuncularımızı teşvik ettiler. Kendilerine teşekkür ediyorum. Maçın sonunda Galatasaraylı taraftarlarla aralarında sorun çıkmasın diye yöneticilerden Mahmut Uslu ve arkadaşlarımız taraftarlarımızın bulunduğu tribünün önüne kadar gittiler. Onlara sakin olmalarını söylediler." Bu arada karşılaşma sonrası Fenerbahçeli yöneticiler Murat Özaydınlı ve Mahmut Uslu, Fenerbahçeli taraftarların bulunduğu tribünün önüne giderek, taraftarlardan sakin olmalarını ve taşkınlık yapmamalarını istediler. 
     
     GALATASARAY KULÜBÜ İKİNCİ BAŞKANI GÜRSOY 
MART'A KADAR BAŞKA YÖNETİM GELMEZ. VIZ VIZ BAĞIRMANIN ANLAMI YOK 

     Galatasaray Kulübü İkinci Başkanı Ergun Gürsoy, Fenerbahçe ile yaptıkları maçın zevkli geçtiğini belirterek, Fenerbahçe'nin tesadüfi bir golle kazandığını söyledi. 
     Gürsoy, maçtan sonra yaptığı açıklamada, karşılaşmada ellerine geçen fırsatları değerlendiremediklerini ifade ederek, "Fenerbahçe, tesadüfi bir geri pasıyla golü attı. Ama ikinci yarı rakibimiz daha iyi oynadı. Onları tebrik ediyorum" dedi. 
     Ergun Gürsoy, maçtan sonra sarı-kırmızılı taraftarların tepkisi ile ilgili olarak şunları söyledi 
     "Şu anda biz istifa etsek bile bu yönetim kurulu Galatasaray'ı seçime götürür, tüzük bunu emreder. Bizim istifa etmemiz bir şey kazandırmaz. İstifa etmiş olarak yolumuza devam ederiz. Mart ayına kadar bir başka yönetici gelmez. Boşuna vız vız bağırmanın anlamı yok. Biraz düşünsün insanlar, bilinçli olsunlar. Yeri geldiği zaman bu seçimdir, istediklerine oy verirler. Bu bir savaş değil, futbol. Kazandığımız zaman da olacak kaybettiğimiz zaman da... Futbolcular ellerinden geleni yaptı, ama olmadı." Kulüp başkanı Özhan Canaydın'ın maça gelmemesi ile ilgili bir soru üzerine Gürsoy, "Fenerbahçe başkanı da gelmedi. Bunların altında bir şey aramayın. Başkanımız görevini yapabildiği kadar yapıyor. Öküz altında buzağı aramayın" diye konuştu. 
     Bu arada, Galatasaraylı taraftarlar, maçtan sonra stat dışında da protestolarını sürdürüp, yönetim kurulunu istifaya davet ettiler. 
     
     GALATASARAY TEKNİK DİREKTÖRÜ GERETS 
MÜCADELE VE MOTİVASYONDAN MEMNUNUM, YOLUMUZA DEVAM EDECEĞİZ 

     Galatasaray Teknik Direktörü Eric Gerets, derbi maçta ilk yarının son saniyesinde yedikleri golün, bir futbol takımı için en kötü zamanlama olduğunu vurgulayarak, "İlk yarıda emeğimizin karşılığını alamadık" dedi. 
     Gerets, maçtan sonra yaptığı açıklamada, birinci devre oynadıkları futboldan memnun olduğunu belirterek, "Biz oyun kurucu olarak sahadaydık, rakibimiz kontratak düşüncesindeydi. İki çok önemli pozisyon yakaladık ama bunları maalesef değerlendirmedik. İlk yarıda futbolumuzun, emeğimizin karşılığını alamamış olduk" diye konuştu. 
     Böyle bir dönemde geriye düşmenin, kendileri için risk almak demek olduğunu kaydeden Belçikalı teknik adam, "Bu riskleri alarak oyuncuları değişik pozisyonlarda oynatmak durumunda kaldık. Bu oyuncular bizi daha güçlendireceğine, bazen zor durumlarda bıraktı. Atak oynadığımız son 20 dakikalık dönemde, kalemizde istemediğimiz pozisyonlar gördük" ifadesini kullandı. 
     
     "TAKIMIMIZ YÜKSEK MOTİVASYON GÖSTERDİ" 

     Gerets, takımını överken futbolcuların yüksek motivasyon sergilediğini söyledi. 
     Bazı pozisyonlarda, oyuncularında yüksek motivasyon olduğunu kaydeden Eric Gerets, "Bu nedenle oyuncularımız istediklerimizi yüzde 100 yerine getirmeyi bıraktılar. Ama önümüzdeki haftalarda bu motivasyonla maçlarımızı kazanarak yolumuza devam edeceğiz" dedi. 
     Belçikalı teknik adam, bir Alman basın mensubunun "6 puan fark oldu, şampiyonluk şansını nasıl değerlendiriyorsunuz " sorusu üzerine de "Takımım iyi mücadele sergiledi. Ben de farkın tam tersi olmasını isterdim. Ancak iyi oynuyoruz ve şampiyonluk yarışında hiçbir şey bitmedi" ifadesini kullandı. 
     Defansın bu maçta hata yapmadığını, golde hatayı tüm takım olarak yaptıklarını kaydeden Gerets, oyuncuların çok üst düzeyde mücadele ettiğini vurguladı. 
     Gerets, Hasan'ın maçın 41. dakikasında "değiştir" işareti yaptığını ve hiçbir teknik adamın bu dakikada değişiklik yapmak istemeyeceğini ifade ederek, golün nedeninin Hasan'ın yaptığı hata olmadığını söyledi. 
     Heinz'ı uzun süredir antibiyotik alması ve güç olarak hazır olmaması nedeniyle kadroya almadığını kaydeden Eric Gerets, ayrıca bütün sakatlıkların geçtiğini ve 18 kişilik kadro kurmakta zorluk çektiklerini söyledi. 
     Galatasaray, ligde önümüzdeki hafta oynayacağı Ankaraspor maçının hazırlıklarına yarın sabah yapacağı antrenmanla başlayacak. 
     
     FENERBAHÇE TEKNİK DİREKTÖRÜ CHRISTOPH DAUM 
"GALATASARAY'IN AVRUPA'DA YAPTIKLARINI FENERBAHÇE'DE YAKALAMAK ARZUSUNDAYIM" 

     Fenerbahçe Teknik Direktörü Christoph Daum, Şampiyonlar Ligi'nde AC Milan karşısında alınan farklı yenilgiden sonra takımı bugüne hazırlamanın zor olduğunu belirterek, "Mücadele ve sahada sergilenen oyun karakteri adına takımımı tebrik ediyorum" dedi. 
     Daum, derbi maçtan sonra düzenlediği basın toplantısında, takımını moral olarak Galatasaray maçına hazırlamanın zor olduğunu ifade ederek, "Çarşambadan sonra hazırlanmak için vaktimiz olmadı. Cumartesi gününü ve bugünü hazırlık günü olarak tercih ettik. Bazı tartışmalar da yaşadık. Normalde maç gününde yapmadığım yorumları yaptım. Bazen oyuncular yorumları farklı algılayıp içine kapanıyor. Ama bugün bu olmadı. Takım bütün söylediklerimi bilinçli bir şekilde yardım olarak kabul etti ve özgüvenlerini sahaya yansıttılar" diye konuştu. 
     Maçta organizasyon anlamında Galatasaray'ın kombinasyon oyununa müsaade etmediklerini kaydeden Daum, şunları söyledi 
     "Anelka ve Nobre inanılmaz mücadele edip çalıştı. Tuncay, Cihan'ı rahatsız etti. Appiah, Orhan'a erken basmasını bildi. Orta alanda istediğimiz mücadeleyi sergiledik. Rakibe alan vermeden oyunu sahaya yansıttık. Benim için önemli olan nokta maçı gol yemeden bitirmemiz oldu. Hemen hiç gol pozisyonu vermedik rakibe. Defansif anlamdaki görev anlayışını hepimiz sahaya yansıtmasını bildik Bugün sahaya yansıtmak istediğimiz diğer bir başka şey de çabuk dikine paslarla atağa kalkmaktı. Bu şekilde girdiğimiz 2-3 pozisyon vardı. Bunları Mondragon çözdü. O pozisyonları değerlendirsek 2-3 gol atabilirdik." Bu tip maçlarda provokasyonlara müsaade etmemek gerektiğini belirten Daum, "O anlamda da takım olarak büyük bir aşama kaydettik" dedi. 
     
     "NOBRE ADINA ÇOK SEVİNDİM" 

     Daum, derbi maçta takımının tek golünü kaydeden Brezilyalı futbolcu Nobre'ye övgüde bulundu. 
     Nobre'nin, ihtiyaçları olduğunda kendisine güvenebileceklerini gösterdiğini anlatan Daum, "Nobre adına çok sevindim. Ona güvenebileceğimizi ispat etti" dedi. 
     12 maçlık galibiyet serisine ulaşmaları nedeniyle de mutlu olduğunu ifade eden Alman çalıştırıcı, "Önümüzde zorlu görevlerimiz var" diye konuştu. 
     
     "ALEX, UMUT EDİYORUM TRABZONSPOR MAÇINA YETİŞECEK" 

     Daum, bir soru üzerine, Galatasaray karşısında bazı pozisyonlarda Alex ile daha rahat hareket edebileceklerini belirterek, "Bazı pozisyonlarda topu tutmasını bilemedik. Alex, duran toplarda etkili oluyor. Bazı pozisyonlarda net vuruşlar yapabiliyor. Henüz hazır olmadığı için hayal kırıklığı yaşadı. Umut ediyorum Trabzonspor maçına yetişecek" diye konuştu. 
     Daum, Fenerbahçe'nin AC Milan ile Galatasaray karşısında sergilediği futbolla iki farklı görüntü çizdiği, bunun sebebinin ne olduğu şeklindeki soruya ise şu yanıtı verdi 
     "Cevaplar avcunuzun içinde. Birisi Şampiyonlar Ligi, birisi Süper Lig. Çok farklı kulvarlar. Trabzonspor, Avrupa kulvarında Kıbrıs Rum kesimine yenildi. Galatasaray Trömsö'ya elendi. Milli takıma bakıyorsunuz, gidemedi. Türk futbolunun uluslararası anlamdaki yerinin nerede olduğunun bilincine varalım. Hemen en büyük biziz nidalarıyla hareket ediyoruz. Çok büyük reforma ihtiyaç var diye düşünüyorum. Altyapıya daha fazla önem verilmeli. Tesislere önem verilmeli. Bunlara daha fazla önem verilirken, otobüslere atılan taşlar ve sahaya atılan yabancı maddelerin de çoğalmaması gerekir. Türkiye'yi de müdafaa edebildiğim yerde hep ediyorum. Ben Türkiye'yi seven ve burada çalışmaktan mutlu olan bir insanım." Her ailenin endişe duymadan statlara gelebilmesi gerektiğini anlatan Daum, "Sahaya atılan yabancı maddeler konusunda Futbol Federasyonu tarafından her statta saha etrafına ağ çekilecek. Yabancı madde atıldığı sürece ağlar kalacak denilebilir" diye konuştu. 
     
     AVRUPA KUPALARI... 

     Christoph Daum, bir soru üzerine Galatasaray'ın Avrupa kupalarında elde ettiği başarıyı, Fenerbahçe ile elde etme arzusunda olduğunu söyledi. 
     Alman çalıştırıcı, bir gazetecinin, "Gerets, şu anda 6 puan önde Daum'un yerinde olmak isterdim dedi. Siz Gerets'in yerinde olmak ister miydiniz " şeklindeki sorusuna şu yanıtı verdi 
     "Benim Galatasaray Kulübü'nün Avrupa'da Türk futbolu adına yaptıklarını Fenerbahçe ile yakalama arzum var. Türk futbolunu Avrupa'da çok daha farklı temsil etmek istiyorum. Bugüne kadar istediğimiz sonuçları alamadık. Ben Galatasaray'a bir tek o konuda yetişmek isterim. Fenerbahçe'de mutluyum, umarım uzun süre bu mutluluk devam eder." Gerets için, değer verdiği bir meslektaşı olduğunu belirten Daum, sarı-kırmızılı teknik adamın maç sonunda kendisine tebriklerini ilettiğini söyledi. 
     
     FENERBAHÇELİ FUTBOLCULARIN SEVİNCİ 

     Fenerbahçeli futbolcular, Galatasaray galibiyetinin ardından büyük sevinç yaşadı. 
     Soyunma odası koridorlarına giderken, başta Appiah olmak üzere futbolcular tezahüratlar yaparak galibiyeti kutladı. 
     Bu arada, sarı-lacivertli futbolcular, her zaman olduğu gibi futbolcu çıkış yerinden değil, protokol tribününden geçerek otobüslerine gitti. 
     
     FLORYA'DA TARAFTARDAN TEPKİ 

     Galatasaraylı bir grup taraftar, Florya'daki tesisler önünde toplanarak, yönetimi protesto etti. 
     Yaklaşık 20 kadar taraftar, protesto gösterilerinde bulunup, yönetime ve ikinci başkan Ergun Gürsoy'a yönelik tepki gösterdi. 
     
     ÜMİT KARAN "JOKER FUTBOLCU DEĞİLİM" 

     Galatasaray'ın golcü futbolcusu Ümit Karan, Fenerbahçe yenilgisi nedeniyle üzgün olduğunu belirterek, "Fenerbahçe'yi tebrik ediyorum" dedi. 
     Maçlara sonradan girip gol attığının, ancak bugün bunu başaramadığının hatırlatılması üzerine Ümit, "Birkaç maçta oyuna girip gol attım ama bu her zaman olacak bir şey değil. Ben joker futbolcu değilim" dedi. 
     
</TEXT>
</DOC>
