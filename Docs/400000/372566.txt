<DOC>
<DOCNO> 372566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur16.html </URL>
<DATE> 2005/08/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Turistlerin ilgisi, güneş saatini yıprattı 
</HEADLINE>
<TEXT>

     Muğla'nın Datça İlçesi'ndeki Knidos Antik Kenti'nin en önemli kalıntıları arasında yer alan antik çağın ünlü bilimadamlarından Eudoxos'un imal ettiği güneş saati, turistlerin dokunarak incelemek ve çevresinde fotoğraf çektirmek istemesi yüzünden her geçen gün yıpranıyor. 
     Knidos Antik Kenti Kazı Ekibi Başkan Yardımcısı Doç. Dr. Ertekin Doksanaltı, güneş saatini, MÖ 400-347 yılları arasında yaşamış olan antik çağın en önemli bilginlerinden Eudoxos'un imal ettiğini belirterek, Eudoxos'un Knidos Antik Kenti'nin en tanınmış isimlerinden olan Aristoteles ile yarışan çok yönlü bir bilgin olduğunu dile getirdi. 
     Matematikçi, astronom, fizikçi, coğrafyacı ve filozof olan Eudoxos'un Güneş'in çapının, Ay'ın çapından 9 ve Dünya'nın çapından 3 kat daha büyük olduğunu açıkladığını ifade eden Doksanaltı, şu bilgileri verdi 
     ''Kanapos yıldızını incelediği bilinen ve hala yeri bulunamamış bir gözlemevi de bulunan Eudoxos, mevsimleri ve saatleri gösteren güneş saatini yapmıştır. Güneş saati, mevsimlere göre saatleri göstermekte olup, çağının çok ötesinde bir tasarıma sahiptir'' 
     
     'DOĞRU ZAMANI GÖSTERİYOR' 
     Doksanaltı, üzerindeki güneş saatinin gösterge çubuğunun takıldığı delikler sayesinde yılın her döneminde güneşe bağlı olarak doğru zamanı gösterebilen saate, turistlerin yoğun ilgi gösterdiğini dile getirdi. 
     Turistlerin güneş saatini dokunarak incelemek ve çevresinde fotoğraf çektirmek istemesi yüzünden saatin üzerinde silinme ve aşınma oluştuğunu dile getiren Doksanaltı, eserin tahribatının önlenmesi için Kültür Bakanlığı tarafından tel ya da benzeri bir malzemeyle çevrilerek, koruma altına alınmasının düşünülebileceğini kaydetti. Ertekin Doksanaltı, şöyle devam etti 
     ''Ancak Knidos Antik Kenti'nde, her gün yeni bir arkeolojik değer yüzeye çıkmakta ve hiç biri diğerinden daha az değerli değil. Ayrıca kenti gezmek isteyen insanlarla çıkan bulgular arasına bariyerler koymak görselliği ve çekiciliği azaltacaktır. Koruma amaçlı engellemeler yerine uyarıcı panolar ve bilgilendirme levhaları konulması, daha uygar ve itici olmayan bir çözüm olacaktır.'' 
     
</TEXT>
</DOC>
