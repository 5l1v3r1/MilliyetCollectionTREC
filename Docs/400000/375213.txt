<DOC>
<DOCNO> 375213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur68.html </URL>
<DATE> 2005/09/02/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Gül "Müzakerelerin başlamasını engelleyecek bir husus göremiyorum" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, "AB’nin Türkiye ile 3 Ekim’de müzakereleri başlatmasını engelleyecek bir husus görmediğini" söyledi. 
     AB dışişleri bakanları gayriresmi toplantısına katılan ve ikili temaslarda bulunan Gül, Türk gazetecilerine düzenlediği basın toplantısında, bugün yaptığı ikili görüşmelerde Türkiye’nin görüşlerini anlattığını kaydederek, "Türkiye ek protokolü imzalayarak ve kendisinden istenen 6 kanunu çıkartarak üstüne düşen görevi yaptı" diye konuştu. 
     Bugün yaptığı görüşmelerde, AB’nin stratejik vizyonunu koruduğunu gördüğünü ve müzakereler başlayıncaya kadar çeşitli konularda görüşmelerin süreceğini kaydeden Gül, "AB Türkiye ile daha da güçlenecek, dünya politikasında daha etkili bir hale gelecek" dedi. 
     3 Ekim’de sadece müzakerelerin başlayacağını, tam üyeliğin 
     olmayacağını belirten Gül, AB kamuoyunun bunun farkında olmadığını ve yanlış bilgilendirildiğini söyledi. Gümrük Birliği’nin tüm üye ülkeleri kapsayacak şekilde uygulanmasına ilişkin bir soruya Gül, "İmzaladığımız anlaşmayı uygularız. Bundan doğan sorunlar varsa bunların karşılıklı konuşulacağı hukuki platformlar vardır" yanıtını verdi. Türkiye’nin görüşlerinin sağlam temellere dayandığını söyleyen Gül, AB’nin KKTC’ye yönelik izolasyonunu kaldırmasına yönelik verdiği taahhütlerini yerine getirmesini görüşmelerde gündeme getirdiğini belirtti. Gül, temaslarının son bölümünde AB dönem başkanı İngiltere’nin Dışişleri Bakanı Jack Straw ve Yunanistan Dışişleri Bakanı Petros Molivyatis ile yaptığı görüşmede de Türkiye’nin AB konusundaki genel tutumunu anlattığını kaydetti. AB dışişleri bakanları gayriresmi toplantısındaki temaslarını tamamlayan Gül, Ankara’ya dönmek üzere Newport’tan ayrıldı. 
     
</TEXT>
</DOC>
