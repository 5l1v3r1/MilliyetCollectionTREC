<DOC>
<DOCNO> 372265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur22.html </URL>
<DATE> 2005/08/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Annesine küfreden arkadaşının cinsel organını kesti 
</HEADLINE>
<TEXT>

     Mustafa İNSAN MERSİN DHA 

      MERSİN’de 33 yaşındaki Z.O., annesine küfrettiği gerekçesiyle arkadaşı 36 yaşındaki M.A.’nın cinsel organını ve kulağını kesip işkence yaptığı gerekçesiyle gözaltına alındı. Z.O.’nun, kestiği cinsel organı ve kulağı poşete koyup yanında gezdirdiği ortaya çıktı. 
     M.A., Güneykent Mahallesi Polis Hatıra Ormanı yakınlarında dün sabah saatlerinde evinin yakınlarında cinsel organı ve sağ kulağı kesilmiş, sırtına sigarayla 2 rakamı yazılmış halde bulunmuştu. Hastaneye götürülen M.A. tedaviye alınırken, polise kendisine kimin işkence yaptığını önce söylemedi, kendi kimliği konusunda bile yanlış bilgi verdi. M.A.’nın ilerleyen saatlerde doğru bilgi vermesi üzerine polis, arkadaşı Z.O.’yu aramaya başladı. Tozkoporan Mahallesi Hasan Akel Lisesi arkasındaki arsada yakalanan Z.O.'nun elindeki poşette, M.A.’nın kesik cinsel organı ve kulağı bulundu. 
     Tiner bağımlısı olduğu öğrenilen Z.O. polisteki ilk ifadesinde Arkadaşım tartışma sırasında anneme küfür etti. Daha sonra çıplak halde karşıma çıktı. Ben de önce kulağını, sonra cinsel organını kestim, sırtına da sigarayla 2 yazdım'' dedi. 
     Z.O.'nun Emniyet Müdürlüğü’ndeki sorgusu devam ederken, aradan uzun süre geçtiği için kesilen organların yerine dikilemeyeceği belirtildi. 
     
</TEXT>
</DOC>
