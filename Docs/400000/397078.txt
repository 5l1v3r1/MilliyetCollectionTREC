<DOC>
<DOCNO> 397078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo23.html </URL>
<DATE> 2005/11/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Milan İstanbul'da çiçeklerle karşılandı 
</HEADLINE>
<TEXT>

     Fenerbahçe'nin, Avrupa Şampiyonlar Ligi'nde yarın karşılaşacağı İtalya'nın Milan takımı İstanbul'a geldi. 
     Milan kafilesini Atatürk Havalimanı'nda Fenerbahçe Kulübü yönetim kurulu üyeleri Mahmut Uslu, Ali Yıldırım, Dış İlişkiler Sorumlusu Turgut Acar çiçeklerle karşıladı. 
     Milan Kulübü Başkan Yardımcısı Adriano Galliani, Atatürk Havalimanında yaptığı açıklamada, Milan Onursal Başkanı olan İtalya Başbakanı Silvio Berlusconi'nin iyi bir Türk ve Fenerbahçe dostu olduğunu belirterek, ''İyi bir maç olacak'' dedi. 
     Fenerbahçe yönetim kurulu üyesi Muhmut Uslu ise, Milan kulübünün kendilerini İtalya'da çok iyi karşıladığını ifade ederek, ''Biz de karşılık verdik. Elimizden geldiğince tüm misafirperverliğimizi gösteriyoruz'' diye konuştu. 
     Teknik direktör Carlo Ancelotti'ye de çiçek verilirken, bir grup Fenerbahçeli taraftar İtalyanca "İstanbul cennetine hoş geldiniz" yazılı pankartlar açıp, Fenerbahçe lehine tezahüratta bulundu. 
     Bu arada Milan'ın gelişi sırasında havalimanında geniş güvenlik önlemleri alındı. 
     
</TEXT>
</DOC>
