<DOC>
<DOCNO> 351364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/guncel/gun07.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Parmak izi sıkıntısı 
</HEADLINE>
<TEXT>


Polis, "Parmak izi alınamaması, gerçek kimliğe ulaşmayı zorlaştıracak" derken, savcılar ise telefon dinlemesinin getireceği tazminat davalarından endişeliydi 

ERDAL KILINÇ İstanbul 

Cumhuriyet savcıları ve polis, yeni TCK ile CMK uygulamaları sırasında ortaya çıkan sorunları tartıştı. Toplantıda gündemi, parmak izi alınması, telefon dinleme ve olay yeri inceleme konusundaki yenilikler oluşturdu. İstanbul Adliyesi'ndeki toplantının ilk maddesini, savcı ve polisin karşı karşıya geleceği 'tazminat' konusu oluşturdu. 
Savcılar, usul yönünden yapılacak hataların tazminat davaları açılmasına yol açacağını belirterek, polisleri uyardı. Usul hatalarının oluşmaması için de, polis tarafından yakalanan kişinin önce savcı karşısına çıkartılarak gözaltı işlemi yapılması gerektiği bildirildi. 
İstanbul polisi özellikle şüphelilerden parmak izi alınamamasının büyük sıkıntılar doğuracağına değindi. Bir yetkili, zanlıların sahte kimlik kullandıklarını ve parmak izi arşivlerindeki karşılaştırmalarla gerçek kimliklerinin tespit edildiğini hatırlattı ve şöyle dedi "Beyan edilen kimlikleri doğru kabul etmek zorundayız. Parmak izi taraması yapamamamız önemli sıkıntılar doğuracak." 
Toplantıda, dinleme kararı alınan kişilerin suçla ilişkisinin tespitinin tam olarak yapılması konuşuldu. Dinlenmesi yapılan kişinin suçla ilişkisinin tespit edilememesi halinde, tebligat yapılarak, 'Sizi 3 ay boyunca dinledik. Suçla ilişkinizi tespit edemedik' denilmesinin ardından tazminat davaları açılacağına dikkat çekildi. 


</TEXT>
</DOC>
