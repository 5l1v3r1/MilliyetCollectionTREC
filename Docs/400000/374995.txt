<DOC>
<DOCNO> 374995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun11.html </URL>
<DATE> 2005/09/02/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Bush'dan halkına tasarruf uyarısı Gerekmedikçe benzin almayın 
</HEADLINE>
<TEXT>

     ABD Başkanı George W. Bush, Katrina kasırgasının ülkenin Meksika Körfezi bölgesindeki petrol tesislerine ağır zarar vermesinin ardından benzin sıkıntısının baş göstermesi üzerine, ilk defa Amerikan halkını enerji tasarruf etmeye çağırdı. 
     Katrina’nın ekonomik etkileri konusunda Merkez Bankası Başkanı Alan Greenspan ve danışmanlarıyla bir araya gelen Bush, ardından yaptığı açıklamada, Amerikan halkına seslenerek, "ihtiyacınız yoksa benzin almayın" dedi. 
     Kasırganın ardından ABD’de benzin fiyatları, ortalama yüzde 10’un üzerinde artarken, yakıt sıkıntısının yoğun olduğu afet bölgesine yakın bölgelerde, bu oran çok daha yüksek bulunuyor. 
     Bush, Katrina’nin ABD’deki enerji sektörüne ve genel olarak ekonomiye etkisinin "geçici" olmasının beklendiğini söyledi. 
     Öte yandan, afet bölgesinde mahsur kalanlara yardımın gecikmesinden dolayı Bush yönetimine ve yerel idarelere karşı tepkiler büyüyor. 
     Amerikan televizyonlarına konuşan Katrina kurbanları, kasırganın üstünden hemen hemen beş gün geçmesine karşın mağdurların tahliyesi ve su, yiyecek gibi temel maddelerin sağlanmasında büyük gecikmeler meydana geldiğini belirterek, yönetimi, kasırga için yeterli hazırlık yapmamakla suçladılar. 
     
</TEXT>
</DOC>
