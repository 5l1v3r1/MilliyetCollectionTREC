<DOC>
<DOCNO> 395007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/yasam/axyas02.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenboğa facia atlattı 
</HEADLINE>
<TEXT>


Esenboğa İç Hatlar Terminali önceki gece çıkan yangında büyük hasar gördü. "Fritözdeki yağ"dan çıktığı kaydedilen yangında ölen ve yaralanan olmadı 

ANKARA Milliyet 

Ankara Esenboğa Havalimanı İç Hatlar Terminali'nde önceki gece çıkan yangın korku yarattı. Kullanılamaz hale gelen İç Hatlar Terminali'nde yolcu olmaması büyük faciayı önledi. Ulaştırma Bakanı Binali Yıldırım, havayolu trafiğinin aksamaması için önlemlerin alınacağını, yolcuların mağdur edilmeyeceğini söyledi. 
USAŞ Kafeteryası'nın mutfak kısmında saat 23.50'de başladığı tahmin edilen yangın kısa sürede binanın çatısına sıçradı. Devlet Hava Meydanları İşletmesi DHMİ ekiplerinin yetersiz kalması nedeniyle Büyükşehir ve Çubuk itfaiye ekiplerinden yardım istendi. Yangın sabah saatlerinde kontrol altına alınabildi. 

Fritözdeki yağ 
Ankara Vali Yardımcısı Hayati Soylu, yangının B Terminali'nde bulunan bir restoranın mutfak bölümünde firitöz cihazının içinde kalan sıcak yağın ateşle teması sonucu çıktığını belirterek, şunları söyledi 
"Yangın A Terminali'ne sıçramış olsaydı, havalimanı diye bir şey kalmazdı. Felakete dönüşmeden söndürüldü. İç ve dış hat uçuşlarında sorun yok. Yangının kasıtlı çıkarıldığına ihtimal vermiyorum. İhmal olabilir. Savcı çalışmalarını sürdürüyor." 

Uçaktan gördük 
Eski TBMM Başkanı İsmet Sezgin, İstanbul'dan gelen uçakta yolculuk yaptığını kaydederek, "Yangını uçağın penceresinden gördük. Neredeyse havalimanına inmeyecektik" dedi. 




</TEXT>
</DOC>
