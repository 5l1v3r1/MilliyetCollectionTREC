<DOC>
<DOCNO> 387575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun10.html </URL>
<DATE> 2005/10/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Soğuk Savaş sonrasında sıcak çatışmalar yüzde 40 azaldı 
</HEADLINE>
<TEXT>

     Soğuk Savaş’ın bitmesinden sonra silahlı çatışmaların yüzde 40 oranında azaldığı ve çatışmalarda ölen insan sayısının da ciddi oranda düştüğü bildirildi. 
     Kanada, İngiltere, İsveç, Norveç ve İsviçre’nin desteğiyle yapılan üç yıllık bir araştırmanın sonucunda hazırlanan "İnsani Güvenlik Raporu", BM’de düzenlenen basın toplantısıyla açıklandı. 
     Raporda, aynı dönemde soykırım ve insan hakları ihlallerinin de azaldığı, ancak terörist saldırılarda artış olduğu belirtildi. 
     İnsani Güvenlik Raporu’nda, Terörist eylemelerdeki artışa rağmen, bu saldırılar sonucu her yıl ölen insan sayısının geçmişteki savaşlarda ölenlerle mukayese edilemeyecek kadar az olduğu kaydedildi. 
     Çalışmayı yöneten eski BM yetkililerinden akademisyen Andrew Mack, basın toplantısında, "Artık büyük orduların konvansiyonel ağır silahlar kullandığı büyük savaşlar bulunmuyor. Günümüzün savaşları, fakir ülkelerde hafif silahlarla yapılan düşük yoğunluklu çatışmalardan ibaret. Bu çatışmalar da çoğu zaman son derece vahşice, ancak eski savaşlar kadar ölümlere yol açmıyor" dedi. 
     Raporda yer alan bulgulara göre, Soğuk Savaş’ın bitmesinden sonra ABD ve Rusya’nın gelişmekte olan bölgelerdeki çatışmalara artık destek vermemesi nedeniyle dünyadaki toplam silahlı çatışma sayısı yüzde 40 oranında azaldı. 1950’deki Kore Savaşı sırasında yılda 37 bin olan çatışma sonucu ölümler de 2002 yılında 600 olarak tespit edildi. 
     1991-2004 yılları arasında kendi kaderlerini tayin hakkı için 28 
     silahlı mücadelenin başladığı ya da yeniden başlatıldığı kaydedilen raporda, aynı dönemde 43 çatışmanınsa ya sona erdirildiği ya da kontrol altına alındığı ifade edildi. Raporda, 2004 yılında bu tür çatışmaların sayısının 25’e düşerek 1976’dan bu yana en düşük seviyesine gerilediğine işaret edildi. Silahlı çatışmaların çoğunun sona ermesinden dolayı 1992-2003 yılları arasında mülteci sayısının da yüzde 45 civarında azaldığına dikkat çekilen raporda, 1994’teki Ruanda, bir yıl sonra Srebreniça katliamlarına ve Sudan’da devam eden kıyıma rağmen 1988 ile 2001 yılları arasında soykırım ya da siyasi amaçlı katliamlar sonucu hayatını kaybedenlerin sayısının yüzde 80 oranında azaldığı kaydedildi. Ruanda, Srebreniça ve Sudan’daki başarısızlığına rağmen, BM’nin dünyadaki çatışmalardan yüzde 40 ila 60’ını durdurma başarısı gösterdiği belirtilen raporda, 1981-2001 yılları arasında savaşa sebebiyet verme potansiyeli bulunan uluslararası krizlerin de yüzde 70 oranında düştüğü bildirildi. 
     
</TEXT>
</DOC>
