<DOC>
<DOCNO> 351039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy07.html </URL>
<DATE> 2005/06/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
MEB, Kur'an kurslarındaki denetimi yumuşatıyor 
</HEADLINE>
<TEXT>

     Yeni Türk Ceza Yasası’nda gerçekleştirilen ancak veto edilen Kur’an kurslarına ilişkin değişikliğin ardından Milli Eğitim Bakanlığı da bir yönetmelik değişikliği ile Kur’an kurslarındaki denetimi yumuşatma yoluna gitti. 
     ANKA’nın edindiği bilgiye göre, Milli Eğitim Bakanlığı’nca hazırlanan ve Başbakanlığa gönderilen "MEB İlköğretim Müffettişleri Başkanlıkları Yönetmeliğinde Değişiklik Yapılmasına Dair Yönetmelik"te önemli düzenlemelere gidildi. 1999 tarihli eski yönetmeliğin 30’dan fazla maddesini değiştiren, geçici maddelerini kaldıran yeni yönetmelikte, son günlerin tartışma konularından biri olan Kur’an kurslarına ilişkin de değişiklik yapıldı. 
     
     KUR’AN KURSLARI "UYGUN GÖRÜŞ" ÇERÇEVESİNDE DENETLENEBİLECEK 
     Yönetmeliğin 42’nci maddesindeki değişiklikle ilköğretim müffettişlerinin görev alanları yeniden belirlenirken, 19 görev alanı 7’ye indirildi. Eski yönetmelikte ilköğretim müffettişlerinin görev alanları içinde en önemlisi olarak dikkat çeken Kur’an kurslarının denetimi zorunluluk olmaktan çıkartıldı. Bakanlık, yönetmeliğin 42’nci maddesinin r bendindeki ilköğretim müffettişlerinin görev alanı içinde sayılan "Diyanet İşleri Başkanlığı’na bağlı Kur’an kursları" ibaresini kaldırdı. 
     Bakanlık yetkilileri, Kur’an kurslarından denetimin kaldırılmadığını ifade ederken, "Yeni yönetmelikte ilköğretim müffettişlerinin görev alanları içinde sayılan ’Valilikçe uygun görülen Bakanlığın gözetimi ve denetimine tabi diğer okul kurumlarda inceleme ve soruşturma işleri’ ibaresi Kur’an kurslarını da kapsıyor" açıklamasını getirdiler. 
     
     YURTLAR DA İLKÖĞRETİM MÜFFETTİŞLERİNİN ALANINDA 
     Bakanlık, ilköğretim müffettişlerinin görev alanları içinden Kur’an kurslarının yanı sıra "dernek ve vakıflarca açılan ve Bakanlığın denetimi ve gözetimi altında bulunan gerçek ve tüzel şirket kişilere ait öğrenci yurtları" nın denetiminde de değişikliğe gitti. Yurtların da Bakanlığın başka birimleri tarafından denetleyeceği ifade edildi. Milli eğitim yayınevleri ile öğretmenevleri de görev alanı dışında tutulurken, ilköğretim müffettişlerinin yeni görev alanları şöyle sıralandı 
     "a Okul öncesi eğitim kurumları, b İlköğretim kurumları, c Özel eğitim gerektiren çocuklar için açılmış ilköğretim seviyesindeki okullar ve sınıflar, d Yetiştirci ve tamamlayıcı sınıflar ve kurslar, e İlköğretim seviyesinde açılan öğrenci yetiştirme kursları, f Özel öğretim kurumlarına bağlı, ilköğretim seviyesindeki dersane, kurs, etüt eğitim merkezleri ve okulları, g Valilikçe uygun görülen Bakanlığın gözetimi ve denetimine tabi diğer okul kurumlarda inceleme ve soruşturma işleri." 
     
     ÖĞRETMENLER MÜJDELİ HABER 
     Yönetmelikte dikkat çeken diğer değişikler içinde ilköğretim müffettişlerinin sicil amirliği görevine son verilmesi oldu. Birçok öğretmenin şikayetine neden olan "sicil amirliği" yetkisi ilköğretim müffettişlerinin yetki alanından çıkartılırken, müffettişler artık amiri oldukları personele hakkında sicil raporu düzenleyemeyecek. 
     
     8 YILDA BİR ROTASYON 
     Bir diğer değişiklikte ilköğretim müffettişlerinin görev yerlerinde geçirmeleri gereken süreyle ilgili oldu. 
     Buna göre, müffettişler görev yerlerinde zorunlu olarak doldurmaları gereken sürenin ardından 8 yılda bir rotasyona tabi tutulacak. 
     
</TEXT>
</DOC>
