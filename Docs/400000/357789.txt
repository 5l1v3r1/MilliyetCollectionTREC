<DOC>
<DOCNO> 357789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yazar/guclu.html </URL>
<DATE> 2005/07/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitim, bilim ve saygı 
</HEADLINE>
<TEXT>


Eğitim ve bilim, Atatürk'ten sonra, Türkiye'nin öncelikli hedefleri arasında hiç yer almadı. Bu yüzden de kalıcı bir devlet politikamız yok. 
Atatürk, Kurtuluş Savaşı'nın en hararetli günlerinde, Maarif Kongresi düzenledi. Yurtdışına gençler gönderip, dünyanın en iyi hocalarını ülkemize davet etti. Gençlere ve eğitimcilere, vatanı biz kurtardık, siz imar edeceksiniz dedi. 
Son 50 yılda ise üniversitelerimiz ve gençlik, adeta hedef tahtası haline geldi. 
Hükümet ile YÖK arasındaki tatsız gerginlik ve Cumhurbaşkanı Sezer'in bu konudaki duyarsızlığı çok önemli tahribata yol açıyor. Ama nedense h l aklıselim galip gelmiyor. 
Dünyanın hiçbir yerinde başbakanlar, üniversitelerini aşağılamaz. Çünkü üniversite, bilim ve bilim adamı olmadan bir yere varamayacaklarını çok iyi bilirler. Aynı şekilde bilim adamları da devlet ve hükümet desteği olmadan, üniversitelerin dünya ile rekabet edemeyeceğinin çok iyi farkındadırlar. Ama bizde her şey tam tersine. 
Hükümet, TBMM'ye getirdiği YÖK yasa tasarıları ve söylemleriyle, bu konudaki samimiyetini çoktan yitirdi. Amacının reform değil, kendine bağlı bir üniversite özlemi olduğunu fazlasıyla ortaya koydu. Canı yanan üniversiteler de zaman zaman eleştiride kantarın dozunu kaçırdı. 
Ama şimdi kanayan yaraları deşme zamanı değil. Almanya gibi gelişmiş ülkeler bile üniversitelerine ivme kazandırma heyecanı içindeyken, bizim kısır tartışmaların esiri olmamız bağışlanamaz. 
YÖK ve üniversiteler konusunda reform istemeyen yok gibiydi. Cumhurbaşkanından rektörlere, sivil toplum örgütlerinden öğrencilere kadar herkes yeni bir yapılanma istiyordu. Hükümetin yapması gereken de oydu. Ancak türban, ÖSS ve kısır tartışmaların esiri oldular. 
Bilimsel açılım konusunda, Başbakan da Cumhurbaşkanı da yakın çevresini yeniden gözden geçirmelidir. Madem ki dünya bilim arenasında, birinci ligde oynamak istiyoruz, o zaman TÜBİTAK ve YÖK'e atadıkları isimlerin karnelerine bakmaları gerekiyor. 
Bir yandan neden dünyanın en iyi 500 üniversitesi arasında bizim üniversitelerimiz yok diye hayıflanacaksınız, öte yandan sıfır ya da sıfıra yakın akademisyenleri en tepe noktalara getireceksiniz. Olmaz böyle şey. 
Başbakan'ın ve YÖK Başkanı'nın yakın çevresindeki akademisyenlerin, uluslararası bilimsel yeterliliklerine bakın yeter... 
Çankaya, Hükümet ve YÖK, bu konuda yeni bir beyaz sayfa açmak zorundadır. Demirel gibi dünü dünde bırakıp, bugüne ve yarına bakmak zorundayız. 
Üniversitelerimizde ve dünyanın dört bir yanında, dünya biliminin birinci liginde oynayan ve oynama yeteneğine sahip binlerce bilim adamımız var. Unvanlarını ne şekilde aldıkları tartışılan şovmen akademisyenleri değil de gerçek bilim insanlarımızı vitrine çıkartmadığımız sürece, bu kayıkçı kavgasından kurtulamayız. Dolayısıyla bilim ve teknolojide de yol kat edemeyiz. Ne olur artık bunu birileri görsün, anlasın ve gereğini yerine getirsin .. 

Bilim kültürü şart 
Popüler kültür, pek çok konuyu olduğu gibi eğitim ve bilimi de gölgeliyor. Medya organları da maalesef buna çanak tutuyor. Türkiye'de kaç tane bilimsel yayın var Kaç tane bilimsel düşünceyi öne çıkartan TV programı yapılıyor Bir elin parmaklarından az. Oysa TÜBİTAK'ın çıkarttığı Bilim ve Teknik dergileri de gösteriyor ki özellikle çocuk ve gençlerimiz, bu konuya fazlasıyla açık. Yeter ki ortaya iyi örnekler konsun. 
Yayın hayatında 5. ayına giren aylık Artı Eğitim dergisi de bunlardan birisi. Eğitim dünyasının nabzını tutuyor. Gelişmeleri masaya yatırıyor, geleceğe yönelik hedefler ortaya koyuyor. 
Böylesi yayınlar yaşamalı ve sayıları artmalı ki, köşesinde pinekleyen bir teknik direktöre trilyonlar akıtan kafalar, bilim ve bilim adamlarına da sahip çıksınlar. 
Özetin özeti Bilim toplumu olmanın yolu bilime, bilim adamına ve devleti yönetenlere saygıdan geçiyor. Zor da olsa bunu öğreneceğiz... 



</TEXT>
</DOC>
