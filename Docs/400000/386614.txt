<DOC>
<DOCNO> 386614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun27.html </URL>
<DATE> 2005/10/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
KKTC'nin amblemi değişiyor 
</HEADLINE>
<TEXT>

     Kuzey Kıbrıs Türk Cumhuriyeti amblemi değişiyor. ''KKTC Resmi Amblem Yasa Tasarısı'', Resmi Gazete'de yayınlanarak halkın bilgisine sunuldu. 
     Yasa Tasarısı'nın öngördüğü amblem halen kullanılan amblem gibi güvercin, kalkan, zeytin dalı ve defne demetinin figürlerinden oluşuyor. Ancak yeni amblemdeki figürlerin şeklinde farklılıklar bulunuyor. Halen kullanılan amblemde başı aşağıda olan güvercin figürü, yeni amblemde başı yukarıda. 
     Cumhuriyet Meclisi Başkanlığı tarafından 12 Ekim tarihli resmi gazetede yayınlanan yasa tasarısının içeriğiyle ilgili olarak, gerçek ve tüzel kişiler görüşlerini 7 gün içinde meclis başkanlığına yazılı olarak sunabilecekler. 
     
     AMAÇ VE GEREKÇE 
     Tasarının amacı, KKTC'nin tüm resmi daire, kamu kurum ve kuruluşları, organ ve makamları ile buna bağlı kurum ve kuruluşların yaptığı resmi işlem ve diğer hususlarda KKTC'nin resmi ambleminin kullanılmasını sağlamak olarak veriliyor. 
     Resmi Gazete'de yayınlanan yasa tasarısının genel gerekçesiyse şöyle 
     ''KKTC resmi kurum ve kuruluşları tarafından halen kullanılmakta olan resmi ambleme ilişkin herhangi bir yasal mevzuatın bulunmaması, resmi kurum ve kuruluşların farklı model veya boyutlarda resmi amblem kullanmasına sebebiyet vermektedir. 
     Tüm resmi kurum ve kuruluşların kullanacakları resmi ambleme ilişkin bir yasanın olması bu sakıncayı ortadan kaldıracağı gibi devlet kurumlarımızın resmi amblem kullanımının yasal zemine oturtulması sağlanacaktır.'' 
     
     FİGÜRLER VE ANLAMLARI 
     Yasa Tasarısı'nda, amblemde yer alan figürler ve anlamlarıysa şöyle aktarılıyor 
     ''Güvercin Kanatları açık, uçuş pozisyonunda, başı yukarı doğru ve dik duruşta. Kıbrıs Türk halkının dünyaya açık vizyonunu ve daima ileri gitme, yükselme amacını Kalkan Hanedan Arması'nda Coat of Arms yer alan kalkanla benzerlik taşıyor. 
     Zeytin Dalı Üzerinde 5 zeytin tanesi taşıyor. KKTC'nin 5 büyük beldesinin simgesi. Lefkoşa, Girne, Gazimağusa, Güzelyurt ve İskele. Kıbrıslı Türklerin tarih boyunca barış yönündeki çabalarının göstergesi. 
     Defne Demeti Taç ve veya çelenk biçiminde, defne yapraklarının diziniyle biçimlendirilmiş. Geleneksel ritüellerinde kullanılagelmiş ve efsanelerinde yer almış defne ağacı yapraklar yerleşik kültürün simgelerinden.'' Amblem, ''siyah varak altın veya sarı yaldız '' olarak sadece Cumhurbaşkanlığı tarafından kullanılacak. ''Siyah yeşil sarı'' veya ''siyah renkli'' amblemse resmi dairelerle devlet kuruluşlarında kullanılacak. 
     
</TEXT>
</DOC>
