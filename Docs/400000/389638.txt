<DOC>
<DOCNO> 389638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonyas11.html </URL>
<DATE> 2005/10/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türk maceracı, Atlas Okyanusu'nda fırtınaya yakalandı 
</HEADLINE>
<TEXT>

     Atlas Okyanusu'nu kürekle geçmek için 19 Ekim'de Portekiz'in Lizbon kentinden Kanadalı arkadaşı Tim Harvey ile yola çıkan Türk maceracı Erden Eruç, şiddetli rüzgardan dolayı Cascais liman kentinde mahsur kaldı. 
     Eruç 44 , dünyanın etrafını kas gücüyle dolaşma projesinin ikinci aşaması olan, Atlas Okyanusu'nu Lizbon-Kosta Rika güzergahıyla 7 metrelik bir tekneyle sadece kürek kullanarak geçme projesinde fırtınanın gazabına uğradı. 6 gündür Cascais'de bekleyen Eruç ve Kanadalı arkadaşı Harvey, kendilerine başka güzergah aramaya başladılar. 
     Elektronik posta yoluyla AA muhabirine ulaşan Eruç, Atlas Okyanusu'nda saatte 60-100 kilometreye varan kuzeye esen rüzgarların çıkmasından dolayı Portekiz kıyılarından çıkmalarının mümkün olmadığını belirtti ve ''İyi ki karadayız'' dedi. Kasım ayı başına kadar rüzgarların lehlerine dönmesini beklediklerini ifade eden Eruç, tekneyi güneye indirip başlangıç noktasını Fas olarak belirleme alternatifi üzerinde çalıştıklarını bildirdi. 
     Dünyayı sadece kas gücüyle dolaşarak güney kutbu hariç 6 kıtadaki en yüksek zirvelere tırmanma projesi olan Eruç, Lizbon'dan Kosta Rika'ya kürek çekerek 4 ayda ulaşmayı planlıyordu. Ancak daha projenin ilk gününde fırtınalar, bu süreyi uzatmış bulunuyor. 
     
</TEXT>
</DOC>
