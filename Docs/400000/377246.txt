<DOC>
<DOCNO> 377246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/spor/spo03.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Huzur operasyonu 
</HEADLINE>
<TEXT>


Galatasaray Yönetim Kurulu, son günlerde sık sık gündeme gelen "Ödeme krizi"ne nokta koydu. Canaydın ve ekibi, futbolculara yaklaşık 2 milyon dolar ödeyerek, geçen yıldan kalan borçları temizledi 

ERHAN TELLİ 


Galatasaray yönetimi, maddi anlamda sıkıntılı bir dönem olarak sayılan Eylül ayında büyük bir özveride bulunup, futbolculara aylardır bekledikleri ödemeyi yaptı. Başkan Özhan Canaydın'ın direktifiyle, bankalardan önce ilk sırayı oyuncularına veren Sarı - Kırmızılı yöneticiler, yaklaşık 2 milyon doları bulan oyuncu alacaklarını Florya Metin Oktay Tesisleri'nde elden dağıttı. Başkan Özhan Canaydın böylece geçtiğimiz sezondan kalan borçların tümünü kapatarak, futbolcuların huzursuzluğuna nokta koydu. 
Sarı - Kırmızılı yönetimin bu jesti karşısında oldukça sevinen futbolcuların, ligdeki Sivasspor ve UEFA Tupası'ndaki Tromso karşılaşmaları öncesinde büyük moral kazandıkları ve galibiyet için söz verdikleri bildirildi. 
Ödemelerin ardından futbolcuların moral motivasyonunun artması en çok Teknik Direktör Eric Gerets'in yüzünü güldürdü. Belçikalı teknik adam, yöneticilere teşekkür etti. 

Gerets'ten güvenoyu 

Teknik Direktör Eric Gerets, A Milli Takımımız'ın grup ikincisi olarak Play - Off'a katılacağını söyledi. Belçikalı hoca, "Danimarka, Yunanistan'dan daha iyi. O yüzden Yunanistan, puan kaybeder. Türkiye, Arnavutluk'u yenerek ikinci olur" dedi. Gerets, milli formayı giyen Hakan Şükür'ün, gol atamamasına karşın iki maçta da etkili oynadığını, Hasan Şaş'ın ise Galatasaray'daki performansını Ay - Yıldızlı takıma da yansıtacağına inandığını belirtti. 

'Hazırım oynarım' 

Cim - Bom'un yeni transferi Heinz, Gerets ile görüşüp forma giyebileceğini bildirdi 

Aslan'ın yeni transferi Marek Heinz, dün ilk kez yeni takımı ile birlikte antrenmana çıkarken, Teknik Direktör Eric Gerets'e de "Hazır" olduğunu bildirdi. Antrenman öncesinde Gerets ile bir araya gelen Çek yıldızın, "Kondisyon ve fizik açıdan hiçbir eksiğim yok. Şans verirseniz, 90 dakika forma giyebilirim" dediği öğrenildi. Gerets, Heinz'in bu istekli tavırları karşısında bir hayli sevinirken, oyuncusunu Sivasspor maçının kadrosuna almayı planladığı bildirildi. . 
Belçikalı hoca, çift kalede Çek yıldızı as takımda Altan'ın yerine oynattı. Heinz'ın ilk antrenmanında yabancılık çektiği gözlendi. 

Karan yedek 

Sarı - Kırmızılı takım, Sivasspor ile yarın yapacağı lig maçı öncesi taktik çalışmalara yoğunlaştı. Teknik Direktör Eric Gerets'in, dünkü çift kalede Ümit Karan'ı yedek kadroda oynatıp, forvette Hakan ile Necati'ye şans verdi. Belçikalı hoca, sık sık oyuncularını sert bir dille uyardı. Sakatlığı süren Ergün ve kaleci Aykut antrenmana katılmadı. Türkiye'nin Milliyet'te çıkan röportajla tanıdığı, Bingöllü antrenör - imam Nurettin Bulut da taraftarı olduğu Galatasaray'ın antrenmanını izledi. Bulut, kendisi hakkında belgesel hazırlayan Alman ZDF kanalının ekibiyle geldiği Florya'da büyük ilgi gördü. 


</TEXT>
</DOC>
