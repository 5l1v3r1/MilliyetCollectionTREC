<DOC>
<DOCNO> 372717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yazar/sazak.html </URL>
<DATE> 2005/08/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bülent Ersoy Meselesi 
</HEADLINE>
<TEXT>


Ne düşündüğümü baştan yazayım Sayın Baykal'a haksızlık yapılıyor. Tanıdığım Deniz Bey, Bülent Ersoy'un 'sahne yasağı'nı kaldırmak üzere 12 Eylül döneminde '100 milyon lira' istemiş olamaz. 
1980'leri Ankara'da gazeteci olarak yaşadım. 
Askeri darbe ortamında Anka Ajansı'nın parlamento muhabiriydim. 11 Eylül akşamı, Meclis'teki 'nafile' Cumhurbaşkanlığı turlarından birinde daha sonuç alınamayınca ajansa gitmiştim. Olağanüstü günlerden geçiyorduk. Gece yarısı rahmetli Müşerref Hekimoğlu'nun telefonuyla uyandım. 
'Darbe oldu, hemen büroya gelin ' 
Deniz Baykal'la dostluğumuz 'yasaklı dönemde' kuruldu ve ilerledi. 
12 Eylül'ün yasaklı günlerinde 'memuriyete dönemeyen' pek çok milletvekili gibi 40'lı yaşlarında genç bir doçent olarak Deniz Bey de mağdur olmuştu. 
Turan Güneş, Necdet Uğur, Hasan Esat Işık gibi Anka'da görmeye alıştığımız CHP'liler arasında Deniz Baykal da vardı. Rahmetli Teoman Erel ile yakın dostluğu vardı. Orhan Tokatlı'nın Ankara Temsilcisi olduğu yıllarda Milliyet'te yakınlığımız daha da güçlendi. 
2002 seçimlerinde AKP karşısında iktidar şansını kullanamadı. Kurultaylarda 'hukuk yolu'ndan saptı. Çevresindeki dar kadroyla 'hizipçi' nitelemesine haklılık kazandıran uygulamalar yaptı. Bunları eleştirdik. 
Ancak Bülent Ersoy'un Baykal'a ilişkin, '12 Eylül'de görüştük, sahne yasağımı kaldırmak üzere benden servet istedi' sözlerine inanmak doğrusu aklımızdan bile geçmedi. 
12 Eylül koşullarında Türkiye'nin geleceğinde iddialı bir siyasetçi olarak, üstelik attığı her adım izlenirken, Zincirbozan'a dahi sürülmeyi göze alarak SHP CHP'yi örgütlemeye çalışan Baykal'ın, 'gazino, mafya dünyası'yla ne işi olabilir ki Deniz Bey'e ayıp ediyorlar. 
Burada tuhaf olan, yıllar sonra Ersoy'un 'itiraflarıdır ' 
Baykal'ın şanssızlığı ise partideki tüm rakiplerini tasfiye ettikten sonra 'magazin'e kurban gitmesidir. Bülent Ersoy'un, Baykal'ı 'etik' nedenlerle liderlikten etmesi Nostradamus'un bile öngöremediği kehanet olur 
CHP'de kimi zaman 'akçalı' konular gündeme getirilmişti. Ancak Bülent Ersoy skandalı patlayınca kimse bunun 'Baykal olacağını' düşünmemişti. 
Deniz Bey 'görüşme meselesi'ne herhalde açıklık getirecektir. 
CHP açısından talihsizlik, Erdemir, Kürt sorunu, işsizlik gibi sorunlar dururken Bülent Ersoy nedeniyle gündeme geliyor olmasıdır. 
Türkiye'nin muhalefete bu denli ihtiyacı olduğu sırada CHP'nin başına gelenler düşündürücüdür. 



</TEXT>
</DOC>
