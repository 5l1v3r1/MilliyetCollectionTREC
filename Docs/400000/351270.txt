<DOC>
<DOCNO> 351270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sondun15.html </URL>
<DATE> 2005/06/12/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kohl Türkiye 20 yıldan önce AB üyesi olamaz 
</HEADLINE>
<TEXT>

     Avusturya Meclis Başkanı Andreas Khol, ''Türkiye'nin 15-20 yıldan önce AB üyesi olamayacağını'' savundu. 
     İktidardaki Hıristiyan demokrat eğilimli Halk Partisi'nin ÖVP üyesi Khol, Profil adlı haftalık dergiye verdiği demeçte, ''Fransızların AB Anayasası'na 'Hayır' demesinde Türkiye'nin tam üyeliğinin büyük rol oynadığını'' ileri sürdü. 
     Khol, bir soru üzerine, ''Türkiye'nin 15 ila 20 yıldan önce AB'ye tam üye olabileceğine inanmıyorum'' dedi. 
     AB'ye 2007 yılında tam üye olmaları kararlaştırılan Romanya ve Bulgaristan'ın üyeliklerine de kuşkuyla bakan Khol, ''Romanya ve Bulgaristan'ın da çok iyi incelenmesi gerektiğini'' söyledi. 
     Khol, bu iki ülkenin tam üyeliklerinin 2008 yılına ertelenebileceğini kaydetti. 
     Bu arada, Avusturya Maliye Bakanı Karl-Heinz Grasser ise Avusturya devlet televizyonuna ORF yaptığı açıklamada, Türkiye ile 3 Ekim'de müzakerelerin başlamaması gerektiğini söyledi. 
     ''Türkiye'nin AB'ye üye olma olgunluğuna sahip olmadığı'' görüşünü savunan Grasser, Fransa ve Hollanda'da halkın AB Anayasası'na ''Hayır'' demesini genişlemeye karşı bir uyarı olarak yorumladı. 
     Grasser, ''AB'deki tüm politikacıların bu uyarı ateşini dikkate almalarını'' istedi. 
     
</TEXT>
</DOC>
