<DOC>
<DOCNO> 393330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun31.html </URL>
<DATE> 2005/11/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
ABD silah deposunu havaya uçurdu, Bakuba'da bomba patladı... 
</HEADLINE>
<TEXT>

     Amerikan jetlerinin Irak'ın batısındaki Suriye sınırı yakınında silah deposu olarak kullanılan bir binayı bombaladığı bildirildi. 
     Amerikan ordusundan yapılan açıklamada, hava saldırısının, sabah erken saatlerde, Amerikan ve Irak askerlerinin 4 gündür operasyon yürüttüğü Kaim ve Huseybe kentleri yakınındaki Bu Hardan köyünde düzenlendiği belirtildi. 
     Açıklamada, direnişçilerin, hedef alınan binaya havan topu ve hafif silahlar taşırken görüldüğü, saldırıda binanın tahrip olduğu kaydedildi. 
     Deponun, koalisyon ve Irak güvenlik güçlerine düzenlenen havan saldırılarıyla doğrudan bağlantısı bulunduğu ifade edildi. 
     Amerikan ordusu, dün akşam yaptığı açıklamada, operasyon yürüttüğü Huseybe kentinde güvenliğin tamamen sağlandığını bildirmişti. 
     Bu arada başkent Bağdat'ta ayrı ayrı düzenlenen saldırılarda bir Eğitim Bakanlığı görevlisi öldürüldü. 
     Bakanlık çalışanı Ganim Muhammed'in, kentin batısındaki işyerine giderken aracına açılan ateş sonucu öldüğünü belirten polis, yine Bağdat'ta bir minibüse düzenlenen silahlı saldırıda minibüsün şoförünün öldüğünü açıkladı. 
     Polis, başkentin güneyindeki Dora mahallesinde de yola yerleştirilen bombanın patlaması sonucu, araç içindeki bir kişinin öldüğünü, bir kişinin de yaralandığını kaydetti. 
     
     BAKUBA’DA BOMBA YÜKLÜ ARAÇLA SALDIRI 7 POLİS ÖLDÜ 
     Öte yandan, başkent Bağdat’ın kuzeyinde, bir polis devriyesine bomba yüklü araçla düzenlenen saldırıda 7 Iraklı polis öldü. 
     Ordu kaynakları, başkentin 65 kilometre kadar kuzeyindeki Bakuba’da düzenlenen saldırıda, 3’ü sivil 9 kişinin de yaralandığını bildirdi. 
     
</TEXT>
</DOC>
