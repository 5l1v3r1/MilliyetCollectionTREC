<DOC>
<DOCNO> 350926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/axspo01.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Linderoth'a gözaltı 
</HEADLINE>
<TEXT>


İsveç Milli Takımı'ndan Tobias Linderoth'u Antrenör Zeki Önatlı'ya izlettiren Beşiktaş, ön libero işini bitirmek için gün sayıyor. Çalımbay ile görüşen Yıldırım Demirören de en kısa sürede transfer sözü verdi 

SÜLEYMAN HATISARU 


Yabancı transferinde sıkı bir araştırma içine giren Beşiktaş, Danimarka'nın Kopenhag takımında forma giyen, İsveç Milli Takımı'nda da oynayan Tobias Linderoth üzerinde yoğunlaştı. İsveç'in geçen çarşamba Norveç ile oynadığı jübile maçını izleyen Antrenör Zeki Önatlı, bu oyuncu hakkında bilgi sahibi oldu. 
İsveç'in önde gelen gazetelerinden Afton Bladet de Siyah - Beyazlılar'ın Stockholm'e geldiğini duyurdu. Gazeye konuşan Linderoth, "FC Kopenhag ile uzun süren bir sözleşmem var. Tekrar yurt dışı macerasına başlamam için iyi bir ücret almam ve kulübümün izin vermesi gerekiyor" dedi. 
Önatlı'dan bu futbolcu konusunda rapor bekleyen Siyah - Beyazlılar, olumlu bir yanıt gelmesi durumunda Danimarka kulübüyle transfer için görüşmelere başlayacak. 
Yabancı transferi konusunda Başkan Yıldırım Demirören ile görüşen Çalımbay da, "Kampa 20 gün kaldı. 11 Ağustos'ta UEFA Kupası eleme maçımız var. Kampa kesinleşmiş kadromuzla girmek isterim" diye konuştu. Demirören de en kısa süre içinde transfer sözü verdi. 
Öte yandan Carew ile ilgilendiği iddia edilen Yunanistan'ın Olympiakos Kulübü, dün bu haberi resmi olarak yalanladı. n İRFAN KURTULMUŞ 

Hamdı, pişti, oldu 

Denizlispor'da oynarken üç büyüklere yolu düşmeyen Ali, "Artık tecrübeliyim ve bana en uygun takıma geldim" dedi 

SAYCAN SAYIM 

Beşiktaş'a transferinin ardından tatil için Kuşadası'na giden Ali Tandoğan, Siyah - Beyazlılar'a Milliyet taktik aracılığıyla mesajlar gönderdi. 
Salihlispor'da başlayan, Denizlispor'da zirveye çıkan, Gençlerbirliği'nde de tavana vuran bir futbolculuk yaşamının ardından bu sezon Beşiktaş formasını giyecek olan Ali, Kartal'a transferinde özellikle annesinin ve Sivasspor'da oynayan yakın arkadaşı Ufuk'un rolünün büyük olduğunu söyledi. 
Daha Denizlispor'da oynarken üç büyüklerden teklifler aldığını söyleyen çiçeği burnunda Beşiktaşlı, "Bonservis sorunu yaşadığım için transferim gerçekleşmedi. İşin açıkçası da futbolda kendimi iyice geliştirdikten sonra İstanbul'a gelmek istedim. Tecrübe ve birikimle bana en uygun olan takıma transfer olduğumu düşünüyorum" dedi. 
Gelecek yıl Okan ve Ali Güneş ile birlikte sağ kanatta görev almak için savaşacak olan Ali Tandoğan bu konuyu dert etmiyor ve şöyle konuşuyor "Türkiye şampiyonluğu ve Avrupa gibi iki zorlu yarış var. Bu maratonda yedek kalmak normal. Çalışan ve hak eden formayı giymelidir. Ama şunu söylemeliyim ki Ali Tandoğan kulübede oturmak için değil sahada mücadele etmek için Beşiktaş'a gelmiştir. Bu gücü ve güveni kendimde buluyorum, başarının çok çalışarak kazanıldığını biliyorum. Bu düşünceyle antrenman sonralarında tek başıma en az 100 orta ve frikik çalışıyorum. Bu sezon futbolseverler Ali Tandoğan'nın frikik gollerini izleyecek." 

'Küfre son verin' 
Bu sezon kesinlikle şampiyon olacaklarını iddia eden Ali, futbol olarak Şifo Mehmet ve Aykut Kocaman'ın oyun stillerini, teknik adam olarak da Rıza Çalımbay ve Ersun Yanal'ı beğendiğini söyledi. 
Tecrübeli futbolcu, Beşiktaş taraftarına da şu mesajı iletti "Bence taraftarların küfürü kesmesi gerekir. Maç izlemeye gelen bayanlar ve çocuklar var. Sadece takımlara olumlu destek verilmelidir. Yeni sezonda tüm takım taraftarlarını Fair - Play çerçevesinde destek vermeye davet ediyorum." 

Yolculuk 30 Haziran'da 

Kartal'ın yeni sezon kamp programı kesinleşti. 30 Haziran'da Avusturya'ya hareket edecek olan Siyah - Beyazlılar, burada 12 antrenman yaptıktan sonra Almanya'ya geçecek, Köln, Banik Ostrava, Partizan ve E. Frankfurt takımlarıyla hazırlık maçı oynayacak. Siyah - Beyazlılar, 24 Temmuz'da da İstanbul'a dönecek. 

'Göster kendini' 

Rıza Çalımbay tarafından Beşiktaş A Takımı'na alınan Sezer Sezgin, Hollanda'daki Gençler Dünya Şampiyonası öncesinde hocasından moral dopingi aldı. Sezer'i arayan Çalımbay'ın, "Senden iyi bir performans bekliyoruz ve bunu yapabilecek yetenekte olduğunu da biliyoruz. Bize kupayla gelin" dediği öğrenildi. 

Vitrinler yenilendi 

Beşiktaş'ın resmi ürünlerini pazarlayan BJK Store, yeni modellerini taraftarlarının beğenisine sundu. Yaz modelleri vitrinlerdeki yerini alırken, yeni sponsor Umbro'nun forma ve modellerinin ise 15 Temmuz'da satışa çıkacağı ifade edildi. VIP ürünleri ise gelecek hafta taraftarla buluşacak. 



</TEXT>
</DOC>
