<DOC>
<DOCNO> 352330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur23.html </URL>
<DATE> 2005/06/15/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
R.S.'nin esrarengiz ölümü... Defin ruhsatı "sehven tanzim edilmemiş" 
</HEADLINE>
<TEXT>

     Mardin’in Ömerli İlçesi’nde geçen yıl 16 kişiyle birlikte olduğu iddia edilen ve bir süre önce ölü bulunan 
     R.S’nin hayatını kaybetmesiyle ilgili olarak Mardin Devlet Hastanesi’nden Ömerli Belediyesi’ne gönderilen yazıda, defin ruhsatının "sehven tanzim edilmediği" belirtildi. 
     Ömerli Belediye Başkanlığı’nın talebi üzerine Mardin Devlet Hastanesi’nden gönderilen yazıda, R.S’nin 4 Haziran’da hastaneye ölü olarak getirildiği belirtilerek, genç kızın, uzman doktor ve acil servisteki görevli doktorun beyanına göre, pnömoni zatürree ve "parapnömonik plörezi" nedeniyle öldüğü ifade edildi. 
     Yazıda, acil serviste görevli doktorun şifaen, "defin ruhsatı tanzim edilmesini" söylediği, ancak ruhsatın "sehven tanzim edilmediği" kaydedildi. 
     Ömerli Belediye Başkanı Servet Cemiloğlu, AA muhabirine yaptığı açıklamada, R.S’nin ölümünün ardından, cesedin, Emniyet Amirliği ve diğer ilgili kurumlarla yapılan görüşmenin ardından, ölüm raporu Belediye’ye ulaşmadan defnedildiğini söyledi. 
     Olayın gazetelerde yer almasının ardından, dün Mardin Devlet Hastanesi’ne resmi yazı yazarak ölüm raporunu istediklerini ifade eden Cemiloğlu, şöyle devam etti 
     "Talebimizin ardından yazı geldi. Yazıda ölüm nedeni, pnömoni zatürree ve parapnömonik plörezi akciğerde sıvı birikmesi olarak belirtilmiş. Zaten ceset, konuyla ilgili kurumların, defnedilmesinde bir sakınca olmadığını belirtmesi nedeniyle defnedilmişti. R.S’nin cesedi, gazete haberlerinde belirtildiği gibi mezarlığın uç köşesine defnedilmedi. Her aile için ayrılan bir yer vardır. S. ailesi için ayrılan yer orası olduğu için oraya defnedildi." R.S’nin cenazesi, 12 Haziran Pazar günü ölüm raporu olmadan Ömerli Belediyesi’nce defnedilmişti. 
     
</TEXT>
</DOC>
