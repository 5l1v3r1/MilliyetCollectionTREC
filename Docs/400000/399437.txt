<DOC>
<DOCNO> 399437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonyas12.html </URL>
<DATE> 2005/11/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sütten kesmeyin, sütünüzü saklayın 
</HEADLINE>
<TEXT>

     İlaç kullanan ya da iş yaşamı gereği bebeğinden uzun süre ayrı kalan annelerin, sütten kesip mamaya başlamak yerine bebeklerinin sağlıklı gelişimi için sütlerini sağdıktan sonra 1 yıla kadar bekletebilecekleri ve bebekleri bu sütle besleyebilecekleri bildirildi. 
     Konya Ana Çocuk Sağlığı Şube Müdürü Dr. Yasemin Durduran, AA muhabirine, bebeklerin sağlıklı şekilde büyüyebilmesi ve ileriki yaşamalarında hastalıklara karşı daha dirençli olabilmeleri için ilk 6 ay anne sütüyle beslenmeleri gerektiğini belirtti. 
     Dr. Durduran, kırsal alanlarda tarlalarda gün boyu çalıştığı için bebeğini bu kritik süreçte emziremeyen annelerin yanı sıra iş yaşamında kariyerleri ve mesleki başarıları için bebeğinden uzun süre ayrı kalan annelerin de çoğunlukla çareyi bebeği ilk 6 ay dolmadan sütten keserek mamaya başlamakta bulduğunu söyledi. 
     Çok nadir görülen vücudun süt üretememesi rahatsızlığı dışında hiçbir gerekçenin, çocuğun ilk 6 ay anne sütünden mahrum edilmesini mazur gösteremeyeceğini ifade eden Durduran, şunları kaydetti 
     "Anne sütünün besin değerinin bebeğe sağladığı yararı, yapay şekilde üretilen mamalarla telafi etmek kesinlikle mümkün değildir. 
     Araştırmalar sonucu gelişmiş tüm ülkelerde, çocuklarından ayrı kalan anneler için çok farklı alternatifler geliştirildi. Bu alternatifler içinde en gözde olanı ise anne sütünün saklanarak, annenin bulunmadığı ortamlarda bebeğe içirilmesidir. İçeriğinde bulunan maddelerin bebeğe geçebildiği ilaçları kullanan ya da iş yaşamı gereği bebeğinden uzun süre ayrı kalan anneler, sütten kesip mamaya başlamak yerine bebeklerinin sağlıklı gelişimi için sütlerini sağarak 1 yıl bekletebiliyor." Durduran, annenin bebekten ayrı olduğu durumlarda derin dondurucu ya da buzdolabında bekletilen sütün, bir başka kişi tarafından, protein değerinin kaybolmaması için mum ateşinde ısıtılarak verilebileceğini söyledi. 
     
     ANNE, SÜTÜNÜ NASIL SAĞACAK 
     Kırsal kesimdekiler başta olmak üzere yeni doğum yapan ve benzer sorun yaşayan tüm annelere bu yöntemi önerdiklerini belirten Durduran, "Sağlık Bakanlığı bünyesinde faaliyet gösteren sağlık ocaklarının tamamında görevliler, talepte bulunan tüm annelere kendi sütlerini nasıl sağacaklarını tüm detayıyla anlatmaktadır. Anne, alacağı 10-15 dakikalık bir bilginin ardından kendi sütünü rahatlıkla, önerilen özelliklerdeki kaplarda 1 ay ile 1 yıl arasında derin dondurucu ve buzdolaplarında saklayabilir" diye konuştu. 
     
</TEXT>
</DOC>
