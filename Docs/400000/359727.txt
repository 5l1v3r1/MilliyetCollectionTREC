<DOC>
<DOCNO> 359727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/ekonomi/eko03.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2006'da kamu yatırımlarına 18.2 milyar YTL sınırı 
</HEADLINE>
<TEXT>


Kamu kuruluşlarının zorunlu haller dışında çok yıllı yeni proje teklif edemeyecekleri 2006'da kamu yatırımları 18.2 milyar YTL ile sınırlandırılacak 

ANKARA ANKA 

Kamuda, yeni yatırım yasağı 2006 yılında da devam edecek. Kamu kuruluşları 2006 yılında da zorunlu haller dışında çok yıllık yeni proje teklifinde bulunamayacak. Kamunun yapabileceği toplam yatırım harcamaları 18.2 milyar YTL ile sınırlanan 2006 yılı yatırım tekliflerinin hazırlanmasında ortalama dolar kuru ise 1.47 YTL olarak esas alınacak. 
Devlet Planlama Teşkilatı DPT , 2006-2008 dönemi yatırım programı hazırlıklarını başlattı. DPT'nin bu amaçla hazırladığı genelge Başbakan Yardımcısı Abdüllatif Şener'in imzasıyla Resmi Gazete'de yayımlandı. 
Buna göre kamu yatırımları Orta Vadeli Programda yer alan politikalara uygun bir şekilde, öncelikli sosyal ihtiyaçları giderecek ve üretken faaliyetleri destekleyecek nitelikteki alt yapıya yönlendirilecek. Kamu yatırımları bölgesel kalkınma ve bölgeler arası gelişmişlik farklarının azaltılmasında etkili bir araç olarak kullanılacak, yatırım tahsislerinde kalkınmada öncelikli yörelerin kalkınmasına hız kazandırıcı ekonomik ve sosyal altyapı yatırımlarıyla istihdam ağırlıklı projelere öncelik verilecek. 
Türkiye'nin AB'ye üyeliği yönünde ortaya konulan plan ve programlarda yer alan politika ve önceliklerin hayata geçirilmesi için gereken yatırımlar hızlandırılacak. Kamu altyapı yatırımlarının gerçekleştirilmesinde özel sektör katılımını içeren modellerden azami oranda yararlanılacak. 

Yeni araç yok 
2006'da zorunlu haller dışında, kaynağı ne olursa olsun, ambulans, itfaiye aracı gibi sağlık, savunma ve güvenlik açısından özel nitelikli taşıtlar dışında taşıt alımı yapılamayacak. Çok zorunlu haller dışında idari nitelikli kamu hizmet binalarıyla mevcut kamu hizmet binalarının büyük bakım ve onarımları için ödenek ayrılmayacak. 


</TEXT>
</DOC>
