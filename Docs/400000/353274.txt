<DOC>
<DOCNO> 353274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonsiy11.html </URL>
<DATE> 2005/06/18/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
TBMM Başkanı Arınç, Manisa'da... 
</HEADLINE>
<TEXT>

     TBMM Başkanı Bülent Arınç, Manisa Dericiler Sitesi’nin yapımı süren arıtma tesisinde incelemelerde bulundu. 
     Arınç, gezi sırasında yaptığı konuşmada, dericilerin sağlıklı koşullarda hizmet vermesi için gereken desteğin verileceğini belirterek, dericilerin kent merkezinden taşınmasıyla birlikte çevre kirliliği sorununun ortadan kalktığını anlattı. 
     Manisa’da yıllarca zor şartlar altında hizmet üreten dericilerin bir yıl önce taşındıkları sitede modern koşullarda çalıştığını ifade eden Arınç, yapımı süren arıtma tesisinin, çevre kirliliğinin önlenmesi bakımından taşıdığı öneme işaret etti. 
     Arınç, arıtma tesisinin yapımı için bugüne kadar 1.8 trilyon lira harcama yapıldığını ifade ederek, bunun 800 milyar lirasını Bakanlığın kalan bölümünü ise Manisa Dericiler Sitesi Derneği’nin karşıladığını söyledi. 
     Bülent Arınç, "Bu sene Bakanlıktan size daha fazla para gönderteceğim. Onun da sözünü Bakanımızdan aldım. Size bu konuda takviye yapılacaktır. Bu tesis şehrimize hayırlı olsun. Buna ihtiyacımız vardı" diye konuştu. 
     Arınç, Sümer Holding’e ait Manisa Pamuklu Mensucat A.Ş.’deki yüzde 99.99 oranındaki kamu hissesinin ihalesinin 3 milyon 751 bin dolara 
     Manisa Ortak Girişim Grubu’na verildiğini söyledi. 
     Manisa Dericiler Sitesi Derneği Başkanı Hüseyin Akdede ise arıtma tesisinin 5.5 trilyon liraya mal olacağını belirterek, yıl sonuna kadar para buldukları takdirde arıtma tesisini hizmete sokacaklarını bildirdi. 
     Akdede, "Arıtma tesisinin yapımına 6 Aralık 2004 tarihinde başlandı. Ödenekler zamanında gelirse 2006 yılının Temmuz ayında tesisin bitirilmesi öngörülüyor. Arıtma tesisi günde 3 bin metreküp arıtma yapabilecektir" diye konuştu. 
     Sitede faaliyette bulunan 40 işletmeye zamanla 10 işletmenin daha ekleneceğini belirten Akdede, 50 işletmenin arıtma tesisinden yararlanacağını söyledi. 
     
</TEXT>
</DOC>
