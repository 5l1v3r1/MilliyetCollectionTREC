<DOC>
<DOCNO> 397899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun30.html </URL>
<DATE> 2005/11/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
KKTC'de Toros-2005 tatbikatı sona erdi 
</HEADLINE>
<TEXT>

     KKTC'de, Kıbrıs Türk Barış Kuvvetleri KTBK Komutanlığı'nca düzenlenen ''Toros-2005 Tatbikatı'', Beyköy bölgesinde icra edilen Atışlı Tabur Görev Kuvveti Arazi Tatbikatı ve Hava Hücum Harekatı ile başarılı şekilde tamamlandı. 
     KKTC Cumhurbaşkanı Mehmet Ali Talat, amaçlarının barışı tesis etmek olduğunu belirterek, ''Ancak elbette ki en kötü olasılığa karşı da hazır olmak gerekiyor. Bu bağlamda oldukça başarılı bir tatbikat gerçekleşti. Bunu hep beraber gözlemledik'' diye konuştu. 
     Beyköy'deki tatbikatı, KKTC Cumhurbaşkanı Talat, 1. Cumhurbaşkanı Rauf Denktaş, Cumhuriyet Meclisi Başkanı Fatma Ekenoğlu, Başbakan Ferdi Sabit Soyer, Türkiye'nin Lefkoşa Büyükelçisi Aydan Karahan, KTBK Komutanı Korgeneral Hasan Memişoğlu, KKTC Güvenlik Kuvvetleri Komutanı Tümgeneral Tevfik Özkılıç, Dışişleri Bakanı ve Başbakan Yardımcısı Serdar Denktaş, diğer üst düzey sivil, asker ve polis yetkilileri, kurum, kuruluş temsilcileri ve vatandaşlar izledi. 
     Tatbikatta, keskin nişancıların binlerce metre uzaktan hedeflerine tam isabet ettirmeleri, havan, lav ve tanksavar atışlarının isabetli olması izleyenleri coşturdu. Telsiz haberleşmelerinin hoparlörden verilmesi, izleyenlerin coşkusunu daha artırdı. 
     
     TATBİKAT SENARYOSU 
     Tatbikat, topçuların hedefi görmeden yapılan, temsili düşmanı yıpratan hazırlık ateşiyle başladı. Ardından mekanize unsurlar ve piyadeler düşmana karşı ilerlemeye başladı. Düşman mevzileri, top, tank, lav ve diğer unsurların tam isabetli atışlarıyla yok edildi. Mekanize piyade unsuru da düşmanın avcı timlerine karşı koruma sağladı. 
     Mayın tarlasından, mayın imha edilerek geçitler açıldı ve tanklar hedefe doğru ilerledi. Zırhlı birlik harekatı darbe yeteneğini sergileyen, hareket halinde ve gece atış yeteneğine sahip tanklar, bir yandan ilerledi bir yandan da hedeflere atış yaptı. 
     Topçuların ve mekanize piyade unsurlarının başarılı harekatının ardından, komandolar helikopterlerle düşman hatlarına indirilerek düşmana son darbe vuruldu. Bu arada kaçmaya çalışan düşman unsurları da tank ve top ateşine tutularak ağır zayiat verildi. Tatbikat, düşmanın yok edilmesi ve düşman mevzilerinin ele geçirilmesiyle sona erdi. 
     Tatbikat sırasında izleyicilere kumanya dağıtıldı. 
     
     CUMHURBAŞKANI TALAT'IN DEĞERLENDİRMESİ 
     Cumhurbaşkanı Talat, tatbikatın ardından, basın mensuplarına değerlendirme yaptı. 
     Tatbikatın çok etkileyici olduğunu vurgulayan Talat, amaçlarının barışı tesis etmek olduğunu söyledi. Talat, ''Ancak elbette ki en kötü olasılığa karşı da hazır olmak gerekiyor. Bu bağlamda oldukça başarılı bir tatbikat gerçekleşti. Bunu hep beraber gözlemledik'' dedi. 
     Bunun hazırlık safhası, organizasyonu ve icrasının oldukça zahmetli olduğunu kaydeden Talat, ''Biz kapalı yerden izledik. Ben tüm katkı koyanlara, uğraşanlara, çalışanlara, emek koyanlara, aklıyla fikriyle tatbikatı düzenleyen komutanlara teşekkür ediyorum ve başarılarının devamını diliyorum'' diye konuştu. 
     
</TEXT>
</DOC>
