<DOC>
<DOCNO> 378807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/guncel/axgun02.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP tertip komitesinde 
</HEADLINE>
<TEXT>


'Erdoğan suikastçısı' Bağdat, 1999'da MHP Mersin mitinginde tertip komitesindeymiş. Erdoğan'ın, 'Bir girişim daha vardı' sözleri için de Emniyet'le MİT birbirine bilgi sordu 

ANKARA Milliyet 

Milliyet'in ulaştığı kaynaklar, Kütahya'da Erdoğan'a yönelik suikast girişiminde bulunduğu iddiasıyla tutuklanan Mustafa Bağdat'ın, 1999'da MHP Mersin İl Başkanlığı'nın koordinasyonunda düzenlenen "Birliğe Çağrı" mitinginin tertip komitesinde yer aldığını açıkladı. 

'Bağlantısı yok' 
MHP, Bağdat'ın parti ve Ülkü Ocakları'yla hiçbir bağlantısı olmadığını açıklamıştı. Tanıklar, Bağdat'ın gün içinde bulunduğu yerleri doğruladı. Yetkililer, Bağdat'ın akli dengesinin yerinde olduğunu, sorulara net yanıtlar verdiğini, "ucuz kahramanlık peşinde olduğunu" söyledi. 

MHP'yi eleştirmiş 
Bağdat'ın sorgusunda MHP ve bazı yöneticileri de eleştirdiği, Devlet Bahçeli için "ülkücülüğü berbat etti" dediği belirtildi. 
Erdoğan'ın, New York'a giderken, kendisine yönelik üçüncü ve gizlenen bir suikast girişimi olduğu yönündeki açıklaması üzerine Emniyet ile MİT karşılıklı görüşmelerde bulundu. Üst düzey yetkililerin yaptığı görüşmede, bu yönde bir bilginin kayıtlarda olmadığı öğrenildi. 

1.5 yıl önce 
Erdoğan'a yaklaşık 1.5 yıl önce Üsküdar'daki evinde suikast girişiminde bulunulduğu öne sürüldü. DHKP-C örgütüne ait C-4 tipi patlayıcının eve 100 metre uzaklıkta ele geçirildiği öne sürüldü. Erdoğan'ın da olayla ilgili "gizleyin" talimatı verdiği savunuldu. 


</TEXT>
</DOC>
