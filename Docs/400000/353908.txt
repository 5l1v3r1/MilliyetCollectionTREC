<DOC>
<DOCNO> 353908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yazar/bila.html </URL>
<DATE> 2005/06/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
CHP'nin 'Hesap ver' kampanyası 
</HEADLINE>
<TEXT>


CHP Kadın Kolları'nın 30 Mayıs'ta milletvekilliği dokunulmazlığının sınırlandırılması amacıyla başlattığı "Hesap ver" kampanyası son buldu. Bu yönde atılan imzaları da içeren dilekçe de TBMM'ye verildi. 
CHP Kadın Kolları'nın bu süreçte yürüttüğü etkinlikler konuyu kamuoyunun gündeminde tuttu. Ancak, iktidar partisi AKP'de bir yankı bulmadı. 
Yine bu süreçte yapılan karşılaştırmalı araştırmalar, yasama dokunulmazlığının çeşitli ülkelerdeki uygulamasını da ortaya koydu. Bu karşılaştırmalar, birçok gelişmiş demokratik ülkelerde, Türkiye'de olduğu gibi sınırsız bir yasama dokunulmazlığı bulunmadığını da gösterdi. 

Diğer ülkelerde durum 
CHP Kadın Kolları'nın yaptığı araştırmaya göre bazı demokratik ülkelerdeki yasama dokunulmazlığı uygulaması özetle şöyle 
Fransa'da 1995'teki anayasa değişikliğiyle, parlamento üyeleri hakkında soruşturma açılabiliyor. Parlamento üyesi yargılanabiliyor, ancak, "tutuklama" ve "hürriyetten mahrum edici veya hürriyeti sınırlayıcı" ceza ancak parlamentonun izniyle verilebiliyor. 
İngiltere'de ise dokunulmazlık parlamento üyesine sadece tutuklanmama ve hapsedilmeme güvencesi sağlıyor. 
Japonya'da yine İngiltere benzeri, parlamento üyesine tutuklanmama ve gözaltına alınmama güvencesi veriyor. 
Yine ABD, Kanada, Avustralya, İngiltere, İrlanda, Belçika, İsviçre, İzlanda, Japonya ve Lüksemburg'da sınırlandırılmış yasama dokunulmazlığı sadece toplantı döneminde geçerli. Toplantı dönemleri dışında ayrıcalıktan yararlanmaları söz konusu değil. 

Türkiye'de durum 
Finlandiya ve İsveç'te ise ceza üst sınırı uygulaması bulunuyor. İsveç'te 2 yıldan fazla hapis gerektiren suçlarda yasa dokunulmazlığı uygulanmıyor. Finlandiya'da ise 6 aydan fazla hapis gerektiren suçlarda dokunulmazlık kalkmış oluyor. 
Türkiye'de ise dokunulmazlık TBMM'ce kaldırılmadığı sürece yargılamayı önlüyor. 
Mayıs 2005 itibariyle TBMM'de bekleyen 208 dosya var. Hakkında dosya düzenlenmiş olan milletvekili sayısı ise 177. Karma komisyonda görüşülen ve dönem sonuna erteleme kararı verilen dosya sayısı ise 175. 

Dosyalardaki suçlamalar 
İhaleye fesat karıştırma, görevi kötüye kullanma hayali ihracat, naylon fatura, dolandırıcılık, zimmet-nitelikli zimmet, özel, resmi evrakta sahtecilik, usulsüz arsa satışı, kayıp trilyon, kamu taşıma biletlerinde kalpazanlık... 
Karma komisyona intikal eden dosyalardan 20 kadarı İstanbul Büyükşehir Belediyesi'yle ilgili. 
Milletvekilleri hakkındaki suçlamalara bakıldığında bunların hiçbirinin yasama faaliyetiyle ilgili olmadığı görülüyor. Dokunulmazlık ise yasama faaliyetini, siyasi çalışmaları, düşünceyi ifade özgürlüğünü güvence altına alması gereken bir güvence türü, yoksa, diğer faaliyetleri koruma amacı yok. Ancak, Türkiye'deki uygulamayla dokunulmazlık, adi nitelikteki suçları da kapsıyor ki, sorun burada düğümleniyor. 
CHP Kadın Kolları Genel Başkanı Güldal Okuducu'nun öncülük ettiği "Hesap ver" kampanyası bu açıdan önem taşıyor. TBMM'nin milletvekilliği dokunulmazlığını yasama faaliyetleriyle sınırlandırması, genel bir koruma zırhı olmaktan çıkarması gerekir. 



</TEXT>
</DOC>
