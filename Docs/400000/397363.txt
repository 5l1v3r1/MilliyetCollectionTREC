<DOC>
<DOCNO> 397363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy22.html </URL>
<DATE> 2005/11/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Aksu Türkiye ne zaman şaha kalksa tahrikçiler nifak tohumu saçıyor 
</HEADLINE>
<TEXT>

     İçişleri Bakanı Abdülkadir Aksu, "Türkiye ne zaman kalkınma hamlesine başlasa, vatandaşların hayat standartlarında ciddi bir gelişme olsa, ne zaman ’adeta şaha kalksa’, birtakım engellemelerle karşılaşıyor" dedi. 
     TBMM Genel Kurulu’nda gündem dışı konuşmaların ardından, Hakkari’nin Şemdinli ve Yüksekova ilçelerinde meydana gelen olaylara ilişkin AK Parti, CHP ve ANAVATAN’ın, meclis araştırması açılması için verdikleri önergelerle ilgili olarak Hükümet adına söz alan Bakan Aksu, son yıllarda terörizm konusunda dünyada yapılan değişimleri anlattı. 
     Türkiye’nin, yıllarca "terörün dini ve milleti olmadığını ve bukonuda işbirliği yapılması gerektiğini" söylemesine rağmen birçok ülkenin bu uyarıyı dikkate almadığını ve dünyada 11 Eylül saldırılarıyla başlayan birçok terörist eylem gerçekleştiğini vurguladı. 
     Terör örgütünün yoğun bir dış desteğe sahip olduğunu dile getiren Aksu, "Türkiye olarak biz, demokratik kurallar içerisinde, hukuk devleti ilkesine bağlı kalarak ve bu ilkeden ayrılmadan mücadelemizi devam ettireceğiz" diye konuştu. 
     Bakan Aksu, Türkiye’nin, terör örgütüne karşı Avrupa ülkeleriyle birlikte hareket ettiğini ifade ederek, "Ancak bölücü terör örgütünü sadece listeye almak, yasakladım demekle bu iş çözümlenmiyor. Terör örgütleriyle mücadelede pasif kalmak da bu örgüte destek vermek anlamına gelmektedir" dedi. 
     
     "RİSKİ AZ, HAİN PUSULAR..." 

     Terör örgütünün, son zamanlarda kendilerine göre "riski az hain pusularla", güvenlik güçlerine ve masum vatandaşlara yönelik menfur saldırı ve eylemlerini sürdürdüğünü anlatan Aksu, şunları söyledi 
     "Terör örgütü ve işbirlikçileri, yaşadıkları çöküş süreci nedeniyle, kullandıkları tahrikçiler aracılığıyla her yönüyle et ve tırnak gibi bir bütün olmuş vatandaşlarımız arasına nifak tohumları saçmaya çalışmaktadırlar. Ancak sağduyulu milletimizin bireyleri, bu haince ve sinsice planlanmış oyunun aktörleri olmayacaktır." Türkiye ne zaman kalkınma hamlesine başlasa, ekonomik rahatlama ve ilerleme olsa, yatırım, üretim, istihdam, ticaret sarmalı kuvvetlense, vatandaşlarımızın refahlarında ve hayat standartlarında ciddi bir gelişme olsa, Türkiye ne zaman ’adeta şaha kalksa’, hukuk, ekonomi, sosyal ve kültürel altyapı ve milli gelirde, dış ticarette önemli gelişmeler olsa, 58 ve 59. hükümetlerimiz döneminde, şimdilerde olduğu gibi, birtakım engellemelerle karşılaşılıyor, insanlarımızın arasına ayrılık gayrılık sokulmak isteniyor." 
     
     "ORTAK TAVIR TAKINILMALI" 

     Terörle mücadelede bütün kuruluşların ortak tavır takınmaları ve bu konuda üstlerine düşen görevleri en iyi şekilde yapmaları gerektiğini vurgulayan Abdülkadir Aksu, insanlık suçu olan terörün, ancak birlik ve beraberlik içinde önlenebileceğine inandıklarını bildirdi. 
     Bakan Aksu, 9 Kasım’da Şemdinli’de yaşanan olaylardan sonra, konunun bütün yönleriyle aydınlatılması için gerek Hükümet, gerekse İçişleri Bakanlığı olarak ne yapılması gerekiyorsa, kararlılıkla yaptıklarını söyledi. 
     Başbakan Recep Tayyip Erdoğan ve Adalet Bakanı Cemil Çiçek ile bölgeye gittiklerini anımsatan Aksu, olayın aydınlatılması için gerekli adli ve idari işlemleri derhal başlattıklarını belirtti. 
     Olayların başlamasından kısa bir süre sonra, vali, cumhuriyet başsavcısı, jandarma komutanı ve emniyet müdürünün ilçeye gönderildiğini ifade eden Aksu, adli yönden olayın soruşturulması amacıyla Şemdinli Cumhuriyet Savcılığı ile Van Cumhuriyet Savcısı’nın görevlendirildiğini bildirdi. Aksu, ayrıca olayın idari yönden incelenmesi için 2 mülkiye başmüfettişinin görevlendirildiğini de kaydetti. 
     Aksu, "Bölgede yaşayan vatandaşlarımızdan en büyük isteğimiz, demokratik haklarını yasaların kendilerine tanıdığı imkanlar ölçüsünde aramaları ve tahriklere kapılarak suçlu duruma düşmemeleridir" dedi. 
     TBMM Genel Kurulu’nda, Hakkari’nin Şemdinli ve Yüksekova ilçelerinde meydana gelen olaylara ilişkin AK Parti, CHP ve ANAVATAN’ın meclis araştırması açılması için verdikleri önergelerle ilgili hükümet adına konuşan Bakan Aksu, terör olaylarına müdahale edilirken hiçbir şekilde demokrasiden taviz verilmeyeceğine dikkati çekti. 
     "Bölgede yaşayan vatandaşlarımızdan en büyük istek ve arzumuz, demokratik haklarını yasaların kendilerine tanıdığı imkanlar ölçüsünde aramaları ve tahriklere kapılarak suçlu duruma düşmemeleridir" diyen Aksu, vatandaşlardan, bu tür olaylar karşısında tepkilerini ifade ederken, güvenlik güçlerinin moral motivasyonunu bozacak, çalışmalarını engelleyecek tutum ve davranışlardan uzak durmalarını istedi. 
     Bu tür olayların aydınlatılmasında, siyasi partiler ve sivil toplum örgütlerine de büyük görevler düştüğünü dile getiren Aksu, "Çünkü bu ülke, doğusundan batısına, kuzeyinden güneyine, her karış toprağıyla hepimizindir ve her karışında yaşayan insanlar bizim insanımızdır. Biz, büyük bir ailenin fertleriyiz" diye konuştu. 
     
     "EYLEMLERİ SOĞUKKANLILIKLA KARŞILAYIN" 

     Vatandaşlardan, bu eylemleri soğukkanlılıkla karşılayıp sükunetlerini korumalarını ve her zaman olduğu gibi güvenlik kuvvetlerine güvenmelerini ve desteklerinin devamını isteyen Aksu, basının da kamuoyunun duyarlılığını göz önünde bulunduracak şekilde yayın yapmaları gerektiğini bildirdi. 
     Aksu, şöyle konuştu 
     "Toplumumuzun tüm kesimlerinin, meydana gelen bu olaylardan ders çıkartması, siyasi hesap ve rant kaygısından uzak durması gerekir. 
     Çünkü terör örgütleri bunu istiyor. Bitmek üzere olduklarını hesap edip, öyle ya da böyle, bir şekilde kendilerini gündemde tutmak istiyor. Onun için, bu olayları, bu yönüyle de değerlendirip terör örgütlerinin ekmeğine yağ sürmeyelim. Bu al bayrağın altında, birbirini anlayan, hoşgörüyle yaşayan vatandaşlarımız bizim geleceğimizdir." 
     
     HER TÜRLÜ TERÖRE KARŞI TAVİZSİZ MÜCADELE 

     Terör örgütlerinin ülkedeki demokratik gelişmeleri ve atılımları, açılımları hedef aldığını vurgulayan Aksu, "Kaynağı ne olursa olsun, her türlü teröre karşı tavizsiz bir mücadelenin sürdürüleceğinden her vatandaşımız emin olmalıdır. Terörden yılgınlığa düşmemenin, terörle mücadelenin temel şartı olduğu da bilinmelidir. Bu gerçek, terörsüz bir yaşam isteyen insanların ortak tavrı olmalıdır" diye konuştu. 
     Bakan Aksu, büyük bir kararlılıkla, olayı bütün yönleriyle ortaya çıkarmak ve suçluları kim olursa olsun yüce adalete teslim etmenin, en büyük görevleri olduğunu sözlerine ekledi. 
     
</TEXT>
</DOC>
