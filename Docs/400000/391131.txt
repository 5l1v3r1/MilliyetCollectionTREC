<DOC>
<DOCNO> 391131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo15.html </URL>
<DATE> 2005/10/31/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gençlerbirliği Heyecan olmasaydı, Galatasaray'a tarihi fark yapardık 
</HEADLINE>
<TEXT>

     Gençlerbirliği Basın Sözcüsü Muammer Akyüz, ''Genç oyuncularımız biraz daha az heyecanlı olsalardı Galatasaray karşısında tarihi bir fark yapabilirdik'' dedi. 
     Muammer Akyüz, yaptığı açıklamada, maç öncesi hep Galatasaray'ı yeneceklerini söylediklerini, bunu söylerken de tek güvencelerinin takıma olan güvenleri olduğunu belirtti. 
     Galatasaray karşısında maçın başından sonuna kadar üstün olan tarafın kendileri olduğunu ifade eden Akyüz, ''Maç boyunca Galatasaray'a doğru dürüst pozisyon bile vermedik. Rakibimiz karşısında sayısız gol pozisyonu bulduk. Genç oyuncularımız biraz şanslı ve daha az heyecanlı olsalardı Galatasaray karşısında tarihi bir fark yapabilirdik'' diye konuştu. 
     Gençlerbirliği'nde yardımcı antrenörlük görevini üstlenen Bülent Korkmaz'ı da tebrik ettiğini kaydeden Akyüz, şunları söyledi 
     ''Uzun yıllar Galatasaray kaptanlığı yapmış, Galatasaray ile özdeşleşmiş bir sporcu, ama o bu maçta tam bir profesyonel olduğunu gösterdi. Gerçek duyguları ile profesyonelliği birbirinden ayırdı. Onun için çok zor bir o kadar da gurur duyacağı bir maç olduğu inancındayım.'' Akyüz ayrıca, son haftalarda ortaya koydukları futbolu devam ettirmeleri halinde bu hafta yapacakları Trabzonspor maçından da galibiyetle ayrılacaklarını sözlerine ekledi. 
     
</TEXT>
</DOC>
