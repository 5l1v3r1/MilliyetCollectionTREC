<DOC>
<DOCNO> 393601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/guncel/gun02.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
11 bürokrat daha gitti 
</HEADLINE>
<TEXT>


Başkan Kadir Topbaş'ın görevden aldığı veya yerini değiştirdiği 11 bürokrat arasında belediyenin en büyük yatırımlarını yürüten Fen İşleri Daire Başkanı Yunus Balta da var 

MEHMET DEMİRKAYA İstanbul 

İstanbul Büyükşehir Belediye Başkanı Kadir Topbaş'ın, Göztepe Parkı'na cami ve Boğaz'a üçüncü köprü kararlarına imza atan İdris Güllüce'nin "Büyükşehir Belediyesi Başkan Vekili" unvanını kaldırmasının ardından dün de belediye bürokrasisinde görev değişiklikleri devam etti. 

Balta 'kızak görev'e 
Önceki gün istifaları alınan Genel Sekreter Yardımcısı Mihmail Mangan'a bağlı olarak çalışan beş daire başkanından dördü görevlerinden alındı. İstanbul Büyükşehir Belediyesi'nin en büyük yatırımlarını yürüten Fen İşleri Daire Başkanı Yunus Balta, "kızak görev" olarak kabul edilen Raylı Sistemler Daire Başkanlığı'na atandı. Balta'nın yerine Abdurahman Uçak getirildi. Uçak, geçen dönem Bağcılar Belediye Başkan Yardımcılığı ve İstanbul Büyükşehir Belediye Meclis Üyeliği yapmıştı. Uçak'ı Topbaş'a Bağcılar Belediye Başkanı Feyzullah Kıyıklık'ın tavsiye ettiği öğrenildi. 
Yine Mangan'a bağlı olan Projeler Daire Başkanı Nihat Macit de görevden alındı. Başbakan Erdoğan'ın başkanlık döneminden bu yana belediyede çalışan Macit için henüz yeni bir atama yapılmadı. 
Mangan'a bağlı olup da görevden alınan bir diğer kişi Bilgi İşlem Daire Başkanı Mehmet Çelen oldu. Bu daire başkanlığına APK Daire Başkanı Cengiz Güngör getirildi. Topbaş, Mangan'a bağlı olan Raylı Sistemler Daire Başkanı Murat Öztürk'ü de görevden aldı. 
İstanbul'un planlanmasında oldukça etkin olan Planlama ve İmar Daire Başkanı İrfan Uzun'un görev yeri de değiştirildi. Uzun, Boğaziçi İmar Müdürü oldu. Planlama ve İmar Daire Başkanlığı'na ise İmar Müdürü Mehmet Şimşek Deniz getirildi. 
Topbaş'ın, 1. Hukuk Müşaviri Avukat Şakir Özbek'i de görevden alması sürpriz kabul edildi. Özbek'in yerine avukat Ali Karaaslan atandı. 
Görevden alınan Mustafa Güveli yerine Sağlık Daire Başkanlığı'na Mehmet Yıldırım, Cengiz Güngör'ün yerine APK Daire Başkanlığı'na Köksal Tandıroğlu, Köksal Tandıroğlu'nun yerine İtfaiye Daire Başkanlığı'na Ali Karahan, Merkez İtfaiye Müdürlüğü'ne ise Orhan Akyıldız getirildi. 

Operasyon sürecek 
Bu arada dün yapılması planlanan İstanbul Büyükşehir Belediyesi "koordinasyon toplantısı" da ertelendi. İdris Güllüce de dün belediyeye uğramadı. 



</TEXT>
</DOC>
