<DOC>
<DOCNO> 366250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/guncel/gun06.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan serbest bırakıldı 
</HEADLINE>
<TEXT>


Yayladere Belediye Başkanı Akyürek, kendisini kaçıran 6 terörist tarafından ormanlık bir bölgede sorgulandığını söyledi 

FERİT DEMİR Tunceli DHA 

Bingöl'ün Yayladere ilçesi yakınlarındaki Sürbüz Yaylası'nda 27 Temmuz'da PKK'lı teröristler tarafından kaçırılan Yayladere Belediye Başkanı Haşim Akyürek dün serbest bırakıldı. Jandarmadan alınan bilgiye göre, saat 20.00 sıralarında kaçırıldığı bölgeye yakın bir yerde serbest bırakılan Akyürek'in, bitkin ve yorgun olduğu bildirildi. Akyürek'in jandarmaya verdiği ilk ifadede, biri kadın 6 PKK'lı tarafından kaçırıldığını ve Tunceli'nin Nazmiye ile Pülümür ilçeleri arasındaki bir ormanlık bölgeye götürülüp sorgulandığını söylediği öğrenildi. Kaçırılan er Coşkun Kırandi ile ilgili herhangi bir bilgisinin olmadığını da söyleyen Akyürek, daha sonra evine götürüldü. 3 çocuk babası Akyürek'in bugün Cumhuriyet Savcılığı'na ifade vererek ve kaçırılma olayını anlatacağı bildirildi. 


</TEXT>
</DOC>
