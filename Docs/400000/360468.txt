<DOC>
<DOCNO> 360468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo22.html </URL>
<DATE> 2005/07/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
4 büyükler bu sezonda da iddialı... 
</HEADLINE>
<TEXT>

     Birinci Süper Futbol Ligi 2005-2006 sezonunun fikstür çekimi İstanbul'da yapılırken, ''4 Büyükler'' olarak tabir edilen Fenerbahçe, Beşiktaş, Galatasaray ve Trabzonspor'un yöneticileri, iddialı açıklamalarda bulundu. 
     Ataköy Olimpiyatevi'nde yapılan fikstürü çekimi sonrası basın mensuplarına konuşan Fenerbahçe Kulübü Yönetim Kurulu Üyesi İlhan Ekşioğlu, öncelikle tüm takımlara başarı dileklerini iletirken, ''Centilmence, hak edenin kazandığı, güzel bir lig seyrettirmek istiyoruz. Biz lige şampiyon unvanı ile başlıyoruz ve üçüncü kez şampiyonluğa ulaşmak istiyoruz'' dedi. 
     Yeni sezonun kendileri açısından yine zorlu geçeceğini ifade eden Ekşioğlu, ''Lig, Türkiye Kupası ve Avrupa Kupası maçlarıyla birlikte gerçekten zorlu bir sezon geçecek. Her hafta bir değerli rakibimizle karşılaşacağız. Mühim olan istikrar içerisinde bir futbol oynayarak ligin sonunu getirmek'' diye konuştu. 
     Ayrıca, FB Şükrü Saracoğlu Stadı'nı yeni sezona yetiştirmek için çalışmaları tüm hızıyla sürdürdüklerini anlatan Ekşioğlu, önümüzdeki ayın ortalarında UEFA heyetinin gelerek incelemelerde bulunacağını ifade etti. 
     Ekşioğlu, transfer çalışmaları konusunda ise, ''İyi transferler zaman alır. Transfer sezonunun bitmesine daha var. Takımımıza gerçekten fayda sağlayacak bir oyuncu almak istiyoruz'' demekle yetindi. 
     
     ÖNER ''HER SEZON OLDUĞU GİBİ YİNE İDDİALIYIZ'' 
     Beşiktaş Kulübü Genel Sekreteri Kenan Öner, Beşiktaş olarak 2005-2006 sezonunda her zaman olduğu gibi yine iddialı olduklarını söyledi. 
     Öner, bu sezon önemli beklentiler içinde olduklarını belirterek, ''Fair-Play ruhu içerisinde, dostluk ve kardeşlik içerisinde bir sezon bekliyoruz'' dedi. 
     Sezonun ilk derbisini kendi evlerinde Fenerbahçe ile yapacaklarını hatırlatan Kenan Öner, ''Biz bu durumdan memnunuz. İlk derbi maçı kendi evinde oynayacak olmamız, belki konsantrasyon açısından etkili olabilir'' diye konuşurken, taraftarları mutlu edecek iki yabancı transferi gerçekleştireceklerini sözlerine ekledi. 
     
     ÖZYALÇIN ''FAİR-PLAY İSTİYORUZ'' 
     Galatasaray Kulübü Genel Sekreteri Cengiz Özyalçın, yaptığı açıklamada, tüm kulüpler adına fair-play çağrısında bulundu. Açıklamasında iki ayrı temenni de bulunacağını söyleyen Özyalçın, ''Öncelikle, Galatasaray, Fenerbahçe, Beşiktaş ve Trabzonspor'un bu yıl Avrupa Kupası maçlarında Türk futbolunu ulusal bağlamda en yüksek noktaya taşımalarını içtenlikle diliyoruz. İkinci olarak ise, 2005-2006 sezonunda Türkiye'nin tüm liglerinde fair-play ruhu içinde, dostluk, kardeşlik ve centilmenlik anlayışına uygun, taraftarların birbirlerini dostça karşılayıp, sonuçları özümsedikleri karşılaşmaların yaşanmasını istiyoruz'' diye konuştu. 
     
     BÜLBÜLOĞLU ''TATLI BİR REKABET OLACAK'' 
     Trabzonspor Kulübü Yönetim Kurulu Üyesi Önder Bülbüloğlu, sezonun tatlı bir rekabet içinde geçeceğini söyledi. Bülbüloğlu, sezonun dostça geçmesinin en büyük istekleri olduğunu ifade ederken, ilk yarıda Beşiktaş, Galatasaray ve Fenerbahçe ile deplasmanda karşılaşacaklarını hatırlatarak, ''Ama bu önemli maçlar ve rekabet de olmazsa futbolun tadı olmaz. Zaten hak eden istediği sonucu alır'' dedi. 
     
</TEXT>
</DOC>
