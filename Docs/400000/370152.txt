<DOC>
<DOCNO> 370152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/spor/axspo01.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk şahinleri 
</HEADLINE>
<TEXT>


Avrupa'daki temsilcilerimiz bu haftaya damgalarını vurdu. Halil Altıntop, Kaiserslautern forması altında coştu, Serhat Akın yine golünü buldu, Hamit Altıntop, Yıldıray, Emre göz doldurdu 


Halil Altıntop 
Kaiserslautern'in Duisburg'u evinde 5-3 yendiği maçta hat - trick yaparak, galibiyetin mimarı oldu. Ligdeki gol sayısını 4'e yükselten milli oyuncu, krallıkta 5 golü bulunan B.Münih'ten Makaay'ın ardından ikinci sırada yer alıyor. 

Hamit Altıntop 
Schalke'nin deplasmanda Borussia Dortmund'u 2-1 mağlup ettiği Ruhr derbisinde 90 dakika forma giydi. Sağ kanattaki başarılı ve olumlu futboluyla otoritelerden geçer not aldı. 

Nuri Şahin 
Alman Ligi'nde forma giyen en genç futbolcu olan 17 yaşındaki oyuncu, Dortmund'un Schalke'ye 2-1 kaybettiği maçta 90 dakika sahada kaldı. Ancak böylesine zorlu bir rakip karşısında biraz da gençliğin verdiği tecrübesizlikle pek etkili olamadı. 

Yıldıray Baştürk 
Milli yıldızın birşey yapmasa da takıma getirdiği hava yetiyor. H.Berlin geçen sezon onsuz hiçbir maçı kazanamamıştı. Sezonun açılışında Yıldıray yoktu, Hannover ile 2-2 berabere kaldılar. Yıldıray'ın son 27 dakika şans bulduğu mücadelede ise Frankfurt'u 2-0 yenip, bu sezon galibiyetle tanıştılar. 

Emre Belözoğlu 
Newcastle United formasıyla Premier Lig'deki ilk sınavını Arsenal'e karşı Highbury'de verdi. İstenen düzeyde değildi, iyi başladı ama sonra tutuklaştı. Bunda Siyah - Beyazlılar'ın henüz 31. dakika geçilirken 10 kişi kalmasının da etkisi büyüktü. Saman alevi gibi parlayıp, söndü. 

Serhat Akın 
Milli yıldız Anderlecht formasıyla şovunu sürdürüyor. Belçika Ligi'nin ilk maçında La Louviere'ye 2 gol atıp, 2 asist yapan Serhat, Cercle Brugge deplasmanını da boş geçmedi. Serhat, Eflatun - Beyazlılar'ın 2-0 kazandığı maçta perdeyi penaltıdan açarken, Mpenza'nın attığı golde de ünlü yıldıza verdiği müthiş pasla karşılaşmaya damgasını vurdu. 

Schalke'de Halil sesleri 

Schalke menajeri Rudi Assauer'in, Duisburg'a attığı 3 golle bir anda spor basının gündemine yerleşen Kaiserslauternli Halil Altıntop'u transfer etmek istediği bildirildi. Kicker Dergisi, büyük kulüplerin bu sezon sonunda sözleşmesi sona erecek milli oyuncunun peşinde olduğunu ve Halil'in ikizi Hamit'in forma giydiği Schalke'nin transfer politikasına yön veren Assuer'in 2 kardeşi bu takım bünyesinde bir araya getirmeye çalıştığını iddia etti. K'Lautern Yönetim Kurulu Başkanı Jaggi ise Halil'i tutmak için hiçbir fedak rlıktan kaçınmayacaklarını açıkladı. 


</TEXT>
</DOC>
