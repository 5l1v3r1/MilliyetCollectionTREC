<DOC>
<DOCNO> 353261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko14.html </URL>
<DATE> 2005/06/18/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Erdoğan Türkiye'ye yapılan yatırımlar mahvup etmez... 
</HEADLINE>
<TEXT>

     Başbakan Recep Tayyip Erdoğan, ''Mercedes yönetimindeki dostlarıma hep söylüyorum 'Niçin otomobilleri de artık Türkiye'de üretmeye başlamıyorsunuz '. Gelin şu otomobilleri de Türkiye'de üretelim'' dedi. 
     Başbakan Erdoğan, Mercedes-Benz Türk A.Ş'nin İstanbul Hoşdere'deki otobüs fabrikasında kurulan yeni üretim tesislerini törenle hizmete açtı. 
     Erdoğan, açılış töreninde yaptığı konuşmada, Türkiye'de otomotiv sektörünün öncü markalarından Mercedes-Benz'in bu önemli ilave yatırım tesisini açmaktan memnuniyet duyduklarını söyledi. 
     Bu ülkenin Başbakanı, bir siyasetçisi olarak en mutlu olduğu anların bu tür tesislerin açılışlarının yapıldığı anlar olduğunu vurgulayan Erdoğan, ''Göreve başladığım andan itibaren her zaman ifade ediyorum, bugün de ifade etmeyi görev telakki ediyorum. Ülkemde taş üstüne taş koyanın, başımız gözümüz üzerinde yeri vardır'' dedi. 
     Erdoğan, böyle bir yatırım kazancını sağlamaktan dolayı mutluluk duyduklarını belirterek, Mercedes-Benz ailesine teşekkür etti. 
     Her açılan fabrika ve gerçekleştirilen her yeni yatırımla Türkiye'nin adım adım geleceğini inşa ettiğini dile getiren Başbakan Erdoğan, bundan 2, 2.5 yıl önce karanlık bir dönem içinde yaşayan ülkenin bugün tarihindeki en dinamik, en enerjik, en güçlü atılımlarından birini gerçekleştirebilecek hale geldiğini bildirdi. 
     
     TÜRKİYE'Yİ KARANLIKLARDAN AYDINLIKLARA ÇIKARAN GÜÇ 
     Erdoğan, ''Bu kadar kısa bir zaman içinde ülkemizi karanlıklardan aydınlıklara çıkaran güç, bu ülkenin büyük potansiyeli, bu ülkenin gelişme iradesi ve özel sektörümüzün bir memleket davası bilerek fedakarca ortaya koyduğu gayretlerden müteşekkildir'' diye konuştu. 
     Hükümet olarak göreve geldikleri ilk gün milletin önüne bazı ekonomik ve siyasi hedefler koyduklarını anımsatan Erdoğan, aslında bu hedeflerin ulaşılması güç hedefler olmadığını ve bu hedeflere tek tek ulaşıldığını, bunun mutluluğunun da milletçe paylaşıldığını anlattı. 
     Erdoğan, ülkeyi kalkındırmak ve geleceği yeniden kazanmak için ortaya koydukları hedeflere milletin bütün kesimleriyle sahip çıkması ve büyük destek vermesinden duyduğu mutluluğu dile getirerek, geleceğe umut ve güvenle bakan ülke haline gelmede yatırımcı, sanayici, üretici ve çalışan kesimin büyük emeği bulunduğunu kaydetti. 
     Başbakan Erdoğan, daha düne kadar içine kapanan, zamanı kısır çekişmelere adayan, üretemeyen, ürettiğini satamayan, sattığından kazanamayan bir ülke halindeyken, bugün ise ihracat rekorları kıran ülke durumuna gelindiğine dikkat çekti. 
     Erdoğan, bugün açılışı yapılan tesisin de otomotiv sektörü içerisinde önemli olduğunu belirterek, otomotiv sektörünün Türkiye'nin değişim döneminin en önemli sıçrama yapan alanlarından bir tanesi olduğunu bildirdi. 
     
     ''BU YIL 15 MİLYAR DOLARLIK HEDEFİ GERÇEKLEŞTİRTECEĞİZ'' 
     Otomotiv alanında çok ciddi bir aşama kaydedildiğini anlatan Başbakan Erdoğan, sözlerini şöyle sürdürdü 
     ''Bakınız nerelerden nerelere geldik. Daha yakın bir zaman önce otomotiv sektörü derken, toplam büyüklüğü 250-300 milyon dolarlık bir sektörden bahsediyorduk. Aradan kısa bir zaman geçmesine rağmen, bugün 11 milyar dolarlık otomotiv ihracatından bahsediyoruz. Gelecek açısından çok umut vaat eden bir atılımı ortaya koymaktadır. İnşallah bu yıl bu sektörümüzün hedefi olan 15 milyar doları da gerçekleştirteceğiz.'' Erdoğan, bugüne kadar ulaşılan her hedefi daha büyük, daha anlamlı hedeflerle pekiştirerek yola devam ettiklerini belirterek, gerçekleştirilen her aşamayı bir sonraki aşamanın habercisi olarak kabul ettiklerini söyledi. 
     
     ''MERCEDES OTOMOBİLLERİ DE TÜRKİYE ÜRETELİM'' 
     Kendisi için Mercedes-Benz'in buradaki açılışlarının bir anlamı bulunduğunu ve İstanbul Büyükşehir Belediye Başkanı olduğu dönemde İstanbul'da farklı bir otobüs markasının kullanıldığını anlatan Erdoğan, şunları kaydetti 
     ''O zaman bir karar verdim. Dedim ki, yıllardır bu ülkede bu otobüsler kullanılıyor. Öyleyse bir adım atalım, artık benim vatandaşım Mercedes otomobile binmeye başladı ama hepsi bunu yakalayamıyor, hiç olmazsa Mercedes-Benz otobüslere binsin. Türkiye'de ilk defa bir belediye olarak 500 civarında otobüs aldık. Bu ilki Ankara Büyükşehir Belediyesi takip etti. Böylece bu iş kabul edildi. Dedim ki, bu da yetmiyor. Bir adım daha atalım. Artık hayatlarında Mercedes otomobil kullanmayanlar, hiç olmazsa şu cenazelerini Mercedes araçlarla taşıyalım. Mercedes araçlardan cenaze araçları da yapmaya başladık. 
     Tabii isteriz ki, şimdi onlar da Türkiye'de üretilsin. Mercedes yönetimindeki dostlarıma hep söylüyorum 'Niçin otomobilleri de artık Türkiye'de üretmeye başlamıyorsunuz '. Otobüsü halletik, kamyonu hallettik, iyi de gidiyor. Gelin şu otomobilleri de Türkiye'de üretelim. Neticeyi bekliyoruz. Türkiye'de yapılan bu yatırımlar mahcup etmez. İnanıyorum ki, bu adımları atmakta fayda var. Herhalde Mercedes yönetimine bu düşünce girmelidir, girecektir.'' 
     
     ''ÇITANIN DAHA YUKARILARA ÇIKMASINA ÖNAYAK OLUYORUM'' 
     Mercedes'in Türkiye'deki geçmişine de değinen Başbakan Recep Tayyip Erdoğan, 40 yıllık sürenin fazla olmadığına dikkat çekti. 
     Artık Mercedes-Benz'in Türkiye ile özdeşleşmiş bir marka olarak görüldüğünü ifade eden Erdoğan, bu markanın ülkenin otomotiv vizyonuna katkı yapmaya devam ettiğini söyledi. 
     Başbakan Erdoğan, ''Çıtanın daha yukarılara çıkmasına ben önayak oluyorum'' dedi. 
     Mercedes-Benz'in ihracat rakamlarına da önemli katkı yaptığını bildiren Erdoğan, mayıs ayı sonu itibariyle istihdamını 4 bin kişiye çıkardığını belirtti. 
     Recep Tayyip Erdoğan, konuşmasında, Aksaray'daki ziyareti sırasında kamyon kupalarının Almanya'dan geldiğini, ancak artık bugün Aksaray'da üretilip Almanya'ya gönderildiğini öğrendiğini söyledi. 
     Erdoğan, 2 bin 500 kişinin istidam edileceği yeni tesisin ülkeye ve Mercedes-Benz ailesine hayırlı olmasını da diledi. 
     Başbakan Erdoğan, daha sonra Mercedes-Benz yeni üretim tesislerinin açılışını, Maliye Bakanı Kemal Unatıkan, Sanayi ve Ticaret Bakanı Ali Coşkun ve Mercedes yöneticileriyle birlikte yaptı. 
     Ardından tesisleri gezen Erdoğan, bir otobüsün şoför mahalline bindi ve tesisin Metaldışı Malzeme Laboratuvarı'nı dolaştı, çalışanlarla da fotoğraf çektirdi. 
     
</TEXT>
</DOC>
