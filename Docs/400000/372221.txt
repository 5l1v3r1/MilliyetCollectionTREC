<DOC>
<DOCNO> 372221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo25.html </URL>
<DATE> 2005/08/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Vestel Manisaspor Denilson'un yerine başka alternatiflere yöneldik 
</HEADLINE>
<TEXT>

     Turkcell Süper Ligi ekibi Vestel Manisaspor'da, kulüp basın sözcüsü Kenan Yaralı, Sivasspor maçından en kötü ihtimalle beraberlik beklediklerini söyledi. 
     Yaralı, İstanbul Atatürk Olimpiyat Stadı'nda yapılacak maç için hazırlıkların sürdüğünü belirtti. Gaziantepspor karşılaşmasında kırmızı kart gören Meduna'nın yokluğunun, önemli bir dezavantaj teşkil edeceğini ifade eden Yaralı, ''Meduna takımımızın önemli bir oyuncusu, ancak teknik direktörümüz kadromuzun içinden bir alternatif çıkaracaktır'' dedi. 
     Yaralı, Gaziantepspor karşısında kötü futbol oynamamalarına rağmen yenildiklerini belirterek, ''Meduna atılmasa sonuç böyle olmazdı. Biraz da seyircimizin önünde olmanın getirdiği stres var. Biz iyi bir takımız. Sivasspor da ligde iyi sonuçlar alan güçlü bir ekip. Ancak bu haftaki maçtan en kötü beraberlik bekliyoruz'' diye konuştu. 
     Bu arada, Real Betis'ten Denilson'un transferi için yürütülen görüşmelerde ilk etapta anlaşma sağlandığını, ancak daha sonra konunun farklı boyutlara çekildiğini vurgulayan Yaralı, ''Biz de başka alternatiflere yöneldik. Almanya ve Danimarka'da iki oyuncuyla görüşmeler devam ediyor. Bunlardan birisini kısa sürede transfer edeceğiz'' dedi. 

     
</TEXT>
</DOC>
