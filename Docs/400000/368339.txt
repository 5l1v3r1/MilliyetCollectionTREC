<DOC>
<DOCNO> 368339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko30.html </URL>
<DATE> 2005/08/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Tüzmen 2008'de 100 milyar dolar ihracatı Türkiye görecek 
</HEADLINE>
<TEXT>

     Devlet Bakanı Kürşad Tüzmen, Türkiye'nin 2008 yılında 100 milyar dolar ihracatı göreceğini söyledi. 
     Tüzmen, Türkiye Genç İşadamları Konfederasyonu Başkanı Erhan Özmen ve beraberindeki heyeti kabul etti. 
     Özmen, kabulde yaptığı konuşmada, ihracatın önündeki engellerin kaldırılması gerektiğini belirterek, enerji fiyatlarının, vergi, SSK prim yükünün yüksek olduğunu söyledi. 
     Teşvik Yasası'nın büyük bir kambur hale geldiğini kaydeden Özmen, ''Yasa, 2 ili birbirine düşürür hale geldi'' dedi. 
     Devlet limanlarının pahalı olduğunu ve ağır işlediğini anlatan Özmen, Devlet Demir Yolları'nın da ağır işlediğini söyledi. 
     Bakan Tüzmen de Türkiye'de girdi maliyetlerinin dünya fiyatlarına taşınması gerektiğini ifade etti. 
     2005 yılında, kendisine öz güveni daha da artmış, kendisini doğru aynada görebilmiş bir Türkiye'nin bulunduğunu belirterek, cari açık konusuna değindi. 
     Tüzmen, bugün toplam dış ticaret açığının, toplam dış ticaret hacmine oranının yüzde 20-22 civarında bulunduğunu kaydederek, şöyle devam etti 
     ''Korkulacak bir şey değil ama dikkatle izlenmesi gerekiyor. Ciddi bir hacim olduğu için rahat. Temmuz ayı rakamları bizi üzdü, hatırlatıcı oldu, tekrar gözden geçirtici oldu. Yüzde 1.1 ihracat artışı oldu. Bu tabii Türkiye'nin bugüne kadar gösterdiği performans açısından son derece önemlidir. Bu yüzde 1.1 artış, genel artışı yüzde 17.7'ye çekti. 
     Bu sene 180 milyar dolarlık bir dış ticaret hacmi olacak, 40 milyar dolar civarında da bir dış ticaret açığı olabilir. Böldüğünüz zaman yine yüzde 22'ler civarında bir oran olacak ki bu rahatlıkla çevrilebilir. Şu anda Türkiye liberal ekonomiyi aşırı bir şekilde kullanıyor. Dış ticaret açığı, cari işlemler açığını tetikler. Ama turizm gelirleri 18-20 milyar dolar kazanacak, müteahhitlik geliri 7 milyar dolar, işçi dövizleri 3.5 milyar dolar civarında olacak.'' Ağustosun ilk haftasında ihracatta yaklaşık yüzde 15.5 bir artış olduğunu kaydeden Tüzmen, ihracatta otomotiv ve tekstil konfeksiyon sektörünün yeni bir ivme kazanabileceğini söyledi. 
     
     TÜRKİYE, 100 MİLYAR DOLAR İHRACATI GÖRECEK 
     ''Benim saçlarım kırlaşmaya başladı ama sizin genç işadamlarının saçları kırlaşmaya başladığı zaman, tahmin ediyorum Türkiye, 150 milyar dolar ihracat rakamını rahat rahat geçmiş olacak'' diyen Tüzmen, Türkiye'nin 2008 yılında da 100 milyar doları ihracatı göreceğini bildirdi ve şöyle devam etti 
     ''Bizim şansızlığımız şu oldu, euro bizi biraz kurtarıyordu. Euro-dolar paritesindeki değişiklik de temmuz ayında yüzde 1.1 geldi ihracat artışı dolar bazında. Hesapladık euro eski değerini korusaydı dolar karşısında ihracat artışı 2.1 olacaktı. Şimdi oradan da sıkıntı var, maliyetlerimiz yüksek. Ama bütün bunlara rağmen bu sene hükümetin program hedefini tutturacağız.'' 
     
     RUSYA FEDERASYONU İLE YAŞANAN SORUN 
     Bakan Tüzmen, Rusya Federasyonu ile yaş sebze meyve ihracatında yaşanan sıkıntı ile ilgili olarak da sorunun geçici olarak çözüldüğünü belirterek, kalıcı çözümün Türkiye'nin tarım üretiminin istenilen şekle getirilmesi olduğunu söyledi. 
     Tüzmen, ''Dünya ve özellikle ihraç ettiğimiz ülkelerin normlarına uygun hale getirilmesidir. Türkiye aslında oldukça ileri bir tarım teknolojisine sahip daha da iyi hale getirilebilir. Tarım Bakanlığı da bu konuda gerekli çalışmaları yaptı'' dedi. 
     Girdi maliyetleri ile ilgili bir soru üzerine Tüzmen, girdi maliyetlerinin Türkiye'nin ölçek ekonomisi kuralları dışında yaptığı yatırımlardan gelen, 20-30 yıllık bir süreden gelen maliyetler olduğunu kaydederek, maliyetleri bir anda aşağı doğru çekmenin çok zor olduğunu söyledi. 
     Serbest bölgeler konusuna değinen Tüzmen, Türkiye serbest bölgelerinde, gelir ve kurumlar vergisi ile serbest bölgeler giriş çıkış fonuna para ödendiğini hatırlatarak, ''Türkiye serbest bölgeleri dünyanın en pahalı serbest bölgeleri oldu'' dedi. 
     
</TEXT>
</DOC>
