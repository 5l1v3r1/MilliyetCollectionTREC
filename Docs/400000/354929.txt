<DOC>
<DOCNO> 354929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/ekonomi/eko04.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turkcell'de tahkim sonucu beklenmeli' 
</HEADLINE>
<TEXT>


TeliaSonera, tahkim sürecinde Çukurova'nın Rus Alfa ile anlaşmasının uygun olmadığını belirtirken Rus basını, 'Bu finansman değil, satış' dedi 

EKONOMİ SERVİSİ 

TeliaSonera, Turkcell'de satın almak istediği hisseler konusunda yaşanan uzlaşmazlık nedeniyle tahkime götürdüğü Çukurova Grubu'nun, tahkim sonuçlanana kadar Turkcell hisseleri üzerinde işlem yapmasının uygun olmadığını açıkladı. 
Turkcell'in hakim ortağı Çukurova, şirketin kendisinden sonra en büyük ortağı olan TeliaSonera'nın martta Turkcell'in yüzde 27.2'sini 3.1 milyar dolara almak için yaptığı teklifin gereği olan sözleşmeyi mayıs sonunda imzalamamış ve Rus Alfa Grup ile 3.3 milyar dolarlık finansman paketi üzerinde anlaşmaya vardığını önceki gün bildirmişti. 
TeliaSonera'nın, dünkü açıklamasında, "Çukurova'nın Turkcell Holding hisseleri konusunda martta anlaşmaya varılan işlemi tamamlaması gerektiğine ve Çukurova'nın tahkim süreci sona erene kadar Turkcell hisseleri ile ilgili işlemlere girmesinin uygun olmadığına inanıyoruz" denildi. 
TeliaSonera CEO'su Anders Igel de Turkcell'in şirketin sahipliği konusunda "ek belirsizliklere karıştırılmış olmasını talihsizlik" olarak nitelendirdi. 

'Finansman değil' 
Çukurova ile Alfa arasında Turkcell için önceki gün varılan anlaşmayla Rus şirketlerinin yabancı hisselere ödediği en yüksek ücret rekoru kırıldı. Rus basını konuyla ilgili haberlerde, bunun "finansman" değil, "satış" anlaşması olduğu vurguladı. Finans uzmanlarının, "Alfa, Turkcell'i satın almak istediğini daha önce bir çok kez açıklamıştı" yorumlarına yer verildi. 


</TEXT>
</DOC>
