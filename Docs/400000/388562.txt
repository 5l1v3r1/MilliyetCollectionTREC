<DOC>
<DOCNO> 388562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy05.html </URL>
<DATE> 2005/10/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Doçent olmak isteyenlerin eserleri "didik didik" edilecek 
</HEADLINE>
<TEXT>

     Doçentlik Sınav Yönetmeliğinde Değişiklik Yapılmasına Dair Yönetmelik Resmi Gazete’de yayımlandı. 
     Resmi Gazete’de yayınlanan yönetmliğe göre, Üniversitelerarası Kurul başka bir tarih belirtmedikçe doçentlik sınav başvurularının her yıl 31 Mart çalışma saati bitimine kadar değil, şubat ayında yapılacak. 
     Yönetmeliğe, "Doçentlik Sınav Komisyonu en az yılda dört defa toplanacak. Yönetmeliğe Üniversitelerarası Kurulca geçerli bir mazereti olmaksızın toplantıya yılda üç kez katılmayan üyenin üyeliği Üniversitelerarası Kurul kararı ile sona erdirilir" maddesi eklendi. 
     Doçentlik Sınav Komisyonunun ihtiyaç duyduğu konularda komisyona bilimsel görüş bildirmesi gerektiği belirtilen yönetmelikte, Temel Alan Danışma Komisyonlarının en az yılda dört defa toplanacağı ve Üniversitelerarası Kurulca geçerli bir mazereti olmaksızın toplantıya yılda üç kez katılmayan üyenin üyeliğinin Üniversitelerarası Kurul kararı ile sona erdirileceği kaydedildi. 
     Yönetmeliğe göre, Üniversitelerarası Kurul kararıyla oluşan jüriler, Üniversitelerarası Kurul Başkanlığınca listeler halinde rektörlüklere bildirilecek. Rektörlükler kendilerine bildirilen jürileri ilgili Dekanlıklar aracılığıyla jüri üyelerine duyuracak. Kesin zorunluluk nedeniyle jüriye katılamayacak üyeler jüri üyeliğinin kendilerine tebliğinden itibaren en geç iki hafta içinde katılmama sebeplerini mensup oldukları üniversitenin yönetim kuruluna bildirerek müsaade isteyecek. Üniversite yönetim kurulları bu talepleri inceleyip değerlendirmek üzere hemen toplanacak ve kararını en geç talep tarihinden itibaren iki hafta içinde verecek. 
     
     "ZORUNLULUK YOKSA JÜRİ ÜYESİ GÖREVİNDEN AYRILAMAYACAK" 
     Ayrıca üniversite yönetim kurulları kesin zorunluluk bulunmadıkça, jüri üyelerinin görevlerinden ayrılmalarına müsaade etmeyecek. Sağlık, ölüm ve benzeri mücbir sebeplerin daha sonra ortaya çıkması dolayısıyla jüriye katılmama durumu söz konusu olursa, ilgili jüri üyesi durumu hemen üniversitesi aracılığıyla Üniversitelerarası Kurula iletecek. Görevini yerine getirmeyen üyeler hakkında, bağlı oldukları üniversite rektörleri onbeş gün içinde disiplin soruşturması yapmakla yükümlü olacaklar. Disiplin soruşturmasının sonucu ise Üniversitelerarası Kurula bildirilecek. 
     
     "ASGARİ KOŞULLARI SAĞLAMAYAN ESERLER İNCELENMEYECEK" 
     Daha önce incelenen eserlerin akademik koşulları sağlayıp sağlayamadığına bakılırken, yönetmelikte bu durum "adayın çalışmalarının o bilim sanat alanı için öngörülen asgari akademik koşulları sağlayıp sağlamadığı" biçiminde değiştirildi. Yönetmeliğe göre, asgari koşulları sağlamayan adayların eser incelemesi yapılmayacak. Asgari koşulları sağlayan adayların tüm eserleri nicelik, nitelik ve başvurulan doçentlik bilim sanat alanına uygunluğu açısından incelenerek, adayın eser inceleme aşamasından başarılı olup olmadığına karar verilecek ve jüri üyeleri, eserlerin incelenmesi aşamasında toplanmayacak. Öte yandan her bir jüri üyesi hazırladıkları raporu, doğrudan Üniversitelerarası Kurul Başkanlığına değil mensubu olduğu üniversite rektörlüğüne gönderecek. 
     Eserlerin incelenmesi sonucunda jüri kararının olumlu olması durumunda jüri üyelerinin kişisel raporları aday istediği takdirde kendisine gönderilecek ve doçent adaylarının jüri raporları istedikleri takdirde Üniversitelerarası Kurul Başkanlığınca jürideki görevli diğer üyelere de gönderilebilecek. 
     
</TEXT>
</DOC>
