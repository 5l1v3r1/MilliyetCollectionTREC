<DOC>
<DOCNO> 356807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/dunya/adun.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmedinecad, devrim ihracından söz etti 
</HEADLINE>
<TEXT>


İran Cumhurbaşkanı, seçilmesini 'yeni İslam devrimi' olarak niteledi ve 'Bu devrim dalgası yakında tüm dünyaya ulaşacak' dedi 

DIŞ HABERLER SERVİSİ 


Geçtiğimiz hafta sonu sürpriz bir şekilde İran Cumhurbaşkanı seçilen ultra muhafazak r Mahmud Ahmedinecad, 1979'daki İslam Devrimi sırasında dış politikanın önemli bir unsuru olarak benimsenen ancak daha sonraları terk edilen "devrim ihracını" yeniden gündeme getirdi. Cumhurbaşkanı seçilmesini "yeni İslam Devrimi" olarak niteleyen Ahmedinecad, bu devrim dalgasının tüm dünyaya yayılmasını umduğunu söyledi. 
1981'de dönemin güçlü siyasi örgütlerinden İslam Cumhuriyeti Partisi merkezine düzenlenen bombalı saldırıda hayatlarını kaybeden 70 kişinin yakınlarına seslenen yeni Cumhurbaşkanı, "Şehitlerin akan kanı sayesinde yeni bir İslam Devrimi başladı. İran'da kullanılan Hicri takvimine göre 1384 İslam Devrimi, Allah'ın izniyle, dünyadaki adaletsizliğin kökünü kurutacak. Baskıcı, hegemonyacı rejimlerle, zorbalık ve adaletsizliğin sonu geldi. İslam Devrimi dalgası yakında tüm dünyaya ulaşacak" diye konuştu. 
Ahmedinecad'ın "zorba ve hegemonik rejim" sözleriyle İran'ın geleneksel düşmanı ABD'yi kastettiği belirtildi. 
Ahmedinecad, şeçim zaferini tanımlarken de "Şehitler bir gecede 100 yıllık bir yolu kat etti" ifadesini kullandı. 
Seçildiği geçen cuma gününden bu yana, İslam Devrimi'ne atıf yapan dinsel içerikli mesajlar vermekten kaçınarak özellikle Batı'ya karşı ılımlı bir profil çizmeye çalışan Ahmedinecad, dışarıya karşı dostluk ve iyi ilişkilerden yana olduğunu vurgulamış, içeriye de uzlaşma çağrısı yapmıştı. 

Rahatsızlık yaratacak 
Ultra muhafazak r yeni Cumhurbaşkanı'nın son çıkışında ortaya koyduğu söylem ise 1979 İslam Devrimi yıllarını hatırlatıyor. Bu dönemin İran liderleri İslam Devrimi'ni İran sınırları dışına taşımaktan söz ederek, Batı ve bölge ülkelerinin tepkisine neden olmuşlardı. İran'ın bu yaklaşımı 1980 - 1988'deki Irak savaşı sırasında, Batı ve bölge ülkelerinin Saddam Hüseyin'i desteklemesine neden olmuştu. 
Sık sık İslam Devrimi değerlerini öven Ahmedinecad'ın yeniden bu yayılmacı retoriği kullanmasının Avrupa ve bölge başkentlerinde rahatsızlık yaratmasına kesin gözüyle bakılıyor. İran'ın nükleer silaha sahip olma hakkı bulunduğunu savunan Ahmedinecad'ın son sözleriyle yeni bir krizin fitilini ateşlediği yorumları yapılıyor. 

Yükselen petrol fiyatları İran'ın kasasını doldurdu 

DIŞ HABERLER SERVİSİ 

Seçim kampanyası sırasında yoksullukla mücadele çerçevesinde İran'ın petrol zenginliğini halka yansıtma sözü veren yeni Cumhurbaşkanı Mahmud Ahmedinecad, sözünü yerine getirmek için büyük bir şans yakaladı. 60 dolara fırlayan petrol fiyatları İran'ın gelirini beklentilerin üzerinde artırdı. 
İran Ulusal Petrol Şirketi'nin açıklamasına göre, bu mali yılda İran'ın petrol kazancı bütçe rakamlarının 24.4 milyar dolar üzerine çıkacak. Yıl sonuna kadar 900 milyon varil petrol ihraç etmesi planlanan İran, toplam 40.5 milyar dolar gelir elde edecek. Böylelikle petrol sektörünün Mart 2006'da bitecek mali yılda İran bütçesine katkısı 16.1 milyar dolar olacak. 
İran, bu mali yılın ilk 3 ayında varil fiyatı 46.7 dolardan günde 2.5 milyon varil petrol ihraç ederek bütçede ifade edilen gelir beklentisinin yüzde 72'sini karşıladı. Ancak Mayıs'tan bu yana petrol fiyatları 60 dolar seviyesine çıkmış bulunuyor. İran, geçen yıl petrolden 32 milyar dolar kazanmıştı. 


</TEXT>
</DOC>
