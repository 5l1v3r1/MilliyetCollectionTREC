<DOC>
<DOCNO> 353951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun32.html </URL>
<DATE> 2005/06/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Soyer Papadopulos'un istediği değişiklikleri bildirmesini bekliyoruz 
</HEADLINE>
<TEXT>

     KKTC Başbakanı Ferdi Sabit Soyer, ''Kıbrıslı Türklerin çözüm yönündeki tavrını referandumda ortaya koyduğunu ve şu anda hem kendilerinin hem de BM Genel Sekreteri'nin, Rum yönetimi lideri Tasos Papadopulos'un Annan planı üzerinde yapılmasını istediği değişiklikleri bildirmesini beklediklerini'' söyledi. 
     Güney Kıbrıs'taki anamuhalefet Demokratik Seferberlik Partisi'nin DİSİ başkanı Nikos Anastasiadis, beraberinde bir heyetle KKTC'ye geçerek, Cumhuriyetçi Türk Partisi CTP Genel Başkanı ve Başbakan Ferdi Sabit Soyer ile diğer CTP'li yetkililerle görüştü. 
     Soyer ve Anastasiadis, CTP Genel Merkezi'ndeki görüşmenin ardından ortak basın toplantısı düzenledi. 
     Başbakan Soyer, DİSİ heyetiyle çok yararlı bir görüşme yaptıklarını ve her iki partinin de Kıbrıs sorununa kalıcı bir çözüm bulunabilmesi için gereken girişimleri yapma kararı aldığını kaydetti. 
     İlerleyen günlerde karşılıklı temaslarını artıracaklarını belirten Soyer, ''BM Genel Sekreteri'nin ve BM inisiyatifinin geliştirdiği plan doğrultusunda Kıbrıs sorununun çözüme kavuşturulması gerektiğini'' kaydetti. 
     DİSİ Başkanı Nikos Anastasiadis de yararlı bir görüşme yaptıklarını belirterek, Kıbrıs sorununun çözümü ve endişeleriyle ilgili konuşarak, görüş alışverişinde bulunduklarını söyledi. Anastasiadis, AB'deki son gelişmeleri göz önünde bulundurarak, daha sistematik çalışmaları gerektiğini belirtti. 
     Anastasiadis, ''Kendileri gibi, taksimi değil, yeniden birleşmeyi isteyen güçlerin Kıbrıs Türk toplumunda hala var olduğunu görmekten mutluluk duyduklarını'' dile getirdi. 
     
     DİSİ'DEN AK PARTİ'YE DAVET 
     Anastasiadis, bir gazetecinin sorusu üzerine, AK Parti yetkililerini Güney Kıbrıs'a davet ettiğini ve davetin reddedilmediğini, ziyaretin gerçekleşeceğine inandıklarını, ancak ziyaret tarihinin henüz netleşmediğini belirtti. 
     Başbakan Soyer ise AK Parti yetkilileriyle ziyarete ilişkin bir görüşme yapmadıklarını, bunun AK Parti ve DİSİ arasında yapılan bir görüşme olduğunu, Ankara'dan kendilerine bu yönde bir haber gelmediğini kaydetti. Soyer, DİSİ heyetinin Ankara'ya yaptığı ziyareti ve oradaki temaslarını son derece faydalı bulduğunu ifade ederek, bu ziyaretin Kıbrıslı Türkler, Kıbrıslı Rumlar, Türkiye ve Yunanistan arasındaki ilişkiye katkı sağladığını söyledi. 
     Soyer, ziyaretin yapılması halinde adaya girişin nereden yapılacağıyla ilgili tavrının sorulması üzerine ise ''Bunu konuşacağız'' dedi. 
     
     ''ÇÖZÜM ZEMİNİ ANNAN PLANI'' 
     Anastasiadis, bir başka soru üzerine, ''Çözüm için gerekli zeminin bulunduğunu, zeminin Annan planı olduğunun herkes tarafından kabul edildiğini'' ifade ederek, ''Kıbrıslı Rumları olumsuz yönde etkileyen ve bazı endişeler uyandıran belirli noktaları, Kıbrıslı Türkleri olumsuz yönde etkilemeyecek şekilde değiştirmek üzerinde çalıştıklarını'' belirtti. Bu konuda BM Güvenlik Konseyi'nin de kendileriyle hemen hemen aynı fikirde olduğunu söyleyen Anastasiadis, çözüm için gerekli zeminin var olduğunu, eksik olanın çözüme yönelik güçlü bir istek ve inisiyatif olduğunu dile getirdi. 
     Anastasiadis, Kıbrıs Türk ve Rum liderlerinin çözümün yolları üzerinde görüşmesi gerektiğini belirterek, bu görüşmelerin başta BM çatısı altında resmi görüşmeler olmayabileceğini kaydetti. 
     Başbakan Soyer de Kıbrıslı Türklerin çözüm konusundaki tavrını referandumda ortaya koyduğunu ve şu anda hem kendilerinin hem de BM Genel Sekreteri'nin Papadopulos'un Annan planı üzerinde istediği değişiklikleri bildirmesini beklediklerini söyledi. 
     
</TEXT>
</DOC>
