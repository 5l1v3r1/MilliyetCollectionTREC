<DOC>
<DOCNO> 365267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/spor/spo05.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hiç acımayız, yakarız' 
</HEADLINE>
<TEXT>


Futbol Federasyonu Başkanvekili Şekip Mosturoğlu, Şike Tahkik Kurulu'nun gerekli bilgilere ulaşması için mahkemeden onay çıkmasını tarihi bir gelişme olarak niteledi, soruşturmanın akışının değişeceğini söyledi 

CEMAL ERSEN 


Geçen sezon oynanan Akçaabat Sebatspor - Kayserispor maçıyla ilgili soruşturmasını sürdüren Tahkik Kurulu'na gerekli bilgilere ulaşması için mahkemeden onay çıkması, şike ve bahis iddialarını sonuçlandırma aşamasına getirdi. 
Futbol Federasyonu başkanvekili Şekip Mosturoğlu, Ankara 21. Asliye Hukuk Mahkemesi'nin verdiği kararı tarihi bir gelişme olarak nitelendirdi ve "Eğer Tahkik Kurulu incelemesi sonunda kanaate dayanarak maçın manuple edildiği sonucuna varırsa hiç acımayız olaya karışan futbolcuyu da kulübü de yakarız" dedi. 
Cumhuriyet savcılığı kanalıyla elde edilecek telefon kayıtlarının soruşturmanın akışını değiştireceğini belirten Mosturoğlu şöyle konuştu 
"Yaşanan telefon trafiği çok önemli. Bilinmeyen numaraların kime ait olduğunun ortaya çıkmasından sonra maç haftası kimlerin hangi yoğunlukta görüşme yaptığı bize ipuçları verecektir. Şike Tahkik Kurulu da kanaate dayanarak bir rapor hazırlayacak ve yönetim kuruluna gönderecek. Burada önemli olan maç bağlanmış mı, futbolcular veya üçüncü kişiler tarafından manuple edilmiş mi bunun ortaya çıkması. Telefon trafiği şüphe duyulan futbolcular üzerinde yoğunlaşırsa bu maçın bağlandığını gösterebilir. Bahis iddiaları da Tahkik Kurulu'na iletilecek bilinmeyen telefon numaralarının sahiplerinin bulunmasıyla netlik kazanacak. Bu soruşturmada birilerinin canı yanacak. Önümüzde çok yakın bir Cenova örneği var. İtalyan federasyonu şike iddiaları üzerine en köklü kulüplerden birini üçüncü lige düşürdü. Türkiye Futbol Federasyonu'nun da aynı kararlılık ve cesaretle bu işi çözeceğinden kimse şüphe duymasın." 


</TEXT>
</DOC>
