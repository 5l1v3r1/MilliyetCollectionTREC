<DOC>
<DOCNO> 394446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/magazin/amag.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasımpaşalı leydiler 
</HEADLINE>
<TEXT>


Başbakan'ın semti İstanbul Kasımpaşa'da 'Zarafet ve Görgü Kuralları Okulu' açılıyor. Semtte yaşayan 'Kasımpaşalı eli maşalı' kadınlar, iki aylık eğitimle zarif birer hanımefendi haline gelecek 

Gülay Fırat - İstanbul 

Başbakan Recep Tayyip Erdoğan, Büyükşehir Belediye Başkanı Kadir Topbaş ve Beyoğlu Belediye Başkanı Ahmet Misbah Demircan'ın büyüdükleri İstanbul'un Kasımpaşa semtine yapılan hizmet yağmuru 'Zarafet ve Görgü Kuralları Okulu' ile sürüyor. İki aylık eğitimle, semtte yaşayan 'Kasımpaşalı eli maşalı kadınların' birer hanımefendiye dönüşmesi hedefleniyor. 
Hafta başında afişlerle duyurusu yapılan ve 17 Kasım Perşembe günü başlayacak ücretsiz 'Zarafet Okulu'na ilgi büyük. Piyalepaşa Semt Konağı'nda Saliha Emiroğlu'nun vereceği eğitimde, 'düzgün duruş' ve 'yürüme'nin yanı sıra 'oturup kalkma', 'iletişim' gibi dersler de var. 
Kasımpaşalı kadınlara iki ayda 'hanımefendi' olma garantisini veremeyen uzman eğitmen Emiroğlu, "İnsanlarda bilinçli bir farkındalık yaratarak, yavaşça kendini geliştirmelerini sağlıyorsunuz. Amacımız kapıyı aralamak. Bunun zor olacağını sanmıyorum. İki kolejde daha zarafet dersi veriyorum" dedi. 

Güllü etekler demode 
Derslerinde, "Nasıl zarif görünürseniz öyle giyinin" diyeceğini belirten Emiroğlu, bunun belli kıstasları olduğunu, çok güllü eteklerin artık demode olduğunu kırmadan öğreteceğini söyledi. 
"Eksikleri yok mu, var. Ama onları eğitmek, rehberlik etmek için oradayım" diyen Emiroğlu, eğitimlerden kadınlar kadar erkeklerin de yararlanması gerektiğini vurguladı. 
Programdaki dersler arasında oturup kalkma, yürüme, kişisel bakım-temizlik, giyim kuşam, insan ilişkileri, selamlaşma, tanışma, tanıştırma, takdim ve el sıkma, telefon konuşmaları, eleştirilere anlayış gösterme, tartışma ve af dileme de var. 
Zarafet eğitimiyle, toplu taşıma araçları, lokanta, otel ve evde, tatilde uyulması gereken zarafet ve görgü kuralları da öğretilecek. 


</TEXT>
</DOC>
