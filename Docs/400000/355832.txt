<DOC>
<DOCNO> 355832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun45.html </URL>
<DATE> 2005/06/27/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Hollanda'da Türk din dersi öğretmeni sınır dışı edildi... 
</HEADLINE>
<TEXT>

     Hollanda’da, radikal görüşleriyle ülke güvenliğini tehlikeye attığı gerekçesiyle şubat ayında hakkında sınır dışı kararı verilen bir Türk din dersi öğretmeni, ikinci kez Türkiye’ye gönderildi. 
     Adalet Bakanlığı’na bağlı "Vatandaşlık ve Göç Dairesi" tarafından yapılan açıklamada, din dersi öğretmeninin bu kez kesin olarak sınır dışı edildiği bildirildi. 
     Rotterdam’da Türklere ait bir camide ders veren öğretmen hakkında, Batı karşıtı ve radikal görüşlerini çocuklara öğrettiği ve bu şekilde Hollanda toplumu için tehlike oluşturduğu gerekçesiyle geçen şubat ayında sınır dışı kararı verilmiş ve nisan ayında da Türkiye’ye sınır dışı edilmişti. 
     Ancak sınır dışı edilen öğretmenin açtığı davada hakim, davanın sonuçlanmasına kadar ülkede kalabileceğini bildirmişti. Bu haktan yararlanan öğretmen ise tekrar Hollanda’ya dönmüştü. 
     Hollanda’da yasal ikamet izni bulunmayan öğretmen, Hollanda’daki sosyal haklardan yararlanma ve hakkında verilen karara yaptığı itirazın mahkemede aleyhine sonuçlanması üzerine, ikinci kez Türkiye’ye gönderildi ve öğretmenin artık bu karara itiraz hakkı bulunmadığı belirtildi. 
     Türkiye’ye kesin olarak sınır dışı edildiği açıklanan din dersi öğretmeninin kimliği hakkında bilgi verilmedi. 
     
</TEXT>
</DOC>
