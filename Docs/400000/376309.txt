<DOC>
<DOCNO> 376309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/yazar/bila.html </URL>
<DATE> 2005/09/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Haşim Kılıç Yargıtay Başkanı'nın konuşması sorumsuzluk 
</HEADLINE>
<TEXT>


Yargıtay Başkanı Osman Arslan'ın adli yılın açılışı nedeniyle yaptığı konuşmanın iki hedefi vardı Anayasa Mahkemesi ve basın. 
Arslan, konuşmasında iki kurumu da ağır bir dille eleştirdi. 
Anayasa Mahkemesi'nin "Yüce Divan" görevinin Yargıtay'a verilmesini istedi. Bu isteği dile getirirken de Anayasa Mahkemesi üyelerinin çoğunun hukukçu olmadığını, hukukçu olanların da cezacı olmadığını vurguladı. Arslan, ceza yargılaması deneyimi olmayanların yargılama yapmasının insan haklarına da aykırı olduğunu savundu. 

'Böyle üslup görmedim' 
Yargıtay Başkanı'nın bu sözlerine ilk tepki Anayasa Mahkemesi Başkan Vekili Haşim Kılıç'tan geldi. Kılıç, dünkü görüşmemizde, Yargıtay Başkanı Arslan'ı törende dinlerken hayrete düştüğünü belirterek, şu değerlendirmeyi yaptı 
"Ben 30 yıllık kamu hizmetimde böyle bir üsluba tanık olmadım. Yargıtay Başkanı'nın konuşması bir sorumsuzluk örneğiydi. Sayın Arslan'ın konuşması açıkça Anayasa Mahkemesi'ne bir saldırıydı. Yargıtay Başkanı'nın bu konuşması ayrıca Yüce Divan olarak görmekte olduğumuz davalara da açık müdahale niteliğindedir." 

'Mahkemeye güven kalmaz' 
Anayasa Mahkemesi Başkan Vekili Kılıç, Arslan'ın dünkü konuşmasıyla Anayasa Mahkemesi'ne güveni sarsacak bir müdahalede bulunduğunu vurgularken, şu değerlendirmeyi yaptı 
"Anayasa Mahkemesi şu anda Yüce Divan olarak dava görüyor. Yargıtay gibi hukuk sistemimizin en üst kurumlarında birinin başkanı, Anayasa Mahkemesi üyelerinin böyle bir yargılama yapacak niteliklere sahip olmadığını söylerse, yargılanmakta olan sanıklar ne düşünür Yargıtay Başkanı bize açıkça siz adil yargılama yapamazsınız diyor. Cezacı değilsiniz diyor. Başkan böyle konuşursa sanık nasıl düşünür Bu hem müdahaledir, hem sorumsuzluktur." 

'Yüce Divan'ın farkı' 
Kılıç, ayrıca Yargıtay Başkanı Arslan'ın, Anayasa Mahkemesi hakkındaki yaklaşımının da hatalı olduğunu belirtti ve şöyle devam etti 
"Anayasa Mahkemesi sıradan bir ceza mahkemesi değildir. Yüce Divan olarak görevlendirilmesi, yargılanacak kişilerin konumundan ve dava konularından kaynaklanıyor. Bu kişilerin de davaların da siyasi yönleri var, ekonomik yönleri var, sosyal yönleri var. Başbakanı, bakanları yargılıyorsunuz. Bu özellikleri nedeniyle özel bir yargılama yapılıyor. Sıradan ceza mahkemesinde yargılanmamalarının nedeni zaten budur. Yüce Divan yargılaması sadece ceza yargılamasıyla sınırlı değildir." 

Basın davalarına peşin hüküm 
Yargıtay Başkanı Osman Arslan'ın hedef aldığı ikinci kurum ise basındı. Arslan, kendisinden önceki Yargıtay Başkanı Eraslan Özkaya'yı savunmak adına, basına ağır eleştiriler yöneltirken, Yargıtay-MİT-Çakıcı haberleri ve davaları konusunda "Yargıtay Başkanı" olarak peşin hüküm açıkladı. 
Hem görülmekte olan davaları etkilememek için yorum yapmayacağını söyledi, hem de şöyle konuştu 
"Suç örgütü liderinin Alaattin Çakıcı aleyhine karar veren bir kurumun onu koruduğu, himaye ettiği, onunla işbirliği yaptığı ve ilişki içinde olduğu kabul edilebilir mi Böyle bir iddiayı akıl ve mantık kabul eder mi Bu tür bir iddia hangi vicdana sığar Gerçeğin 180 derece tersine dönüştürülmesi nerede görülmüştür Onursal Yargıtay Başkanı Eraslan Özkaya ile bazı başkan ve üyeler tarafından yayınlarla ilgili olarak kimi gazeteler aleyhine açılan davalar sürdüğü için bu konularda -bugüne kadar olduğu gibi bugün de- yorum yapılmayacaktır." 
Sürmekte olan davalar için başka nasıl yorum yapılır, bilemiyoruz. 



</TEXT>
</DOC>
