<DOC>
<DOCNO> 381525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun26.html </URL>
<DATE> 2005/09/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Focus Türkler Brüksel önlerinde 
</HEADLINE>
<TEXT>

     Alman Focus dergisi, Türkiye ile AB arasında 3 ekimde başlayacak üyelik müzakerelerini ''Türkler Brüksel önlerinde'' başlığıyla verdi. 
     Haberde, Başbakan Recep Tayyip Erdoğan'ın ''Türkiye AB'ye tam üyelik konusunda ısrarlı ve bunun dışında hiçbir şey kabul etmiyoruz'' sözlerine yer verildi. 
     Türkiye'nin müzakere sürecini ''eşi olmayan bir deneme'' olarak nitelendiren dergi, AB'nin topraklarının yüzde 97'si Asya'da bulunan bir ülkenin itici gücüne hazır olması gerektiği belirtildi. 
     Türkiye ile AB arasındaki çelişkilerin çok büyük olduğu savunulan haberde, adı açıklanmayan üst düzey bir AB yetkilisinin, ''Türkiye'nin muhtemel AB üyeliği kadar hiçbir konu bu kadar korku içermiyor'' dediğine dikkat çekildi. 
     Türkiye'nin Kıbrıs Rum kesimini tanıması yönündeki talepleri ''tek taraflı ve haksız'' olarak nitelendirdiği belirtilirken, Türk dostu politikacıların bile bu tutuma karşı olduğu öne sürüldü. 
     Haberde, İngiltere gibi hiçbir Avrupa ülkesinin Türkiye'nin yanında olmadığı, İngiltere Dışişleri Bakanı Jack Straw'ın ''Avrupa sınırlarını müreffeh demokrasiler inşa etmek için genişletiyor'' sözlerine yer verildi. 
     Türkiye'nin AB'ye üyeliğine karşı çıkanların Almanya'da Angela Merkel'in başbakan olmasını istediklerini, ancak seçim sonuçlarının Türkiye karşıtlarının işine yaramadığı bildirildi. 
     Türkiye karşıtı tezlerin arkasında, güç ve para endişesi yattığı belirtilen haberde, Türkiye'nin tam üye olması halinde AB'nin en fazla nüfusa ve etkiye sahip ülkesi haline geleceği vurgulandı. 
     AB'nin gelecek yıldan itibaren idari reformlar için Türkiye'ye her yıl 500 milyon avro ödeyeceği, Türkiye'nin tam üye olması halinde yapılacak yıllık yardımların da 28 milyar avro'ya çıkacağının tahmin edildiği belirtildi. Devlet Bakanı ve Başmüzakereci Ali Babacan'ın, ''AB'ye üyelik sürecinin Türkiye'yi A'dan Z'ye değiştireceği'' sözlerine yer verilen haberde, AB ile 31 sahada yapılacak müzakerelerin Başbakan Erdoğan'ın deyimiyle ''gizli bir devrim'' niteliği taşıdığı belirtildi. 
     AB'nin Türkiye'de ince ayrıntılara bile müdahale edeceği ifade edilirken, Türkiye'de mahkemelerdeki oturuş düzeninin bile değişeceği bildirildi. 
     Türkiye'nin 1001 şartı yerine getirse bile Avrupa kapısının yüzüne kapatılabileceğine de dikkat çekilen haberde, 2004 yılındaki yapılan AB zirvesinde ''AB yeni üyeleri ancak kendi durumu uygun olursa alır'' şekline bir karar alındığı vurgulandı. 
     Hıristiyan Demokrat Parti CDU Dış Politika Uzmanı Elmar Brok'un ''Bu karar ciddiye alınırsa Türkiye AB üyesi olamaz'' sözlerine de yer verildi. 
     
     'MÜZAKERELERİN ZAMANINDA BAŞLAMASINI UMUYORUM' 
     İngiltere'nin Avrupa Bakanı Douglas Alexander, ''Türkiye ile yapılacak müzakerelerin zamanında başlamasını umut ettiğini'' söyledi. 
     Alexander, Focus dergisine yaptığı açıklamada, Almanya'daki seçim sonuçlarının Türkiye ile AB arasında yapılacak müzakereleri ne kadar etkileyeceğini bekleyerek göreceklerini belirterek, ''Pratik problemlerin çözümünde adımlar attık. Bundan dolayı müzakerelerin zamanında başlamasını umuyorum'' dedi. 
     İngiltere'nin, Türkiye'den Kıbrıs Rum kesimini ancak AB'ye girince tanımasının talep edilmesi hakkındaysa ''Bizim tecrübelerimize göre zorlu tartışma konularının çözümüne AB'ye üyeliği katkı sağlıyor. Benzeri sorunların İrlanda ve Kuzey İrlanda arasında da yaşanmıştı'' diye konuştu. 
     Türkiye'de gerçek değişimi isteyenlerin bunu uzun müzakerelerle sağlayabileceğini belirten Alexander, ''Bu, hem ticari ilişkiler için ve hem de insan hakları için geçerli'' dedi. 
     
</TEXT>
</DOC>
