<DOC>
<DOCNO> 361281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/yazar/kohen.html </URL>
<DATE> 2005/07/15/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Teröristin profili... 
</HEADLINE>
<TEXT>


LONDRA'daki "7 7 saldırısı"nın soruşturması derinleştirildikçe ve failleri hakkında ipuçları elde edildikçe, terörizmin ne kadar kompleks bir olay olduğu daha iyi anlaşılıyor. 
Londra'daki 4 eylemi gerçekleştirenlerin Pakistan kökenli, doğma büyüme İngiliz vatandaşı oldukları anlaşılıyor. Örneğin İngiliz polisince kimliği açıklanan Muhammed Sadık Han, 30 yaşında, evli, çocuk sahibi ve bir ilkokulda görevli bir kişi idi. 
Farklı bir terörist profili bu. İngiltere gibi özgür bir ülkede yetişmiş, istediği işe girmiş, aile kurmuş ikinci çocuğunu bekliyordu Leeds kentinde rahatça yaşamını sürdüren bir İngiliz vatandaşı Böyle biri neden -diğer birkaç arkadaşıyla birlikte- Londra'daki metroya karşı bir intihar saldırısına girişiyor, hem kendisini, hem de tanımadığı, masum insanları mahvediyor 
Tabii ki bu bir anlık bir çılgınlığın sonucu değil. Psikologların, sosyologların, terör uzmanlarının bu profili, geçmişiyle birlikte, deştikçe ilginç sonuçlar çıkaracakları bir vak'a bu... 

GEÇEN günkü yazımızda belirttiğimiz gibi, özellikle El Kaide ile direkt veya dolaylı bağlantısı olduğu belirlenen şiddet eylemlerinin nedenlerini genelleştirme eğilimi vardır. Bu nedenlerin listesi de oldukça kabarıktır Yoksulluk, yolsuzluk, sosyal dengesizlik, adaletsizlik... Irak'ın, Afganistan'ın işgali... Filistin meselesi... Batı'nın küreselleşme politikaları, vs... 
Muhammed Sadık Han'ın ve arkadaşlarının Londra'daki intihar saldırılarının nedenini bu listenin hangi maddesinde aramak gerektiğini bilemiyoruz. Belki Pakistanlı oldukları için listeye bir de Keşmir sorununu da katmak gerekir... Bu eylemde kendileri de can verdiği için hangi düşünce ile kan dökmeye karar verdiklerini kendi ağızlarından öğrenmek mümkün olmayacak. 

AMA aslında bunu öğrenmenin yolu, bu korkunç planı hazırlayan esas kaynağa inmektir. Muhammed Sadık Han, bu planı uygulayan bir "nefer"den ibaretti. Soruşturmadan da anlaşıldığı gibi, son zamanlarda bazı radikal dinci arkadaşlarıyla gizlice buluşuyor ve eğitim görüyordu. Bu eğitimin beyin yıkama ve fanatizmi körükleme şeklinde olduğu da ortaya çıkıyor. 
İngiliz istihbarat yetkilileri, leeds dahil İngiltere'nin bazı bölgelerinde bir süreden beri radikal İslami merkezlerde bu tür faaliyetin cereyan etmekte olduğunu belirlemiş bulunuyorlar. 
Yani bu tür terörist eylemleri planlayanlar, İngiltere -ve muhtemelen diğer Avrupa ülkelerinde- Müslüman toplumları arasında bir "potansiyel" oluşturma olanağına sahip. Bu şekilde yetişenler, fanatik bir şekilde inandıkları dava uğruna ve kendi yaşamlarını kaybetme pahasına, dehşet verici saldırılara girişmekten çekinmiyorlar... 

KUŞKUSUZ bu terör eylemlerinde -ister bunları planlayanlar, ister bunları uygulayanlar için olsun- yukarıda sıraladığımız çeşitli siyasal, ekonomik ve sosyal nedenlerin büyük payı var. Diğer bir deyişle, bu faktörler, dinsel veya ulusalcı ideolojilerin şiddete yönelik faaliyetler için yayılması için müsait bir ortam yaratıyor. 
Ancak, bu faktörler, sonuncusu Londra'da yaşanan cinsten terörist saldırıları kesinlikle haklı veya meşru kılmaz. Bu eylemleri bazılarının yaptığı gibi gerekçeleri ön plana çıkarıp adeta mazur göstermek, fevkalade yanlıştır. 
Türkiye'de geçmişte ve günümüzde cereyan etmekte olan terörist eylemler karşısında böyle bir tavır alan yabancılara kızmakta haklı olduğumuz nispette başkalarını hedef tutan uluslararası terörizm karşısında da aynı tutarlı pozisyonu korumamız gerekir. Kendi haklılığımızı kabul ettirmenin yolu da budur. 



</TEXT>
</DOC>
