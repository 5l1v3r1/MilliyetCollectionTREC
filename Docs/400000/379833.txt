<DOC>
<DOCNO> 379833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/aspo.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlan-ı aşk 
</HEADLINE>
<TEXT>


Sarı-Lacivertli oyuncular, kendilerini uğurlamak için Samandıra Tesileri'ne gelen grubun, menajer Volkan Ballı aracılığıyla gönderdiği yazıları İnönü Stadı'na giderken otobüste okudu ve motive oldu 

GÜNÜN HABERİ YUSUF DURSUN 


Sevgili Volkan 
Volkan'sın, bu maçta da volkan gibi 
patlayacaksın... 
Sevgili Tuncay 
Sen Şanlı'sın. O müthiş deparlarında Kartal'ı İnönü'de ezeceksiniz... 
Sevgili Alex 
Bizim imparatorumuzsun. Büyük işler yapacağına inanıyoruz... 
Sevgili Anelka 
Seni seviyoruz ve sana inanıyoruz. Beşiktaş'ı sen yıkacaksın... 
Sevgili Deniz 
Senin lisansın kalbimizde... 
Sevgili Serkan 
Sen 90 değil, 900 dakika koşarsın... 
Sevgili Daum 
Gençler'i sevmiyorsun. Ama genç bir kadroyla oynuyorsun. Onları daha çok sev, onlara inan... 
Ve kaptan pilot 
Çok değerli insanları taşıyorsun. Bunlara dikkat et. Hepsi sana emanet. 

FENERBAHÇE TARAFTARI 

'10 yıl daha kaledeyim' 

Beşiktaş maçında yaptığı kurtarışlarla galibiyette önemli rol oynayan kaleci Volkan çarpıcı açıklamalar yaptı. 
Fenerbahçe ve milli takımın genç file bekçisi, uzun süre yedek beklemesine rağmen, asla yılmadığını ve küsmediğini belirtti, "Sürekli çalıştım ve bugünlere geldim. Bundan sonra da çalışmaya devam edeceğim. İyi oynadığımı düşünüyorum. Tabii ki hatalarım var. Bu hataları en düşük seviyeye indirdiğimde, daha fazla başarılı olacağımı düşünüyorum. Gün gelecek Volkan hiç hata yapmayacak. 10 yıl bu kaleyi koruyacağım" dedi. 

'Alex çıktı, gol oldu' 
Kleberson'un 90. dakikada uzaktan attığı golle ilgili soruya Volkan, "Bizde baraj kurulmasında Alex rol alıyor. Hocamızın Alex'i oyundan almasından dolayı baraja giren kimse olmadı. Baraj kurdurmakta güçlük çektim. Talihsiz bir gol yedik, ama Tuncay'ın becerisi ile galip geldik" diye konuştu. 


</TEXT>
</DOC>
