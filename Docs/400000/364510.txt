<DOC>
<DOCNO> 364510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonyas10.html </URL>
<DATE> 2005/07/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şekerli çay zayıflatıyor 
</HEADLINE>
<TEXT>

     Çay ve kahveye konan şekerin şişmanlama riskini belirgin bir şekilde azaltabildiği öne sürüldü. 
     Danimarka'nın başkenti Kopenhag'daki Bispebjerg Hastanesi'nde 5 bin 200 kişi üzerinde yapılan araştırmada, çay veya kahvesini şekerli içenlerin, daha az obez ya da daha formda insanlar olduğu belirlendi. 
     
     Yüzde 40'lık risk taşıyor 
     Sonucu Jyllands-Posten gazetesinde yayınlanan araştırmanın başkanı Prof. Finn Gyntelberg, eğer günde tüketilen ortalama 5-6 fincan çay ya da kahveye her seferinde iki kesme şeker atılırsa, kilo alma riskinin, bu içecekleri şekersiz tüketenlere göre yüzde 40 oranında daha az olduğunu söyledi. 
     Yaptıkları araştırmanın genişletilmesi, kahve ve çay ile şeker arasındaki ilişkinin iştahı azaltan hormonları harekete geçirip geçirmediğinin anlaşılması gerektiğini belirten Danimarkalı doktor, kahve veya çaya konan şekerin büyük olasılıkla bağırsaklardaki metabolizmayı hızlandırdığını ve iştahı azalttığını kaydetti. 
     
     Kahve en ilginç sonucu verdi 
     70'li yıllardan bu yana 5 bin 200 kişi üzerinde obezite ile alkol, sigara, fiziksel aktivite ve kahve arasındaki ilişkiyi değerlendirmek için yapılan araştırmada, en ilginç sonucun kahve ile ilgili olduğu, diğerlerinde böyle bir veri bulunmadığı tespit edildi. Doktorlar, eğer teorileri doğrulanırsa, zayıflamak için gün içinde kesme şeker yenebileceğini ifade ettiler. 
     
</TEXT>
</DOC>
