<DOC>
<DOCNO> 352230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy03.html </URL>
<DATE> 2005/06/15/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
AKP'den Cumhurbaşkanı Sezer'e yeni eleştiri 
</HEADLINE>
<TEXT>

     Cumhurbaşkanı Ahmet Necdet Sezer, hükümete gönderdiği atamalar konusundaki mektubu açıkladığından bu yana hedef haline geldiği AKP yönetimince bu kez de, "Atamalar başta olmak üzere hükümetin kararnamelerini veto ederken gerekçesini yazmamakla" eleştirildi. 
     AKP yönetiminin atamalarla ilgili mektup sonrası Cumhurbaşkanı Sezer’e yönelik olarak başlattığı eleştiri salvosu yeni boyutlar kazanarak sürüyor. AKP’de Cumhurbaşkanı Sezer’e yöneltilecek eleştirileri belirlemek üzere çalışmalar başlatıldı. Bu çalışmalarda Sezer’in hukukçuluk kariyeri süresince imza koyduğu kararlar bir bir gözden geçirilerek, Cumhurbaşkanlığı dönemindeki uygulamalarla bu kararlar arasındaki çelişkilerin ortaya konulması amaçclanıyor. 
     AKP’de yapılan çalışmalar sonucu Sezer’e yönelik yeni bir eleştiri gündeme getirildi. Buna göre Sezer, Meclis’ten gelen ve veto ettiği yasaların tümünde veto etme gerekçelerini de birlikte yazarak Meclis’e gönderdi. Ancak, 2.5 yıllık AKP iktidarı döneminde mektubuna da konu olan 
     bürokrat atamaları başta olmak üzere veto ettiği hükümetin kararnamelerinin hiçbirine gerekçe yazmadı. 
     
     HÜKÜMET SEZER’İN BEYNİNİ Mİ OKUYACAK 
     AKP’de yapılan çalışma çerçevesindeki değerlendirmede, "Cumhurbaşkanı yasaları Meclis’e bir daha görüşülmek üzere geri gönderirken veto gerekçelerini sayfaları bulan detaylarıyla yazarken, hükümetin atamalarına, ’Ben bunu bu göreve uygun görmüyorum’ mesajı taşıyabilecek şekilde veto koyuyor ve tek bir satır gerekçe bile yazmıyor. Sonra da mektubu açıklayarak hükümeti gerekçesiz biçimde topluma şikayet ediyor Hükümet, Cumhurbaşkanının beynini okumak zorunda mı " ifadesi kullanıldı. 
     AKP’de, hükümetin bundan sonra kararnamelerle ilgili veto ve mektup olaylarının yaşanması halinde Başbakan Erdoğan ya da ilgili bakanların Cumhurbaşkanı Sezer’e, "Vetolarınızın gerekçesini de yazınız" ricasında bulunması da kararlaştırıldı. 
     
</TEXT>
</DOC>
