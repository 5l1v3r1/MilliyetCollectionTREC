<DOC>
<DOCNO> 392090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/siyaset/siy09.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe yayın 'trafiği' 
</HEADLINE>
<TEXT>


EZELHAN ÜSTÜNKAYA Ankara 


ANKARA'da AB İlerleme Raporu yayımlanmadan önce anadilde yayın trafiği yaşanıyor. 
Başbakan Recep Tayyip Erdoğan, Diyarbakır gezisinin ardından yerel ve bölgesel yayın kuruluşlarına Kürtçe yayını da kapsayan "anadilde yayın" izni verilmesi yönünde hazırlıklara başlanmasını istemiş, Radyo ve Televizyon Üst Kurulu RTÜK da daha önce başvuru yapan yerel ve bölgesel kuruluşlara eksikliklerini tamamlamaları çağrısında bulunmuştu. Ancak söz konusu kuruluşlardan yeni başvuru gelmedi. AB Genel Sekreterliği, gelecek hafta yayımlanacak İlerleme Raporu öncesi AB çevrelerinden konuyla ilgili "telkin" alınca, RTÜK'e, yerel ve bölgesel yayın kuruluşlarına yayın izni verilmesi konusunda neden gecikme yaşandığını sordu. 
RTÜK de "başvuru yapan kuruluşlara evrakını tamamlamaları için duyuru yapıldığını ancak yanıt gelmediğini, sorunun RTÜK'ten olmadığını" bildirdi. 



</TEXT>
</DOC>
