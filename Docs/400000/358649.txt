<DOC>
<DOCNO> 358649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko34.html </URL>
<DATE> 2005/07/06/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Prof.Dr.Şen Almanya'daki krizden Türk KOBİ'leri de etkileniyor 
</HEADLINE>
<TEXT>

     Türkiye Araştırmalar Merkezi Direktörü Prof. Dr. Faruk Şen, Almanya'daki krizden bu ülkede faaliyet gösteren Türk KOBİ'lerinin de etkilendiğini bildirdi. 
     Şen, 8. Avrasya Ekonomi Zirvesi'nin ''KOBİ'lerde Girişimcilik'' başlıklı oturumunda yaptığı konuşmada, Almanya'daki şirketler içinde KOBİ niteliğindeki Türk işletme sayısının 61 bin 800'e, AB sınırları içinde ise 91 bin 200'e ulaştığını söyledi. 
     Bu işletmelerin Almanya'daki yatırımlarının 7.5 milyar avro, AB sınırları içindeki yatırımlarının ise 10 milyar avro sınırını aştığını kaydeden Şen, Türk işletmelerinin 460 bin kişiye istihdam sağladığını, çalıştırılanların yüzde 70'inin Türk olduğunu, Türk işçilerinin yüzde 38'inin perakende, yüzde 23'ünün gastronomi yiyecek ve yüzde 23'ünün hizmet sektöründe çalıştığını anlattı. 
     Türk girişimcilerin Almanya'da 115 ayrı sahada yatırım yaptıklarını anlatan Şen, ''Bu tablo Türkler'in artık Almanlar'ın yatırım yaptıkları her alana girdiklerini büyük çıplaklıkla ortaya koyuyor'' dedi. Şen, Türk işletmelerin AB bölgesel fonlarından da büyük ölçüde para aldıklarını kaydetti. 
     Almanya'da yaşanan krize değinirken, krizin KOBİ'leri vurduğunu ifade eden Şen, Türk KOBİ'lerinin de krizden etkilendiğini söyledi. , Almanya'da satın alma gücünün, tüketme eğiliminin, gastronomiye gösterilen ilginin ve dış seyahatlerin azalmasının Türk KOBİ'lerini de büyük ölçüde etkilediğini vurgulayan Şen, ''Almanya'daki KOBİ'lerin her yıl yüzde 10 oranında kapandığını görüyoruz. Bu gelişmeden Türk KOBİ'leri de nasibini almaktadır'' dedi. 
     Azerbaycan Devlet Bakanı Ferhat Aliyev de ülkesinin nüfusuna göre bölgede en çok yatırım çeken ve en az dış borcu olan ülkelerden biri olduğunu belirtti. 
     Aliyev, ülkesindeki KOBİ'lerin önündeki engellerin kaldırılması için Haydar Aliyev döneminde önemli kararlar alındığını ve bu işletmelerin dinamik bir gelişme gösterdiğini vurguladı. 
     
     ÇİN 
     Çin Halk Cumhuriyeti Hebei Bölgesi Bakan Yardımcısı Fu Shuangjlan ise bilgi teknolojilerindeki gelişmenin sanayideki gelişmeyi olumlu etkileyeceğine işaret ederek, bilgi teknolojileri alanında istihdamı artırmak istediklerini söyledi. 
     Geri dönüşüm ekonomisinde gelişme amaçladıklarını belirten Çinli Bakan Yardımcısı, ''Temiz üretime odaklanıyoruz. Sanayi bölgelerinde ekolojik bahçeler oluşturacağız'' dedi. 
     Fu Shuangjlan, Çin gerçeğine odaklanıp iş gücü avantajlarından yararlanmanın üçüncü hedefleri olduğunu kaydederek, kalkınmada eğitimin stratejik hedef olmaya devam edeceğini, milyonlarca iyi eğitilmiş insan gücü oluşturacaklarını bildirdi. 
     Sırbistan Karadağ Başbakan Yardımcısı Yusuf Kalemperoviç, bölgesel işbirliğini geliştirmenin bütün ülkelerin yararına olduğunu vurguladı. 
     Bosna Hersek Dışişleri Bakanı Mladen Ivaniç de savaştan sonra ekonominin hızlı toparlanmasında KOBİ'lerin büyük katkısı bulunduğunu kaydetti. 
     Diyarbakır Ticaret ve Sanayi Odası Başkanı Kutbettin Arzu da güvenlik, bankacılık gibi alanlarda sorunlar bulunan Irak'la iş yapmak isteyenlerin Diyarbakır'a gelip bölgedeki işadamlarıyla işbirliğine gitmelerini önerdi. 
     Bağdat'ta güvenlik sorunu nedeniyle yapılamadığı için Diyarbakır'da gerçekleştirilen fuara 2 bin 500 işadamının geldiğine işaret eden Arzu, Kore Telekom'un da sırf Irak'a yönelik olarak Diyarbakır'da bir fuar düzenlemek istediğini bildirdi. 
     
</TEXT>
</DOC>
