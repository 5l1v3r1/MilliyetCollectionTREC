<DOC>
<DOCNO> 364602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/yazar/bila.html </URL>
<DATE> 2005/07/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Erdoğan'ın İngiltere ziyareti 
</HEADLINE>
<TEXT>


Başbakan Recep Tayyip Erdoğan'ın ziyareti, İngiltere'nin terör şokunda olduğu günlere denk geldi. Bu nedenle Başbakan Blair açısından baktığınızda, Erdoğan'ın ziyaretinde "terörle mücadelede işbirliği" konusunun ön planda olacağı tahmini yapılabilir. 
Başbakan Erdoğan açısından ise Avrupa Birliği AB Dönem Başkanı İngiltere'ye yapılan ziyaretin temel konusu Türkiye'nin AB süreci. 3 Ekim'de başlaması beklenen müzakereler öncesinde karşılıklı beklentilerin yerine getirilmesi, pürüzlü konuların halledilmesi, en azından bu amaçla somut adımlar atılması. 

Ziyaretin önemi 
Türkiye açısından bu ziyaretin önemi, İngiltere'nin AB Dönem Başkanı olması ve müzakerelerin bu dönemde başlayacak olmasından kaynaklanıyor. Ankara, AB konusunda İngiltere'den gördüğü desteğin bu dönemde somut adımlara dönüşeceği beklentisi içinde. Özellikle, Kıbrıs konusunda, taraf ülkelerden biri olması nedeniyle İngiltere'nin girişimlerini önemsiyor. 
Başbakan Erdoğan, bu ziyarete verdiği önemi, Londra'ya, Dışişleri Bakanı Abdullah Gül ve Devlet Bakanı, Başmüzakereci Ali Babacan'la birlikte gelerek göstermiş oldu. 

Erdoğan'ın mesajı 
Başbakan Erdoğan'ın Londra gündeminde, 3 Ekim ve müzakere çerçevesi, Kıbrıs ve ek protokol, terör ve Türkiye'ye yatırım konularının ön planda olduğunu söyleyebiliriz. Erdoğan, bu konularda hangi mesajları verecek 
Başbakanlık ve Dışişleri çevrelerine göre, bu sorunun yanıtı şöyle özetlenebilir 
3 Ekim ve müzakere çerçevesi Başbakan Erdoğan, Başbakan Blair'den 3 Ekim öncesinde güçlü bir destek ifadesi bekliyor. Erdoğan'ın bazı alanlarda 17 Aralık kararlarından daha geri bulduğu müzakere çerçevesine ilişkin düşüncelerini Blair'e aktaracağı gelen bilgiler arasında. Çerçeve belgesindeki sınır sorunlarının çözülmesi gibi bazı ifadelerin Yunanistan'la Ege ve Ermenistan konularında Türkiye'ye karşı haksız beklentilere ve girişimlere yol açabileceği kaygısı bunlardan biri. 
Yunanistan'ın, Türkiye'yi destekler görünürken, 3 Ekim öncesinde, Ege sorununu bir koşula dönüştürme çabalarına dikkat çekilecek. 
Kıbrıs ve ek protokol Başbakan Erdoğan'ın Kıbrıs konusunda vereceği mesaj, KKTC'ye uygulanan izolasyonun kaldırılması yolunda somut adımlar atılması. AB'nin bu konuda verdiği sözleri tutması. İngiltere'nin dönem başkanlığında bu konuda ilerleme sağlanması. Örneğin, AB'nin izolasyonun kaldırılması için söz verdiği mali ve ticari tüzükleri çıkarması. Azerbaycan ve ABD gibi bazı ülkelerce izolasyonun kaldırılması yönünde yapılan girişimlerin İngiltere tarafından da desteklenmesi. ABD'nin yaptığı gibi KKTC ile İngiltere arasında doğrudan uçuş olanaklarının aranması. 
Güney Kıbrıs'ı da kapsayacak şekilde ek protokolün imzalanması ise Erdoğan'ın Londra gezisi sonrasında gerçekleşecek. Başbakan Erdoğan'ın ek protokolün imzalanmasının Güney Kıbrıs'ı tanımak anlamına gelemeyeceğini Blair'e de vurgulaması bekleniyor. Erdoğan'ın, bu konuda Ankara'nın baskı görmek istemediğini, imzayla birlikte yapılacak bu yöndeki deklarasyonun dikkate alınması gerektiğini de yansıtacağı tahmin ediliyor. 

Ek önlem istenebilir 
Terörle mücadele Terör şoku altındaki Londra'da Başbakan Erdoğan terörle mücadelede uluslararası işbirliğinin önemini vurgulayan bir yaklaşım içinde olacak. Türkiye'nin bu konuda bugüne kadar olduğu gibi bundan sonra da işbirliğine hazır olduğunu vurgulayacak. Terörle mücadelenin küresel boyutuna dikkat çekmesi beklenen Erdoğan'ın, terörle mücadelede çifte standart olmaması gerektiğine vurgu yapması da yüksek olasılık. 
Terörle mücadele İngiltere açısından da öncelikli konu. Blair'in terörle mücadelede işbirliği bağlamında bazı taleplerde bulunabileceği beklentisi var. İstihbarat işbirliğinin güçlendirilmesi, İngiltere'ye yapılacak uçuşlarda İngiliz polisinin de görev alacağı ek önlemler alınması gibi talepler gündeme gelebilir. 
Türkiye'ye yatırım Erdoğan'ın İngiltere'nin önde gelen yatırımcılarıyla yapacağı görüşmeler de ziyaretin önemli bir yönünü oluşturuyor. Bloomberg şirketler grubu merkezinde görüşmeler yapacak olan Başbakan Erdoğan, 
İngiliz işadamlarını Türkiye'ye yatırım yapmaya çağıracak. 



</TEXT>
</DOC>
