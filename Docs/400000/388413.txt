<DOC>
<DOCNO> 388413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/guncel/agun.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıristiyan Demokratlar'ın 'ruhban okulu' hamlesi 
</HEADLINE>
<TEXT>


İstanbul'daki konferansta AP Grubu Başkanı Poettering, ruhban okulunun açılmasını isterken, Patrik Bartholomeos, "Bazı kesimlerin ekümenik sıfatına alerjisi var" dedi 

TAHSİN AKSU İstanbul 

Fener Rum Patrikhanesi ile Avrupa Parlamentosu AP Hıristiyan Demokratlar-Avrupa Demokratları Grubu'nca düzenlenen konferansta, ekümenik ve ruhban okulu konusunda talepler dile getirildi. 

Dua ederek başladı 
AP Hıristiyan Demokratlar-Avrupa Demokratları Grubu Başkanı Hans-Gert Poettering, Batı Avrupa'da İslam fobisinin artmaması için Hıristiyan kilisilerinin ve Heybeliada Ruhban Okulu'nun açılması gerektiğini söyledi. Önceki patriklerin ekümen sıfatını kullandığını belirten Fener Rum Patriği Bartholomeos, "Bazı kesimlerin ekümenik sıfatına alerjisi var" dedi 
Bartholomeos, "Genişlemeyi Mümkün Kılacak Avrupa Dayanışma ve İşbirliği İçin Temeller" ana başlığıyla Hilton Oteli'nde dün başlayan konferanstaki konuşmasına "dua ederek" başladı. Türkiye'nin AB'ye katılımını hep istediklerini kaydeden Bartholomeos, "Bu beraberlik sadece Türk halkına değil, Avrupa içindeki diğer halklara da iyilikler getirecek" dedi. 

'Avrupa'nın temsilcisi' 
Konuşmasını "amin" diyerek bitiren Bartholomeos'tan sonra konuşan AP Hıristiyan Demokratlar-Avrupa Demokratları Grubu Başkanı Hans-Gert Poettering, "Bugün burada ekümenik patriğin davetlisi olarak bulunmaktan mutluluk duyuyorum" diye sözlerine başladı. Poettering, "Patrikhane'nin İstanbul'da bulunmasına önem veriyoruz ve ekümenik patrik, Avrupa'nın temsilciliğini yapmaktadır" diye konuştu. 

Çarpıtılarak ele alınıyor 
Türkiye'deki Hıristiyanların kendi dinlerini öğretme ve eğitme imk nı olması gerektiğini kaydeden Poettering, "Avrupa Hıristiyan Demokratları adına Türk yetkili makamlarına, Hıristiyan kiliseleri ve Heybeliada Ruhban Okulu'nun yeniden açılması çağrısında bulunuyoruz. Bu yapılmadığı takdirde, Batı Avrupa toplumlarındaki İslam fobisi artacaktır" şeklinde konuştu. 
AKP Genel Başkan Yardımcısı Şaban Dişli de, Heybeliada Ruhban Okulu konusunun birçok yerde çarpıtılarak ele alındığını belirterek, "Patrikhane'nin Rum halkıyla ilgisi yoktur. Ruhban okulunun kapatılması, bilinçli bir şekilde karşı hareket olarak algılanmamalı, bir yargı kararı olarak bakılmalı. O dönemde bu okulların kapatılmasıyla Türkiye'deki laik sistemin korunması hedeflenmiştir. Türk mevzuatı, özel okullarda dini ve askeri eğitime izin vermez" diye konuştu. 
Konuşmasında "ekümenlik" tartışmalarına da değinen Dişli, Fener Rum Patrikhanesi'nin durumunun, Lozan Antlaşması'nda ele alındığını ve patriğin görevlerinin İstanbul'daki Rum halkının dini temsilcisi olarak sınırlandırıldığını hatırlattı. 

Bu topraklarda bulunması şeref 

KONFERANSIN ilk oturumunun ardından Bartholomeos tekrar söz alarak, "Hükümet ile aralarında diyalog olmamasından" yakındı. Bartholomeos, "Başbakan'a ziyaretlerime rağmen Ankara, Patrikhane ile ilişki içine girmek istemiyor" dedi. 
"Okulun Türkiye Cumhuriyeti Devleti'nin denetimi olmadan çalışmak istediği" yönündeki haberlerin doğru olmadığını kaydeden Bartholomeos, "Türkiye, laik ve dinler arası ayrımcılık uygulanmayan bir ülke. Ruhban Okulu'nun, topraklarında bulunması bir şeref olacaktır" diye konuştu. 
"Ekümenik sıfatını da kullanmıyoruz" diyen Bartholomeos, şöyle devam etti "Bazı kesimlerin ekümenik sıfatına alerjisi var. Sanki yüzyıllardır yaşadığımız bu topraklara karşı kullanacağımız sanılmakta. Biz, Hıristiyan olduğumuz için ayrımcılığa maruz kalmak istemeyiz... Cemaatimiz 3 bin kişiden oluşuyor. Yarın bu Patrikhane'yi idare edecek kişileri, nasıl bulacağız Bu durumda, ekümenik patrikliğin olduğu yerlerden patrik tayin edilmesi gerekecek.. Daha önceki patrikler ekümenik unvanını kullandılar. Ben seleflerimin devam ettirdiği geleneğin temsilcisiyim." 

Ben oruçluyum, doğru söylüyorum 

BARTHOLOMEOS'un ardından söz alan Dişli ise "Biz diyaloğa açığız. Başbakan Erdoğan, randevu isteyene o anda randevu veriyor.. Biz bu okulu açmak için elimizden geleni yapıyoruz. 'Makarios burada okudu, bu yüzden düşmanız' diye bir söylemimiz olmamıştır, olamaz. Şu anda oruçluyum, Müslümanım ve doğruları söylüyorum" dedi. Oturum sonrası Dişli, gazetecilerin "Bartholomeos'un ekümenikle ilgili sözlerinin kendisini rahatsız edip etmediğine" ilişkin soruları üzerine, "Evet, kullanılmaması lazımdı" diye konuştu. 


</TEXT>
</DOC>
