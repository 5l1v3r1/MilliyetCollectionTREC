<DOC>
<DOCNO> 362826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur14.html </URL>
<DATE> 2005/07/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Teröre inat gemilerle daha fazla turist geldi 
</HEADLINE>
<TEXT>

     Latif SANSÜR DHA 

      KUŞADASI'nı cumartesi günü kana bulayan, 2'si turist 5 kişinin öldüğü, 13 kişinin yaralandığı terör saldırısına, uluslararası dayanışma ile yanıt verildi. Gemiler daha çok turist getirdi, çarşı ve plajlar doldu taştı. 
     Korku ve yılgınlık yaratmak isteyen teröre her ulustan insan, birlik ve dayanışma örneği göstererek karşı koydu. Kuşadası'nda tatilini geçirmek üzere gelen turistler, patlayan bombalara inat plajları doldurdu. Güneşin, denizin ve güzel havanın tadını doyasıya çıkardı. Bu gün programını iptal etmeyip Kuşadası Limanı'nı ziyaret eden iki gemi ise her zaman getirdikleri turistten daha fazlasını getirdi. x Bu sabah saatlerinde limana demir atan Panama bandıralı MSC Opera’ gemisi ABD'li ve Avrupalı turistlerden oluşan 2 bin 50 turist, Yunan bandıralı Aegean 1’ ise 600 İngiliz, Fransız ve İtalyan turist indirdi. Gemilere hizmet veren acente yetkilileri, bir hafta önce Kuşadası Limanı'na gelen MSC Opera ile 1800, Aegean 1 ile de 350 civarında turist geldiğini hatırlatarak, son seferdeki bu artışların terör eylemlerinin başarıya ulaşamadığını, kimseyi yıldıramadığını gösterdiğini söyledi. 
     Gemilerin getirdiği turistler her zaman olduğu gibi Kuşadası çarşısına yine hareketlilik kazandırdı. Çarşısı, restoranları, plajları dünyanın çeşitli uluslarından insanlarla dolup taşan Kuşadası'nda, insanlık suçu işleyen teröre karşı insanlık dersi verildi. 
     
</TEXT>
</DOC>
