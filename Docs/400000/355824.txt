<DOC>
<DOCNO> 355824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun37.html </URL>
<DATE> 2005/06/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Boşnak, Sırp ve Hırvatlar arasında anlaşma 
</HEADLINE>
<TEXT>

     Sırbistan-Karadağ, Hırvatistan ve Bosna-Hersek devlet başkanları, aralarındaki ilişkileri iyileştirmek amacıyla bugün ortak açıklama imzaladı. 
     Sırp lideri Svetozar Maroviç, Hırvat lideri Stepan Mesiç ve Bosna üçlü başkanlık konseyi dönem başkanı Borislav Paravaç'ın imzaladığı ortak metinde, üç eski düşman arasındaki iyi komşuluk ilişkilerinin tekrar tesis edileceği belirtildi. Açıklamada, ''iyi komşuluk ilişkilerinin kurulması, etnik azınlıkların hak ve özgürlüklerinin korunması alanındaki Avrupa standartlarına saygı gösterilmesi, eşitlik ve ortak çıkarlar temelinde bölgesel işbirliğine gidilmesinin alternatifi bulunmadığı'' vurgulandı. 
     Liderler, aralarındaki ilişkilerin normalleşmesiyle hayatın bütün alanlarında hatırı sayılır bir gelişme kaydedilmiş olduğunu belirttiler ve bu yöndeki gelişmenin sürdürülmesi için, uluslararası adaletin aradığı sanıkların yakalanması ve savaş suçlarını işleyenlerin sorumluluklarının belirlenmesinin önemine işaret ettiler. 
     Üç lider, bütün mültecilerin dönmesi, azınlıkların korunması ve vize sisteminin tamamen kaldırılması gerektiğini de vurguladı. 
     Ortak açıklama, her üç ülkede faaliyet gösteren 140 sivil toplum örgütünün ''İgman Girişimi'' çerçevesinde Belgrad'da düzenlediği 10. toplantı çerçevesinde imzalandı. Adını Saraybosna'ya hakim tepelerden birinden alan ''İgman Girişimi'' mensupları Belgrad, Zagreb ve Saraybosna arasındaki ilişkilerin normalleştirilmesini hedefliyor. 
     
</TEXT>
</DOC>
