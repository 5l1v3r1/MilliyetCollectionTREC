<DOC>
<DOCNO> 384523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy12.html </URL>
<DATE> 2005/10/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gül ''Türkiye en kötüsüne hazırdı'' 
</HEADLINE>
<TEXT>

     Dışişleri Bakanı Abdullah Gül, Türkiye'nin müzakereler başlamadan önceki kritik saatlerde kendisi en kötü senaryoya hazırladığını söyledi. 
     CNN TÜRK'te yayınlanan Eğrisi Doğrusu programında Taha Akyol'un sorularını yanıtlayan Bakan Gül, Türkiye'nin 3 ekim günü Müzakere Çerçeve Belgesi'yle ilgili tüm değişiklik önerilerini reddettiğini hatırlatarak, "3 ekim sabahı nihai şeklini verdikleri kararı getirdiklerinde bizim için kabul etmenin mümkünatı yoktu... Hepsini reddettiğimizi açıkladım" dedi. 
     Türkiye'nin kendisini risklere hazırladığını söyleyen Gül, "bunun hazırlığını yaptık, ekonomi zirvesi toplandı. Borçlanmayı bile ona göre yaptık. Önceden hazırlandık ve bu hazırlıkları karşı tarafa gösterdik... Yeri geldiğinde en kötü senaryoya hazır olduğumuzu AB'ye gösterdik" dedi. 
     Gül'ün konuşmasından önemli başlıklar şöyle 
     Türkiye en kötü senaryoya hazır mesajı verdik . 
     ABD sürecin her aşamasında destek oldu . 
     Çerçeve Belge'deki değişiklikleri reddettik . 
     Fransa olumsuz tavrını son hafta değiştirdi . 
     Kapıyı kapatan sorumluluğunu üstlenir . 
     'Biz girmiyoruz' deme alternatifimiz olacak . 
     3 ekimden bir hafta önce BM zirvesi için New York'ta bulunduğunu hatırlatan Gül, "AB dışişleri bakanları da toplantı yaptı. Türkiye'yi konuştukları toplantıda Çerçeve Belge'nin son anahatları ortaya çıkmaya başladı. 2 ekim akşamı, İngiltere Dışişleri Bakanı Jack Straw ve AB Komisyonu Genişlemeden Sorumlu Üyesi Olli Rehn ile görüştük. Çerçeve Belge bizim istediğimiz şekilde ortaya çıkmadan hareket etmeme kararı aldık" dedi. 
     AB'nin Türkiye'nin bu konuda verdiği mesajı tam algılayamadığını ifade eden Gül, "25 ülkeye 'siz verdiğiniz sözü yerine getiriyor musunuz, getirmiyor musunuz ' dedik. Onlar paragrafları değiştire değiştire en son belgeyi gönderdiler. Ben de talimat verdim ve hepsini reddettiğimizi açıkladım" dedi. 
     
     'Rice'a ABD'nin yapması gerekenler bulunduğunu söyledim' 

     ABD ile 3 ekimden önce de birkaç kere görüştüklerini kaydeden Gül, "ABD Dışişleri Bakanı Condoleezza Rice'a bu meselenin dünya meselesi olduğunu, ABD'nin yapması gerekenler bulunduğunu söyledim. Gerçekten de devreye girdiler" dedi. 
     Bakan Gül, Fransa'nın da üç hafta önceki olumsuz tavrını değiştirdiğini, buna Fransız işadamlarıyla yaptığı toplantıların neden olmuş olabileceğini söyledi. 
     
     GİT, REDDETTİĞİMİZİ AÇIKLA" 

     Gül, bir müzakeredeki en önemli noktanın iki tarafın birbirini anlaması olduğunu da söyleyerek, 3 Ekim sabahı Ankara’ya ulaşan tekliflerin kabul edilmesinin mümkün olmaması üzerine, Dışişleri Bakanlığı Sözcüsü Namık Tan’a, "Git, bunları reddettiğimizi açıkla, o zaman şaka yapmadığımızı anlarlar" talimatı verdiğini ve havanın bu açıklamanın ardından değişmeye başladığını bildirdi. 
     Türkiye ile AB arasındaki iplerin kopması ihtimalini de göz önünde bulundurarak, bunun hazırlığının da yapıldığını, ekonomi bürokratlarının en kötü senaryoya göre tedbirler alıp borçlanmayı bile buna göre yaptıklarını söyleyen Gül, bu tedbirlerin hepsinin de uluslararası finans kuruluşlarına yansıtıldığını ve böylece bu kuruluşların da dönem başkanlığının dikkatini çektiğini kaydetti. 
     Süreç çerçevesinde ABD’nin rolüne ilişkin soru üzerine Gül, Rice ile iki kez konuştuğunu ve Türkiye’nin konuya verdiği önemi anlattığını, bunun bir dünya meselesi olduğunu ve yapması gerekenler bulunduğunu aktardığını ifade etti. Gül, ayrıca NATO Genel Sekreteri Jaap de Hoop Scheffer ile birkaç kez görüştüğünü kaydetti. 
     Bakan Gül, Fransızlarla ise New York’ta görüştüğünü söyleyerek, Fransa’nın bu süreçte destek verdiğini ve Fransızların 3 hafta kadar önceki olumsuz tavırlarını değiştirdiklerini bildirdi. Gül, geçen günlerde Türkiye’deki Fransız şirketlerinin genel müdürlerini çağırdığını da söyleyerek, şirketlerin bu tavrın değişmesinde katkısı olduğunu belirtti. 
     
     "KONUŞMA METNİ GÖNDERİLMEDİ" 

     "3 Ekim günü öğle saatlerinde henüz neticenin tam çıkmadığı bir sırada basındaki sevinci görünce Başbakanlık Sözcüsü Akif Beki’ye henüz uzlaşma olmadığı açıklaması yapması talimatı verdiğini" söyleyen Gül, Lüksemburg’da yapacağı konuşmanın metninin gönderilmediğini ve konuşmalarını İngiltere Dışişleri Bakanı Jack Straw’la birbirlerine hükümetler arası konferansın hemen öncesinde girdikleri odada gösterdiklerini bildirdi. Kıbrıs Rum kesimi Dışişleri Bakanı Yorgo Yakovu’nun "Türklerin Kapalı Çarşı pazarlığı yaptığı" yönündeki açıklamalarının hatırlatılması üzerine Gül, şunları kaydetti 
     "AB’ye üye olanlarla ilgili fazla konuşmak doğru değildir, onlar da kendi çıkarlarını koruyordur, ama gerek 17 Aralık, gerekse 3 Ekim’de dönem başkanlarına, ’Eğer olmayacak işleri talep edenler varsa veto etme haklarını kullanabilirler. Çünkü bunun bir sorumluluğu vardır, bunu kapatan bunun sorumluluğunu üstlenir. Bunun yankısı AB ve Türkiye’yi aşar bölgede, tüm İslam aleminde görülür. Böyle bir sorumluluğu almak isteyen varsa alabilir, veto edebilir’ dedik net bir şekilde." 
     
</TEXT>
</DOC>
