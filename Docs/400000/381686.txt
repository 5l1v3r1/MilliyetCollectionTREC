<DOC>
<DOCNO> 381686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur29.html </URL>
<DATE> 2005/09/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
''İnci Doğan, ilaç ve bira içip kendi yüzünde sigara söndürmüş'' 
</HEADLINE>
<TEXT>

     Antalya’nın Alanya İlçesi’nde şarkıcı İnci Doğan’ın kaçırıldığını öne sürerek polise ihbarda bulunan ve daha sonra "halkta infial oluşturacak şekilde adaleti yanıltma" iddiasıyla hakkında dava açılan "Şuşu" lakaplı şovmen Şefik Ramazan Dumlu, Adana’da talimatla ifade verdi. 
     İş aramak üzere Alanya’ya giden sanatçı İnci Doğan’ın 10 Mayıs 2005 tarihinde kaçırıldığı gerekçesiyle arkadaşı Dilek Acar ile birlikte polise ihbarda bulunan, ancak daha sonra yapılan araştırma sonucunda olayın gerçek olmadığının ortaya çıkmasıyla gözaltına alınıp tutuksuz yargılanmak üzere serbest bırakılan Dumlu, Alanya 1. Asliye Ceza Mahkemesi’nde hakkında açılan dava gereği Adana 4. Asliye Ceza Mahkemesi’nde talimatla ifade verdi. Hakkında, İnci Doğan ve Dilek Acar ile birlikte "halkta infial oluşturacak şekilde adaleti yanıltma" iddiasıyla dava açılan Dumlu, ifadesinde, kaçırılma olayının gerçek dışı olduğunu ve bu iddiaya "intihar tehdidi" altında dahil olduğunu söyledi. Dumlu, daha sonra gazetecilere yaptığı açıklamada, İnci Doğan’ın, senaryo gereği ortadan kaybolduğunu ve 3 gün aradan sonra ortaya çıktığını söyledi. Doğan’ın, bıçakla kendini kesip sigara izmaritiyle yaktığını belirten Dumlu, "İnci Doğan ve Dilek Acar’la birlikte iş için Alanya’ya gitmiştik. Bu olaydan önce psikolojik sorunları bulunduğu için Prof. Dr. Arif Verimli’nin yönlendirmesiyle Bakırköy Ruh ve Sinir Hastalıkları Hastanesi’ne gittik. Hastaneye yatışı yapıldıktan bir süre sonra odasında televizyon olmadığı gerekçesiyle buradan ayrıldı. Bu arada ilaç almaya da devam etti" dedi. Dumlu, İnci Doğan’ın Alanya’da kaçırılma senaryosu hazırladığını öne sürerek şöyle konuştu "Kendisinde şöhret olma tutkusu vardı. 2 gün ortadan kaybolacak ve daha sonra ortaya çıkacaktı. Bu sırada biz de Dilek Acar ile polise kaybolduğunu bildirecektik. Biz önce bunu yapmak istemedik. Daha sonra intihar tehdidinde bulununca ister istemez olaya dahil olduk. Kendisini keseceğini de bilmiyorduk. Bize kendisini bıçakla kestiğini ve daha sonra yüzünde sigara söndürdüğünü söyledi. Bu olayı gerçekleştirirken de psikolojik tedavide kullandığı ilaçlardan alıp bira ve şarap içmiş. Olay yargıya intikal ettiğinde ise doğru söylemeyip kaçırıldığını öne sürdü. Vücudunda ve kalçasında da yara izine rastlanmadı. Zaten olay araştırılmaya başlandığında Mahmutlar Beldesi’ndeki bir internet kafede 8 saat çet yaptığı ve bir yerde maç izlediği de ortaya çıktı. Bunu, ’ben iş aramayayım, iş beni bulsun’ düşüncesiyle yaptığını sanıyorum. Aslında buna gerek yoktu. Kendisi Türkiye’de nadir bulunan seslerden birine sahip." Dumlu, Doğan’ın, dava açılmasından sonra kendisini affetmesi için cep telefonuyla mesajlar gönderdiğini de söyledi. Bu olaydan sonra kendisinin de psikolojik dengesinin bozulduğunu ve iş bulamadığını iddia eden Dumlu, hakkında açılan davanın sonuçlanmasından sonra Doğan aleyhine maddi ve manevi tazminat davası açacağını kaydetti. İnci Doğan’ın Alanya’da 10 Mayıs 2005 tarihinde kaybolduğu öne sürülmüş, kaçırıldığı ihbarından sonra yol kenarında yaralı halde bulunmuştu. Yapılan araştırma sonucu olayın gerçek dışı olduğu ortaya çıkınca Şefik Ramazan Dumlu ile Dilek Acar da dahil olmak üzere haklarında dava açılmıştı. 
     
</TEXT>
</DOC>
