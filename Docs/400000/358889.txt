<DOC>
<DOCNO> 358889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun04.html </URL>
<DATE> 2005/07/07/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Bush bisiklet gezisi sırasında İskoç polisiyle çarpıştı... 
</HEADLINE>
<TEXT>

     ABD Başkanı George Bush, G8 Zirvesi öncesi bisikletle çıktığı gezintide bir İskoç polisine çarptı. Başkan Bush kazayı hafif sıyrıklarla atlatırken, polis memuru hastaneye kaldırıldı. 
     Sanayileşmiş ülkelerin oluşturduğu G8 zirvesine katılmak için İskoçya’nın Edinburgh kentine gelen ABD Başkanı George Bush, zirve öncesinde bisikletle gezintiye çıktı. 
     Bezay Saray sözcüsü Scott McClellan, Bush’un bisikletten düşmesinden sonra açıklama yaptı. 
     McClellan, Bush’un yağmurlu havada bisikletle gezinirken yolda kaydığını, ellerinde ve kollarında sıyrıklar olduğunu söyledi. Beyaz Saray sözcüsü, çarpışmada yaralanan İskoç polisin ise hastaneye kaldırıldığını belirtti. 
     Doktor tarafından ABD Başkanı George Bush’un sıyrıklarına bandaj yapıldığını dile getiren Scott McClellan, polis memurunun ise ayak bileğinin incinmiş olabileceğini söyledi. 
     Beyaz Saray sözcüsü McClellan, Bush’un yaptığı bisiklet kazasının G8 Zirvesi’ndeki programını etkilemediğini, İngilitere Kraliçesi Elizabeth’in liderlerin onuruna verdiği yemeğe katıldığını açıkladı. 
     
     Bisikletten daha öncede düşmüştü 

     ABD Başkanı George Bush, geçtiğimiz yıl mayıs ayında Crawford’daki çiftliğinde dağ bisikletine bindiği sırada düşerek yaralanmıştı. Bush o zamanda kazayı hafif sıyrıklarla atlatmıştı. 
     Beyaz Saray sözcüsü Trent Duffy, Bush'un kazayı, çenesinde, dudağının üst kısmında, burnunda, sağ elinde ve her iki dizinde ufak sıyrıklar ve çiziklerle atlattığını açıklamıştı. 
     Kazanın, Bush'un bir Gizli Servis görevlisi ve şahsi doktoru Richard Tubbs ile birlikte bisiklete bindikleri sırada meydana geldiğini söyleyen Duffy, doktor Tubbs'ın çizikleri ve sıyrıkları temizlemesinin ardından, ABD Başkanı Bush'un tekrar bisiklete binerek turu tamamladığını dile getirmişti. 
     Geçtiğimiz yıl ABD Başkanı George Bush yediği cips nedeniyle boğulma tehlikesi geçirmişti. Cips, ABD Başkanı'nın boğazına takılmıştı. . 

     
</TEXT>
</DOC>
