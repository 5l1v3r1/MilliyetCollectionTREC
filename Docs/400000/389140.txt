<DOC>
<DOCNO> 389140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/yazar/altan.html </URL>
<DATE> 2005/10/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yurtsever rüşvetçilerin listesi 
</HEADLINE>
<TEXT>


Amerika'nın kendisinden savaş uçağı alanlara verdiği rüşvetleri açıklaması ensesi yağlı ve Anayasa'ya bağlı yurtsever rüşvetçiler arasında geniş bir hoşnutsuzluk yaratmıştır. Eski yiyicilerden Hainzade Hidayet Şinanay, bu konuda verdiği demeçte 
- Biz, bu yurdu niçin çok seviyoruz Elbette rüşvet, komisyon ve haraç aldığınız için seviyoruz. Avantası olmayanlar, yurtlarını sevmezler. Onların yeri ya zindan, ya idamdır, demiştir. 

Hainzade Hidayet Şinanay'ı destekleyen İshak Çokalçak da, kişinin vatan sevgisini görmek için, kesesini görmek gerektiğini belirtmiş ve 
- Çalmayan, çırpmayan, alavare dalavere çevirip komisyon, rüşvet uçaklarla gemi ve trenlerden parsa Boğaz ve Marmara kıyılarından arsa almayanlar, bu toprağın, bu suyun, bu havanın değerini anlayamazlar vatan millet nutukları atıp, siyah arabalarda yanlayamazlar, demiştir. 

Bekçi Bekir ve mübaşir Rüştü Tekir, üç beş lira da olsa, her zaman rüşvet aldıklarını ve bununla gurur duyduklarını söyleyerek daha büyüklerin, daha büyük rüşvetler almasına çok sevindiklerini, kahvehanede eski yargıçlardan Kemal Nemal'a açıklamışlardır. 

Gelen son haberlere göre, siyasal çevrelerde yurtsever rüşvetçilerin listeleri hazırlanmaktadır. 
Akla gelmedik kodamanlar, listeye girmek için çırpınmakta liman, baraj, okul, hastane, garaj ve ne varsa sayısız ihale ve inşaattan yetim, dul ve sakattan kimsenin gözünün yaşına ve tabağındaki iki zeytinlik aşına bakmadan, rüşvet aldıklarını iddia etmektedirler. 

İnsanın yüreğini coşturan bu yurtseverlik tablosu, sık sık kontak yapan demokrasinin kablosu yüzünden TV ekranlarına tam yansıyamamıştır. Dul Behice bu gürültü patırtı arasında, kimden gebe kaldığını anlayamamıştır. 

Ünlü Ord. Prof. Tif. Sif. Pöf. Puf. Dr. Doç. Hamit Uzuneşekoynamaz, birçok dile çevrilmiş olan "Sık Sık Nasıl Çalmalı, Kimden Rüşvet Almalı " adlı bilimsel yapıtında şöyle demektedir 
- Ataların kahramanlığından, Ahırkapı samanlığından, Viyana kapılarından, Sinan'ın yapılarından söz ederek çalmak gerekir. Sert bakış şarttır. Huriye lokum gibi Fikriye biraz karttır. Çevreyi sık sık kurşun sıkarak bir parça korkutmalı rüşvet, komisyon, vurgun, soygun, avanta ve lavantayla bütün ülkeyi kokutmalı... 

Yurtsever rüşvetçilerin başında kimin geldiği, kıskançlık yaratmamak için açıklanmamaktadır. Uçaklardan yürütülen milyonlar, iyice çamurlaşmış ama henüz balçıklaşmamıştır. 

Özellikle dışarıdan alınacak değerli araçlar için kurulan komisyonlara, neden "komisyon" dendiği artık çok iyi çakılmış yurtsever rüşvetçilerin ellerine, ayaklarına dolarlardan ziller takılmış rüşvete karşı çıkan uğursuzların başı, kısa sürede "demokrasi düşmanı" oldukları gerekçesiyle yakılmıştır. 

Dilediği borazanı dilediği gibi öttürmek ve her fırsatta çıkarını söktürmekle tanınmış Harami Dinlemezyer'in yüksek makamlarda bulunduğu sırada, oğlunu da adamakıllı kayırdığı gümrük işi, hurda gemi, banka armağanı ne varsa, veledine de iyi bir pay ayırdığı bilinmektedir. Nazlı Belkıs ne zaman sevişse, duş almayıp bir beze silinmektedir. 

Dört dörtlük siyasetçilerle yandaşları birbirlerine, Tevfik Fikret'in manzumesini politik bir öğüt olarak sunmaktadırlar 
Yiyin efendiler yiyin bu sofra iştahı sizin 
Doyunca, tıksırınca, çatlayıncaya kadar yiyin. 

Yurtsever rüşvetçiler, bu manzumeye layık olmak için ellerinden geleni yapacaklarını ve çatladıktan sonra bile, bu vatan için yemeye devam edeceklerini söylemişler ve alkışlanmışlardır. 
Bu yiğit ve yürekli davranışı anlayamayanlar, özel olarak yapılmış, kocaman başlı bir rüşvetçi kamışıyla, kamışlanmışlardır. 

Not 29 yıl önce yazılmış bir yazı... "Zurnada Peşrev Olmaz"dan... 



</TEXT>
</DOC>
