<DOC>
<DOCNO> 358305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun43.html </URL>
<DATE> 2005/07/05/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
KKTC'deki kaçak Türk işçiler panikte 
</HEADLINE>
<TEXT>

     CNNTÜRK 

      KKTC'de kaçak olarak çalışan binlerce Türkiyeli, yeni Göç Yasası'nın yürürlüğe girmesi sebebiyle akın akın Ada'yı terkediyor. 
     Yasaya göre, kaçak işçiler yakalanmaları durumunda aldıkları günlük asgari ücretin iki katı kadar para cezası ödemek zorunda kalıyor. 
     Kaçak işçilere yönelik operasyon, geçtiğimiz yıl Türkiye ile Kuzey Kıbrıs Türk Cumhuriyeti arasında çalışma hayatıyla ilgili bir protokolün imzalanmasıyla başladı. 
     Ardından Kuzey Kıbrıs Meclisi, yılbaşında Muhaceret Yasası'nda değişiklik yaparak, Ada'da kaçak olarak yaşayanlara kayıt altına girmeleri için altı ay süre verdi. 
     30 haziranda dolan altı aylık sürede 25 bin Türkiyeli işçi çalışma izni için başvurdu ve tümüne izin verildi. Kuzey Kıbrıs hükümeti ayrıca, çalışmak amacıyla Ada'ya gelenlerin 'pasaportla ülkeye giriş yapması' şartını getirdi. 
     Ada'ya kimlikle ya da pasaportla giren kişilere otomatik olarak üç aylık vize veriliyor. Yeni Muhaceret Yasası'na göre, 1 temmuzdan sonra üç aylık vize süresi dolmasına rağmen Ada'da kalan yabancılar için günlük asgari ücretin iki katı ceza uygulanacak. 
     
     Günlük ceza 66 YTL 
     Kuzey Kıbrıs Türk Cumhuriyeti'nde bir günlük asgari ücret 33 YTL 20 kuruş. Yani, Ada'da izinsiz çalışmanın günlük cezası 66 YTL 40 kuruşa geliyor. 
     Cezayı ödemeden Ada'dan ayrılanlar tekrar gelişlerinde cezayı iki katı olarak ödemek zorunda kalıyor. Bu cezayı ödemedikleri durumda ise Ada'ya girişleri yasaklanıyor. 
     Kaçak işçi çalıştıran işyerleri de ağır para cezası tehdidi altında. Emniyet yetkilileri üç gün içinde 6 binden fazla kaçak işçinin feribotlarla Ada'dan ayrıldığını ve işyerlerine yönelik baskınlar da başladığını açıkladı. 
     KKTC, özellikle inşaat sektörü, sigorta ve vergi yükü sebebiyle kaçak işçi çalıştırmayı tercih ediyor. 
     
</TEXT>
</DOC>
