<DOC>
<DOCNO> 397927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko21.html </URL>
<DATE> 2005/11/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Vakıfbank, Banque du Bosphore'daki hisselerini devretti... 
</HEADLINE>
<TEXT>

     Türkiye Vakıflar Bankası T.A.O., Banque du Bosphore'un sermayesinde sahip olduğu yüzde 20.00 oranındaki 3.2 milyon Avro nominal değerli hisselerini Axa Compagnie Financiere de Paris tarafından hesaplanan değer olan 4 milyon 402 bin avro bedelle ve bedeli hisselerin transfer tarihinde direkt olarak ödenmek koşuluyla Axa Compagnie Financiere de Paris'ye devretti. 
     Türkiye Vakıflar Bankası T.A.O.'dan İMKB'ye gönderilen yazıda, Vakıfbank Yönetim Kurulu'nun, şirket iştiraklerinden Banque Du Bosphore'nin sermayesinde sahip olunan yüzde 20.00 oranında 3 milyon 200 bin avro nominal değerli hisselerin, 31 Aralık 2004 tarihli net aktif değeri üzerinden Axa Compagnie Financiere De Paris tarafından hesaplanan değer olan 4 milyon 402 bin avro bedelle ve bedeli hisselerin transfer tarihinde direkt olarak ödenmek koşuluyla Axa Compagnie Financiere De Paris'e devredilmesine karar verdiği belirtildi. 
     Vakıfbank yazısında ayrıca, devir ile ilgili olarak ilgili makamlardan gerekli izinlerin alınmasının, hazırlanacak Hisse Devir Sözleşmesinin imzalanmasının, gerekmesi halinde yurtdışında üçüncü kişilere vekalet verilmesinin, yapılması gereken her türlü masrafların Banka tarafından karşılanmasının, satış karı oluşması halinde bu karın Banka sermayesine ilave edilmesinin Yönetim Kurulu'nun dünkü toplantısında görüşülerek karara bağlandığı bildirildi. 
     Vakıfbank iştiraklerinin yeniden yapılandırılması ve Finansal Durum Tespiti Çalışması Projesinin vergiler hariç 295 bin ABD Doları bedelle Mc Kinsey Company Danışmanlık Hizmetleri Ltd. Şti. firmasina verilmesinin de Yönetim Kurulunun dünkü toplantısında karara bağlandığı kaydedildi. 
     
</TEXT>
</DOC>
