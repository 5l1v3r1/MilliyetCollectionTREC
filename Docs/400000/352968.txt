<DOC>
<DOCNO> 352968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonsiy20.html </URL>
<DATE> 2005/06/17/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Bülent Arınç ve Cemil Çiçek, Manisa'da.. 
</HEADLINE>
<TEXT>

     TBMM Başkanı Bülent Arınç, adalet konusunda son 3 yılda yapılan çalışmaların geçmişte yapılanların kat kat üstünde olduğunu belirtti. 
     Arınç, Adalet Bakanı Cemil Çiçek’le Manisa’nın Akhisar İlçesi’nde yaptırılacak Adalet Sarayı’nın temel atma törenine katıldı. 
     Arınç, bir avukat olarak yıllarca Manisa ve ilçelerinde fiziki koşulları kötü adliye binalarında hizmet verdiğini ve bu alandaki sıkıntıları yaşayarak öğrendiğini söyledi. 
     Manisa Adalet Sarayı’nın da ağustos ayında yapımına başlanacağını ve 10 ay içinde tamamlanacağını belirten Arınç, "Ardından Turgutlu Adliye Sarayı yapılacak. Akhisar ile birlikte 3 Adliye Sarayı da yaklaşık 1 yıl içinde bitirilecek" dedi. 
     Arınç, Adalet Bakanlığı’nın en yoğun çalışan ve hizmet üreten kurumlardan biri olduğunu ifade ederek, "Örneğin 3 saatlik parlamento çalışma süresinin 1.5 saatini Adalet Bakanlığı’ndan gelen tasarılara ayırıyoruz. AB uyum yasaları ile ilgili bu bakanlığımız fevkalade atak davrandı" diye konuştu. 
     Hakimler ve savcılar ile ilgili yeni yasal düzenlemenin tamamlanmak üzere olduğuna dikkati çeken Arınç, adaletin bu organlarının daha rahat, çabuk ve huzurlu çalışma imkanı yakalayacağını vurguladı. 
     TBMM Başkanı Arınç, 3 yıl avukatlık yapanların sınava tabi tutularak hakimlik yapabilmelerine fırsat tanıyan düzenleme ile mübaşir ve insan koruma memurluklarıyla ilgili önemli çalışmalar yapıldığını da dile getirerek, "Adalet konusunda son 3 yılda yapılanlar geçmişte yapılanların kat kat üstündedir" dedi. 
     
     BAKANI ÇİÇEK 
     Adalet Bakanı Cemil Çiçek de Akhisar Adliye Sarayı’nın yapımını üstlenen müteahhit firmanın yetkilisini kürsüye çağırarak, inşaatı 300 günde bitirme sözü aldı. İnşaat için ödenecek tutarın bankada bloke edildiğini bildiren Bakan Çiçek, buranın tamamlanmasıyla, paranın hemen verileceğini ifade etti. 
     Türkiye genelinde adalet saraylarının yenilenmesi projesi kapsamında halen 150 merkezde inşaatların sürdüğünü dile getiren Çiçek, "Lafın azını söylüyor çoğunu yapıyoruz. Lafla peynir gemisi yürümüyor. Adalete gereken önemi vermemenin bedellerini bu ülke ödemiştir" dedi. 
     Çiçek, Akhisar Adliye Sarayı’nın 3 milyon YTL’ye 3 trilyon lira 
     mal olacağını sözlerine ekledi. 
     
     E-ADALET PROJESİ 
     e-devlet projesi kapsamında en hızlı gelişen projenin e-adalet olduğunu ifade eden Bakan Çiçek, bir müzekkerinin verilmesinin 2-3 ay aldığını, yeni sistemle birlikte avukatların yazıhanelerinden dava açabileceğini, müvekkillerin ise evdeki bilgisayardan davaları takip etme olanağı bulacağını bildirdi. Proje için 227 milyon YTL 227 trilyon lira kaynak ayrıldığını söyleyen Bakan Çiçek, "Bu sistemle babadan oğla devam eden davalar ve bunlarla ilgili şikayetler ortadan kalkacak" dedi. Manisa Valisi Orhan Işın da adaletin kendine yakışır yerlerde sunulmasının insan haklarının da bir gereği olduğunu kaydetti. Akhisar Cumhuriyet Savcısı Ekrem Aydıner ise yıllardır süren adaletle ilgili şikayet ve isteklerin çözümlendiğini görmekten mutlu olduklarını belirtti. Bu arada Adalet Bakanı Cemil Çiçek temel atma töreninden önce Manisa Adalet Sarayı’nda Başsavcı Sait Gürlek Ağır Ceza Mahkemesi Başkanı Mehmet Yılmaz, İdari Mahkemesi Başkanı Emin Ayhan Çarıkçı hakimler ve savcılarla bir toplantı yaptı. Çiçek, törenden sonra da Akhisar Kaymakamı, Belediye Başkanı ve AK Parti İlçe Teşkilatı’nı ziyaret etti. 
     
</TEXT>
</DOC>
