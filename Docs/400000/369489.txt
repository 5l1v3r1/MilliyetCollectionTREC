<DOC>
<DOCNO> 369489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sondun11.html </URL>
<DATE> 2005/08/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Der Spiegel Sakra, bir dönem Almanya'da yaşadı 
</HEADLINE>
<TEXT>

     Alman Der Spiegel dergisi, Türkiye’de İsrail yolcu gemilerine saldırı hazırlığı içindeyken yakalanan Suriyeli Luai Sakra’nın, bir dönem Almanya’da yaşadığını yazdı. 
     Derginin haberinde, Sakra’nın, Eylül 2000’de Almanya’dan iltica talebinde bulunduğu ve başvurusunun incelendiği dönemde eşi ve 2 çocuğuyla Baden-Württemberg eyaletindeki Schramberg kentine yerleştiği belirtildi. 
     İltica talebi reddedilen Sakra’nın, Freiburg İdare Mahkemesi’nde açtığı davayı da kaybetmesi üzerine, Temmuz 2001’de izini kaybettirdiği ifade edildi. 
     Sakra’nın Almanya’yla hala irtibatı bulunduğu bildirilen haberde, Sakra’nın 2 kızkardeşinin, daha önce Afganistan’daki eğitim kamplarını ziyaret eden, şimdi Almanya’nın güneyinde yaşayan ve Müslüman olan Alman Christian ve Matthias K. kardeşlerle evli oldukları kaydedildi. 
     Irak’taki terörist Ebu Musab El Zerkavi ile yakın ilişkisi olduğu tahmin edilen Sakra’nın, İstanbul’da bir havranın ve HSBC bankasının önünde düzenlenen bombalı saldırıları da finanse ettiğinin sanıldığı belirtildi. 
     Zerkavi gibi Sakra’nın da 2002’de Ürdün’de bir terör örgütü üyesi olduğu için gıyabında 15 yıl hapis cezasına çarptırıldığı, Suriye gizli servisini de ABD’deki 11 Eylül saldırılarından bir gün önce, saldırı yapılacağı yönünde uyardığı, ancak bu bilginin saldırılardan kısa bir süre sonra ABD’ye ulaştığı kaydedildi. 
     
</TEXT>
</DOC>
