<DOC>
<DOCNO> 376734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko36.html </URL>
<DATE> 2005/09/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdemir'le de ilgilenen SCM Agresif fiyat kırmaya asla dahil olmadık 
</HEADLINE>
<TEXT>

     Erdemir ihalesine katılmak için ön yeterlilik alan Azovstal-Metinvest ortak girişiminde şirketleri bulunan SCM Grup, ''agresif fiyat kırma çalışmalarına asla dahil olmadığını'' bildirdi. 
     Ukrayna kökenli System Capital Management'in SCM , Türkiye'de ''Ukraynalı bir şirket tarafından yapıldığı kaydedilen fiyat kırma uygulaması'' konusundaki haberlerle ilgili açıklamasında, ''Ukrayna merkezli, Avrupa'nın öncü endüstriyel gruplarından SCM, agresif fiyat kırma çalışmalarına asla dahil olmamıştır. Aksine, SCM ciddi olarak Türkiye'de çelik pazarının geliştirilmesi amacına son derece sadık. Erdemir ihalesi için rekabet etme sebeplerinden biri de bu pazara daha iyi ve kolay giriş elde edebilmek'' denildi. 
     İddiaların, Erdemir'in özelleştirilmesi ihalesinin Ukraynalı katılımcılarından birine karşı yapıldığı savunulan açıklamada, şu görüşlere yer verildi 
     ''İhaleye Ukrayna'dan katılan bir tek kalifiye ihale katılımcısı var SCM Grup'a ait firmalar tarafından kurulan Azovstal-Metinvest Ortak Teşebbüsü. SCM, ne Azovstal'ın, ne de diğer çelik tesislerinden birinin iddia edilen dampingle ilgisi olmadığını teyit ediyor. Kamu için uzun vadeli bir yatırımcı ve hem Türkiye pazarı hem de uluslararası standartlara bağlı, saydam bir şirket olarak, fiyat kırmanın sebep olacağı zararların tamamen farkında olarak, SCM, ismini, itibarını bu şekilde bir davranışla asla riske etmez.'' Açıklamada, SCM'nin çalışanlarına, onların ailelerine ve kamuya son derece bağlı, uzun vadeli ve sorumlu bir yatırımcı olarak itibarını önemsediği ifade edilerek, şirketin son olarak global ekonomiye dönen Ukrayna'ya bağlılığı kadar, Ukrayna'daki başarılarının, şirketin varlıklarının genişliğinin ve derinliğinin altını çizmek amaçlı dünya çapında kurumsal bir iletişim kampanyası başlattığı bildirildi. 
     Verilen bilgiye göre, Ukrayna Donetsk merkezli SCM, 2000 yılında kuruldu ve bugün temel endüstrilerde düzinelerce işi kontrolü altında tutuyor. 
     130 binden fazla çalışanı olan şirketin varlıkları arasında, demir madeni ve kömür işletmesi, çelik üretimi, enerji üretimi ve dağıtımı, sigorta, bankacılık, yiyecek, içecek ve turizm hizmetleri bulunuyor. 
     
</TEXT>
</DOC>
