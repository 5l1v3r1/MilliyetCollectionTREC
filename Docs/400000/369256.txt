<DOC>
<DOCNO> 369256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko23.html </URL>
<DATE> 2005/08/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Güney Koreli firma yetkilileri Erdemir'i inceledi... 
</HEADLINE>
<TEXT>

     Zonguldak'ın Ereğli İlçesi'nde kurulu Ereğli Demir ve Çelik Fabrikaları ERDEMİR T.A.Ş'in özelleştirilmesine yönelik ihalede ön yeterlilik alan Güney Kore firması yetkililerinin tesislerde inceleme yaptığı öğrenildi. 
     Alınan bilgiye göre, ERDEMİR'in özelleştirilmesine yönelik ihalede ön yeterlilik alan firmalardan Güney Kore'den Posco yetkilileri tesislerde dolaşarak incelemelerini gerçekleştirdi. 
     Firmanın 15 yetkilisinin işçilerin çalıştığı üniteleri de dolaştığı, herhangi tepkiyle karşılaşmadıkları ve incelemeden memnun kaldıları öne sürüldü. 
     ERDEMİR Genel Müdür Vekili Fadıl Demirel, AA muhabirine konuya ilişkin yaptığı açıklamada, ön yeterlilik alan firmaların fabrikada gezilerini gerçekleştirdiklerini söyledi. 
     Fabrikalarının bugüne kadar hep başarılarıyla adından söz ettirdiğini, ERDEMİR'in imajının bozulmasını da istemediklerini belirten Demirel, şöyle konuştu 
     ''İşçilerimizle yıllara varan dostluğumuz var. Özelleştirme İdaresi Başkanlığı'nın istediği firmalar tesislerde sorunsuz gezebiliyorlar. Şu ana kadar 5 firma incelemede bulundu. Bu konuda detaylara inmek istemiyorum. ERDEMİR ile ilgili verimi, maliyeti, üretimi ve toplam kaliteyi konuşmalıyız. İşçimizle devletimizin karşı karşıya getirilmesini istemiyoruz. Yıllara varan dostluğum olan işçilerimizin dur dediğim yerde duracağına inanıyorum. Burada gerekli kanun hakimiyeti var. Firmalar teşekkür ederek tesislerden ayrılıyorlar.'' 
     
     ERDEMİR'DE REKORLARA DEVAM 
     Konvertörde 3500 döküm yapıp çelikhanede üretim rekoru kırarak fabrika tarihinde görülmemiş rakama ulaştıklarını anlatan Demirel, ''İşçilerimizle yeni bir rekorun kırılmış olmasını kutladık. Daha önce uzun yıllarda döküm sayısı 1500'ü geçmemişti. 1 dökümde 120 ton çelik çıkıyor. Üretimin artması maliyetleri de aşağıya düşürecektir. ERDEMİR işçisi rekorlarına devam edecektir'' dedi. 
     Bu arada Demirel, henüz asaleten atamasının yapılmadığını, 29 Ağustos'ta gerçekleştirilecek yönetim kurulu toplantısında konunun gündeme gelebileceğini kaydetti. 
     
</TEXT>
</DOC>
