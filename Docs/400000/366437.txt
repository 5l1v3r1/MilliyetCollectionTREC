<DOC>
<DOCNO> 366437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo12.html </URL>
<DATE> 2005/08/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Şahin UNIVERSIADE 2005'te tesisler açısından bir sorun kalmadı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 11-21 Ağustos günlerinde gerçekleşecek 23. Dünya Üniversiteler Yaz Spor Oyunları'nda UNIVERSIADE 2005 tesisler açısından bir sorun kalmadığını söyledi. 
     Bakan Şahin, İzmir Valisi Oğuz Kağan Köksal'ı makamında ziyaret etti. Bakan Şahin, Valiliğe gelişinde tören mangasıyla karşılandı. Şahin, bir süre önce İzmir'e atanan Vali Köksal'ın görev yaptığı illerde başarılı hizmetler ortaya koyduğunu belirterek, Bursa'da görev yaptığı sürede, Gençlik ve Spor Genel Müdürlüğü işbirliğiyle Bursa'ya bir çok spor tesisi kazandırdığını ve bunların tamamına yakınını gerçekleştirdiğini bildirdi. Vali Köksal'ın İzmir gibi önemli bir kentte aynı başarıyı, performansını artırarak göstereceğini kaydeden Bakan Şahin, şöyle konuştu 
     ''Kendisi UNIVERSIADE gibi önemli bir uluslararası organizasyon öncesi göreve başladı. Birlikte UNIVERSIADE'ı başarıyla tamamlayacağız. Bugün İzmir'de oyunların hazırlık ve düzenleme kurulu toplantısını yapacağız. Sayın valimiz de kurulun üyesidir. Şurada 9 gün kaldı. Bu toplantıda son hazırlıkları gözden geçireceğiz. İlk intiba çok önemlidir. Sporcuları, yöneticileri, havaalanından alıp Oyunlar Köyü'ne yerleştirinceye kadar vereceğimiz muhataplık çok önemlidir. Karşılama ve yerleştirme açısından nelere dikkat edeceğimizi ele alıp konuşacağız. Oyunlarda tesisler açısından bir sorunumuz kalmadı. Aksayan şeyler varsa bunu görüşüp kısa sürede çözüme kavuşturacağız.'' Vali Köksal da, göreve başlamasından sonra kendisine ilk ziyareti Bakan Şahin'in yaptığını belirterek, kendisine teşekkür etti. UNIVERSIADE'nin İzmir için, Türkiye için önemli olduğunu ifade eden Vali Köksal, ''Sayın Bakan'ın başında bulunduğu komite, bizlerin problemlerine çözüm getirmek için yardımcı olmaktadır. Görev yaptığım yerlerde spor konusunda sayın bakanımın hep yardımlarını gördüm'' dedi. 
     Bakan Şahin, vilayet ziyareti sırasında anı defterini de imzaladı. 
     
</TEXT>
</DOC>
