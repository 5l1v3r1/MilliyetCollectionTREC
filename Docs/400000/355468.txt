<DOC>
<DOCNO> 355468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur14.html </URL>
<DATE> 2005/06/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Çatıda can pazarı Beşiktaş'ta yangın çıktı, 5 kişi mahsur kaldı 
</HEADLINE>
<TEXT>

     Beşiktaş'ta bir binada çıkan yangın sırasında oluşan duman nedeniyle çatıda mahsur kalan 1'i çocuk 5 kişi, itfaiye ekiplerince kurtarıldı. 
     Vişnezade Mahallesi Çatalçeşme Sokak'taki 5 katlı Erok Apartmanı'nın 4. katında gece saatlerinde çıkan yangın dolayısıyla oluşan yoğun duman, kısa sürede binanın merdiven boşluğunu doldurdu. 
     Binanın üst katında oturan 3.5 yaşındaki Yusuf Arman, annesi Gülgün ve babası Yücel Açın ile bir başka kadının da aralarında bulunduğu 5 kişi, merdivenlerden aşağı inemeyince çatıya çıkarak beklemeye başladı. 
     Yangının söndürülmesi ve bu kişilerin kurtarılması için olay yerine itfaiye çağırıldı. Ancak olay yerine ulaşmaya çalışan itfaiye ekipleri, dar sokaklar ve özellikle bu sokaklara park edilen araçlar yüzünden bir süre bina önüne ulaşamadı. 
     İtfaiye görevlilerinin bazı araçları sokak kenarına itmesiyle bina önüne ulaştırılabilen itfaiye araçlarındaki ekipler, yangına müdahale etti. 
     Söndürme çalışmaları sürerken itfaiyeciler, çatıya merdiven uzatıp burada mahsur kalan 1'i çocuk 5 kişiyi yara almadan kurtardı. 
     Kısa sürede söndürülen yangında maddi hasar oluştu. 
     Bu arada olay nedeniyle evlerinden dışarı çıkan bazı vatandaşlar, araçlarını sokaklara park edenlere tepki gösterdi. 
     
</TEXT>
</DOC>
