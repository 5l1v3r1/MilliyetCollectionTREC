<DOC>
<DOCNO> 368425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur08.html </URL>
<DATE> 2005/08/09/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bomba uzmanı tatile gidince... 
</HEADLINE>
<TEXT>

     Bolu’da bir otomobilin üzerine bırakılan şüpheli çantaya müdahale için, kentteki tek bomba imha uzmanının tatile gitmesi nedeniyle Düzce’den ekip istendi. 
     Kent merkezinde bulunan bir otoparkta, Osman Özbakan’a ait park halindeki otomobilin üzerine şüpheli çanta bulunduğu ihbarı alan polis ekipleri, olay yerine geldi. 
     Araç sürücüsü çantanın kendisine ait olmadığını belirtince, polis ekipleri, otoparkın çevresinde güvenlik önlemi alarak, olay yerine bomba imha uzmanı istedi. 
     Bolu’da görev yapan tek bomba imha uzmanının tatile gittiğinin anlaşılması üzerine Düzce’den ekip isteyen güvenlik güçleri, uzman yaklaşık 1 saat boyunca gelmeyince çevrede araştırma başlattı. 
     Yapılan araştırma sonucu, çantayı aracın üzerinde unuttuğu belirlenen Erhan Y, olay yerine getirilerek, polisin yaptığı kontrol sonrasında içinde kitap bulunan çantasını aldı. 
     Erhan Y, ifadesi alınmak üzere karakola götürüldü. 
     
</TEXT>
</DOC>
