<DOC>
<DOCNO> 353621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun25.html </URL>
<DATE> 2005/06/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Frattini Türkiye'nin daha fazla sabretmesi gerekecek... 
</HEADLINE>
<TEXT>

     Avrupa Birliği Komisyonu Başkan Yardımcısı Franco Frattini, Türkiye'nin AB'ye tam üye olabilmesi için uzun yıllar gerekeceğini belirterek, aday ülkelerin daha sıkı bir şekilde mercek altına alınacağını söyledi. 
     Frattini, İtalyan gazetelerinden Il Messaggero'nun bugünkü sayısında yayımlanan demecinde, ''Genişleme süreci devam edecek. Ama Türkiye'nin daha fazla sabretmesi ve istenilen reformları hayata geçirdiğini somut biçimde göstermesi gerekecek'' dedi. 
     Fransa ve Hollanda'da AB anayasasına hayır denilmiş olmasının AB'nin genişleme sürecini de yavaşlatacağını belirten Frattini, şunları kaydetti 
     ''Genişleme sürecinin bugüne dek nasıl yürütüldüğü de Fransa ve Hollanda vatandaşlarının eleştirel biçimde nazarı itibara aldıkları bir konuydu. Bulgaristan, Romanya, özellikle de Türkiye gibi ülkelerin artık daha kuvvetli bir merceğin altına yatırılacakları açıktır.'' Frattini, AB'nin, aday ülkeleri özellikle insan hakları konusunda daha sıkı biçimde incelemesi gerekeceğine dikkati çekerek, şöyle dedi 
     ''Örneğin temel haklar meselesi Cezaevi koşulları, yargının bağımsızlığı, ceza yasası reformu, ifade özgürlüğü. Bu meseleler, özellikle de Türkiye konusunda bundan böyle çok daha titiz bir şekilde incelenecektir.'' Franco Frattini, ''Dolayısıyla Türkiye'nin beklemesi mi gerekecek '' biçimindeki soruyuysa şöyle yanıtladı 
     '' Türkiye Avrupa'ya doğru yürüyen bir ülke. Ama dostlarımıza, istenilen reformların hayata geçirildiğini somut biçimde gösterebilmek için uzun yıllar gerekeceğini söylememiz lazım. Geçmişe oranla daha sıkı gözetim yapmamız gerekecek.'' Frattini, Türkiye'nin üyeliğinin AB'nin kimliği açısından bir sorun oluşturup oluşturmayacağına ilişkin bir soruya karşılık olarak da şunları söyledi 
     ''Bu reel bir risk. Ama İslam dünyasına medeniyetler arası çatışmayı besleyenin biz olmadığımızı göstermemiz lazım. Kimlik kriteri değerlendirmeye alınacaktır. Bu, Avrupa'nın bu Müslüman dünyayla diyalogun öncülüğüne soyunduğu bir dönemde, halkı Müslüman olan büyük bir ülkeye kapıları kapatmanın işimize gelip gelmediğini değerlendirmek için kullanılacak.'' Avrupa Birliği Komisyonu Başkan Yardımcısı Franco Frattini, ''Fransa-Almanya ittifakı artık öldü'' başlığıyla yayımlanan söyleşide, Fransa ve Hollanda'da AB Anayasası'na hayır denilmesinin, ''sağlıklı bir tokat'' işlevi gördüğünü ileri sürerek, yeni tabloyu şu sözlerle betimledi 
     ''Fransa-Almanya ittifakı artık sona erdi. Artık demokrasi ihracında. Amerika Birleşik Devletleri'ne daha yakınız.'' 
     
</TEXT>
</DOC>
