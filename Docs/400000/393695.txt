<DOC>
<DOCNO> 393695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun21.html </URL>
<DATE> 2005/11/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Avustralya'da camiye domuz kafası astılar 
</HEADLINE>
<TEXT>

     MERİH KALENDER Sydney DHA 

      AVUSTRALYA’nın Sydney kentinde bulunan Gelibolu Camii’nin parmaklıklarına kimliği belirsiz kişiler tarafından bir domuz kafası asıldı. 
     Türk kökenli göçmenlerin yoğun olduğu Auburn semtinde değişik Müslüman ülkelerin vatandaşlarının ibadet ettiği Gelibolu Camii’ne sabahın erken saatlerinde asıldığı tahmin edilen domuz kafası, İslam Derneği Başkanı İbrahim Din tarafından fark edilince bölgeden sorumlu polis karakoluna haber verildi. Konu ile ilgili araştırmalara başlayan polisin cami etrafında güvenliği artırdığı belirtildi. 
     Olayın Türkiye’ye bildirilmesinin ardından Türk resmi çevreleri Avustralya İçişleri Bakanlığı’ndan bilgi istedi. İbrahim Din ise, "Barış içinde ibadetini yapan Müslümanlar bu olay karşısında tedirginlik duymaya başladı" dedi. 
     
     MÜSLÜMANLAR HUZURSUZ 

     Federal hükümetin anti-terör yasasını parlamentodan geçirmek için yaptığı çalışmaları ’özgürlüklerin kısıtlanması’ olarak değerlendiren sivil toplum örgütleri, yasayı protesto etmek amacıyla miting ve yürüyüş düzenledi. Avustralya’da yaşayan Müslümanlar da, yasanın kendilerini hedef aldığını savundu. 
     Yeşiller Partisi önderliğinde yapılan mitingde konuşan Senatör Kerry Nettle, "Temsilciler Meclisi’ne sunulan terör yasası bu ülkedeki güvenlik güçlerine inanılmaz yetkiler verilmesini hedefliyor" dedi. Bu yasa kapsamında zanlıların kendi evinde 12 ay gibi uzun bir süre gözaltında tutulabileceğini ifade eden protestocular, telefon ve internet kullanımlarının bile yasaklanabileceğini belirtti. 
     Senatör Nettle, "Bu yasa, Avustralya tarihinde polise hiç görülmemiş oranda yetki veren bir kanun olacaktır" dedi. Daha sonra Avustralya Müslümanları Birliği Başkanı Waleed Kado ise ülkedeki Müslüman toplulukların yaşadığı sorunları anlattı. Anti-terör yasasının Müslümanları hedef aldığını savunan Kado, "Kısa vadeli çözümler mi getireceğiz, yoksa ciddi bir tahlil yapıp sorunları kökten mi halldeceğiz " diye konuştu. 
     
     TÜRKLERİN YOĞUN OLDUĞU SEMTTE POLİS ARACINA SALDIRI 

     Bu arada, Sydney ve Melbourne kentlerinde polisin düzenlediği operasyonlar devam ederken, dün gece Sydney’in batısında Türklerin de yoğun olarak yaşadığı Auburn semtinde, park halindeki bir polis aracına saldırı düzenlendi. Saldırganların Ortadoğu kökenli 3 kişi olduğunu açıklayan polis yetkilileri, olayda herhangi bir can kaybı veya yaralı olmadığını belirtti. 
     Polis otomobiline yaklaşan 3 kişinin, ellerindeki molotofkokteylini aracın ön camını kırarak içeri attığını ve kısa süre içinde alev alan aracın büyük hasara uğradığını açıklayan Auburn polis yetkilileri, saldırganların eşgallerinin belirlendiğini ve gerekli araştırmaların başlatıldığını ifade etti. 
     
</TEXT>
</DOC>
