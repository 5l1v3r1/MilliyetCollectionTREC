<DOC>
<DOCNO> 370117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/ekonomi/eko08.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Avrupa'nın en büyüğü 
</HEADLINE>
<TEXT>



İş Bankası, Doğu Avrupa ve Ortadoğu'nun en büyük bankası oldu. Dünyanın en saygın finans ve bankacılık dergilerinden biri olan The Banker'ın "Dünyanın Zirvedeki 1000 Bankası" sıralamasında, İş Bankası 34 basamak birden yükselerek 110'uncu sıraya çıktı. Banka, hem Türkiye'nin, hem de Türkiye'nin içinde bulunduğu coğrafi bölgenin en büyük ana sermayeye sahip bankası oldu. 
İş Bankası'ndan yapılan açıklamada, bankanın, 5.5 milyar dolar tutarındaki ana sermaye toplamıyla geçen yıla göre 34 basamak yükselerek 110'uncu sıraya çıktığı belirtildi. 
Sıralamaya göre, İş Bankası, Rusya, Çek Cumhuriyeti, Romanya, Polonya, Ukrayna, Yunanistan, İsrail ve Mısır'ın da içinde bulunduğu Doğu Avrupa ve Orta Doğu bölgesinin en büyük ana sermayeye sahip bankası konumuna ulaştı. 
İş Bankası'nın, hem Türkiye'nin, hem de Türkiye'nin içinde bulunduğu coğrafi bölgenin en büyük ana sermayeye sahip bankası olduğu bildirildi. 


</TEXT>
</DOC>
