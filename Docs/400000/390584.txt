<DOC>
<DOCNO> 390584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/guncel/axgun01.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müdürü uyardım' 
</HEADLINE>
<TEXT>


Tutuklanan görevlileri çalıştıran şirketin sahibi Öztop, görevden alınan müdür Güler'i suçlayarak, "Vasıfsız elemanları değiştirmek istedim, kabul etmediler" dedi 

BÜLENT SARIOĞLU Malatya 

Malatya Çocuk Yuvası'nda kötü muamele nedeniyle tutuklanan görevlileri çalıştıran GÜLBA şirketinin sahibi Hüseyin Öztop, Sosyal Hizmetler İl Müdürlüğü görevinden alınan Yakup Güler'i suçlayarak, "Vasıfsız elemanları değiştirmek istedim, kabul etmediler. 'Bunlar faydalı insanlar' dediler. İl müdürünün kurbanıyım" dedi. 
AKP iktidarına yandaş olduğu için ihale aldığı ve paravan ortaklarla iş yürüttüğü iddiasını reddeden, yuvaya iddia edildiği gibi 43 değil 13 eleman gönderdiğini, tutuklanan personelin de geçmiş dönemden kalanlar olduğunu belirten Öztop, şunları söyledi 

'3 gecedir uyumadım' 
"Vicdanen çok rahatsızım. Üç gecedir uyuyamıyorum. Bizden sadece temizlikçi istediler. Niye bakıcı yapmışlar Niye demediler ki, 'çocuk bakıcısı getirin.' Ben işi aldıktan sonra İl Müdürü'ne gittim, 'Bu vasıfsız elemanlarla olmuyor' dedim. Bazı ihale kaybettiğimiz yerlerdeki tecrübeli elemanları oraya gönderecektik. 'Hayır değiştirmeyin, bunlar faydalı insanlar' dedi. Değiştirmeyin dedikleri için bu olay başımıza, o çocukların başına geldi." Öztop, yuvanın temizlik işini 1 Temmuz 2005'te aldığını, 4 aydan beri de sıfır k rla çalıştığını kaydederek, "Benim bu iktidarla hiçbir alakam yok. Ben Atatürkçü, sosyal demokrat bir insanım. CHP üyesiyim" dedi. 

Eğitimle ilgili değil 
Personelin maaşını asgari ücretten göstermesine karşın 200 YTL verdiği iddiasını reddeden Öztop, "Banka şubesine, asgari ücret, artı yemek ve yolla her ay 431 YTL yatırılmıştır" dedi. 
1999'da Öztop ve Mehmet Korkmaz tarafından kurulan şirket, Malatya'da yuva dışında Spor Lisesi ile Ziraat Bankası'nın Arapkir Şubesi ve Sümer Lisesi'nin temizlik işlerini yapıyor. Şirket 2001'e kadar üniversitenin havuzunda kimyasal bakım ve temizlik işini yürüttü. Temizlik hizmeti veren şirketin çocuk bakıcılığı ve eğitimiyle ilgili hiçbir uğraşı bulunmuyor. 

Genel müdür ilahiyat mezunu 

YILDIZ YAZICIOĞLU Ankara 
Sosyal Hizmetler ve Çocuk Esirgeme Kurumu SHÇEK Genel Müdürlüğü görevini vek leten yürüten İsmail Barış, Gölcük Ortaokulu ve İzmit Mimar Sinan Lisesi'ni bitirdikten sonra Uludağ Üniversitesi İlahiyat Fakültesi'nden mezun oldu. Marmara depremi döneminde kapatılan Fazilet Partisi'nden FP Gölcük Belediye Başkanı olan Barış, 3 Kasım 2002 seçimleri öncesi de AKP'den aday adayı oldu. 57. hükümet döneminde SHÇEK Genel Müdürü olan Mehmet Özdal, 58. hükümet döneminde de yerini korudu. Ancak 59. hükümet döneminde SHÇEK, Devlet Bakanı Güldal Akşit'e bağlandı ve Cafer Tatlıbal bu göreve getirildi. İmam hatip kadrolaşmasıyla dikkat çeken Tatlıbal'ın kararnamesi Cumhurbaşkanı Sezer tarafından veto edilince, henüz kararnamesi Köşk'e gönderilmemiş olan Barış vek leten genel müdür oldu. 

Nihayet hatırlandılar 

Malatya'da 0-6 yaş grubundaki çocukların kaldığı çocuk yuvasını ziyaret edenler, çocuklara kötü günlerin izlerini unutturmaya çalışıyor. Ziyaretçiler, çocuklara, hediye olarak şekerler, çikolatalar, oyuncaklar, maskeler getirdi. Çocuklar, bu yurtta belki de ilk kez, büyük mutluluk içinde oyuncaklarıyla oynamaya başladı. Genel Müdürlük de, olayın ortaya çıkmasının ardından, yuvaya uzmanlar gönderdi. 

Skandal yuva boşaltılıyor 

SALİHA ÇOLAK Ankara 
TBMM Töre Cinayetleri ile Kadın ve Çocuğa Yönelik Şiddeti Önlemek Amacıyla kurulan araştırma komisyonuna bilgi veren SHÇEK Genel Müdürü İsmail Barış, Malatya'daki yuvada şiddet olayıyla karşı karşıya kalan çocuklarda psikolojik travma olduğunu, bu nedenle yuvayı boşaltma kararı aldıklarını bildirdi. Komisyonda soruları yanıtlayan Barış, sorunun sistemde olduğunu, dünyada uygulanan sevgi evleri projesinin işleyeceğini, böylece ailesi olanların maddi yardımla ailelerinin yanında bakılacağını bildirdi. İstifa etmeyeceğini yineleyen Barış, çocukları Ankara, İstanbul ve Kocaeli'nde orman tesislerine dağıtacaklarını bildirdi. Sunum sırasında kurumda kalan çocuklardan bazılarının Kazakistan gibi ülkelerde okutulduğu yolunda bilgi verilince bir milletvekilinin "Fethullah Gülen okulları mı " diye sorması dikkati çekti. 

Vali Kadıoğlu Vicdanım rahat 

BÜLENT SARIOĞLU Malatya 
SHÇEK Genel Müdürü İsmail Barış, dün Vali Osman Derya Kadıoğlu'nu arayarak görüşünü aldı. Vali'nin, "Nakletmeye karşıyım. Buradan basın çekildikten sonra oradaki personeli 1 hafta içerisinde vasıflı hale getiririm" dediği öğrenildi. Vali Kadıoğlu, Çocuk Yuvası'ndaki kötü muamelenin sürmesinde payı olmadığı konusunda "vicdanen müsterih olduğunu" belirtti. Kadıoğlu Milliyet'e, "Bizden çok eşlerimiz oraya gidiyordu, ama böyle şeyler görmemişler. Biz gidince her şey iyi görünüyor" dedi. Kadıoğlu şöyle konuştu "Şayet şik yet olmuş da gereğini yapmamışsam istifa ederim. Bölücü unsurlar veya hadi protestocu gruplar diyeyim, gösteri, bildiri dağıtım yeri olarak PTT'nin önünü seçerdi. Artık yurdun orayı seçtiler." 

Görevli, öpüşen çocukları dövmüş 

Malatya Çocuk Yuvası'nda barınan çocukları dövdükleri gerekçesiyle tutuklanan temizlik görevlisi, miniklere uyguladığı şiddeti, "Çocukların birbirini öpmeleri" gerekçesine dayandırdı. Tutuklanan Şefika Solmazgül, ifadesinde, asgari ücretin altında bir maaşla çalıştığını, idareciler tarafından bakıcılık yapmaya zorlandığını belirtti. 

Yuva en son 5 yıl önce denetlenmiş 

CHP İzmir Milletvekili Erdal Karademir, çocuk yuvasının en son 2 Mayıs 2000'de denetlendiğini tespit ettiklerini belirterek, "Denetimi eksik bırakılan bir kurumda bu olayların yaşanması normaldir" dedi. CHP'li Muharrem Kılıç, çocukların AKP'nin kadrolaşması nedeniyle eski bakıcı annelerin işlerine son verilerek, temizlikçi kadınlara teslim edildiğini bildirdi. 

'Yurtlara ani baskın yapın' 

Başbakanlık İnsan Hakları Başkanlığı, Malatya'da yaşanan skandalın ardından olağanüstü toplantıya çağırdığı il ve ilçelerdeki kurul üyelerinden yurtlara baskın yapmalarını istedi. Başkanlık, "devletin görevini yerine getiremediğini" vurguladı. Başkanlıktan yapılan yazılı açıklamada, çocuk yuvasındaki görüntülerin üzüntü ile karşılandığı belirtildi. 

Referansçı vekil hastanelik oldu 

Malatya Çocuk Yuvası'ndaki "siyasi kadrolaşmada etkili olduğu" iddia edilen AKP Malatya Milletvekili Ali Osman Başkurt, hastanede kontrolden geçirildi. Başkurt, Malatya Sosyal Hizmetler İl Müdürü Yakup Güler için referans olduğunu doğrulamıştı. Önceki gün rahatsızlanan ve tansiyon hastası olan Başkurt, hastaneye kaldırıldı. 

'Şeker imam'dan vaazlı kınama 

Malatya Şeker Camii İmamı Celal Tilgen, cuma vaazında çocuk yuvasındaki şiddeti kınayarak, "Suç hepimizin, çocuklara sahip çıkmamışız" dedi. Halk arasında "şeker imam" olarak bilinen Tilgen, cuma hutbesinde şunları söyledi "Bugüne kadar kaçımız o çocuk yuvasını ziyaret ettik, başlarını okşadık. Şimdi böyle feryat etmenin anlamı yok." 



</TEXT>
</DOC>
