<DOC>
<DOCNO> 368282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun16.html </URL>
<DATE> 2005/08/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Papa'yı dinlemeye gelecek tüm Almanlar'ın günahları bağışlanacak 
</HEADLINE>
<TEXT>

     Vatikan, Roma Katolik Kilisesi'nin ruhani lideri Papa 16. Benediktus'un gelecek hafta içinde öngördüğü ilk yurt dışı gezisinin görkemli bir şekilde yapılmasını temin edebilmek için hazırlıklarını sürdürüyor. 
     Vatikan kaynaklarına göre, 18-21 ağustos tarihleri arasında memleketi Almanya'yı ziyaret edecek Papa'yı yaklaşık 1 milyon kişinin izlemesi bekleniyor. 
     16. Benediktus'un, Katolik Kilisesi'ndeki eski bir uygulamayı canlandırarak, Almanya'da kendisini dinlemeye gelecek Katoliklerin günahlarının bağışlanacağını duyuran bir endüljans kararnamesi çıkartması da dikkati çekti. 
     Vatikan, 16. Benediktus'un ilk yurtdışı seyahatini medyatik bir olaya dönüştürme konusunda kolları sıvamış durumda. Katolik kiliseler, Papa'nın Almanya ziyareti için Köln'e ziyaretçi taşıma hazırlıklarını sürdürüyor. 
     İtalya Katolik Piskoposlar Konferansı, özel tren, otobüs ve uçak seferleriyle Köln'e sadece İtalya'dan 40 bin kişiyi götürmeyi planlıyor. Vatikan'ın telkinleri doğrultusunda bu konuda bir süredir hummalı bir çalışma içindeki kilise yetkililerinin hedefiyse Papa'nın ziyareti sırasında olabildiğince çok sayıda Katoliğin Köln'de bir araya gelmelerini temin edebilmek. 
     Papa, Katolik Kilisesi'nin Dünya Gençlik Günü kutlaması vesilesiyle gelecek hafta Almanya'da gençlerle buluşacak. 18 ağustosta akşam saatlerinde Köln'de gençler tarafından karşılanması beklenen Papa'nın, Ren ırmağında tekneyle bir gezinti yapması da öngörülüyor. 
     16. Benediktus, 19 ağustosta Musevilerle diyalog mesajı vermek için Köln Sinagogu'nu ziyaret edecek. Ertesi günse Müslüman cemaatlerin temsilcileriyle bir araya gelecek Papa'nın, daha sonra da gençlere hitaben bir konuşma yapması bekleniyor. Papa, 21 ağustos pazar günü de ayin yönetmesi ve Almanya'da Angelus Duası'nın edilmesinin ardından Vatikan'a dönecek. 
     Vatikan, Papa'nın bu ziyareti vesilesiyle Katoliklik inancındaki eski bir geleneği de yeniden gündeme getirmiş bulunuyor. Vatikan Yüksek Mahkemesi Başkanı Kardinal Francis Stafford'un imzasıyla yayımlanan bir endüljans kararnamesiyle Papa'nın Köln ziyaretine iştirak eden Katolik katılımcıların tüm günahlarının bağışlanmış sayılacağı duyuruldu. 
     
     ENDÜLJANSIN KISA TARİHÇESİ 
     Katoliklik inancında endüljans, Kilise yetkililerinin belirli şartlara istinaden Katoliklere tüm günahlarının bağışlanması garantisi vermesi anlamına geliyor. 
     Katoliklik inancında bu uygulamanın ilk kez başlatılması, Haçlı Seferleri dönemine dek uzanıyor. Kilise o dönemde Kudüs'ü Müslümanlardan geri almak için savaşa katılan Katoliklere tüm günahlarını bağışlama garantisi vermekteydi. 
     1300 yılında Papa Boniface de bir endüljans yayımlayarak, Kutsal Yıl nedeniyle Roma'yı ziyaret eden Katoliklerin tüm günahlarının bağışlanmış sayılacağını duyurmuştu. Zaman içerisinde kilise yetkililerinin, para karşılığında günah bağışlanma belgesi satmaya başlamalarıysa 16. yüzyıl başlarında Protestanlığın kurucularından biri olan Martin Luther'in Katolik Kilisesi'ne karşı savaş açmasının en önemli gerekçelerinden birini oluşturmuştu. 
     Kilise'ye belirli bir ücret ödeme karşılığında Katoliklerin endüljanstan yararlanmalarını sağlama uygulaması, Katoliklik inancında uzun bir süre varlığını korumuştu. Ücret karşılığında endüljans uygulamasını, 1967'de Papa VI. Paul sona erdirmişti. 
     O dönemden bu yana Papalar, özel yetkilerini kullanarak belirli vesilelerle Katoliklerin tüm günahlarının bağışlanacağını duyuran özel kararnameler yayımlayabiliyorlar. Ancak artık bu iş ücret karşılığında yapılmıyor. Papa'nın yurt dışı seyahatine Katoliklerin katılımını arttırma amacıyla endüljans kararnamesi yayımlanmasıysa ilginç bir gelişme olarak değerlendiriliyor. 
     
</TEXT>
</DOC>
