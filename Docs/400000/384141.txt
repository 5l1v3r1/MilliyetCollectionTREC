<DOC>
<DOCNO> 384141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun29.html </URL>
<DATE> 2005/10/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Avusturya, Türkiye ile müzekerelerden memnun 
</HEADLINE>
<TEXT>

     Avusturya Cumhurbaşkanı Heinz Fischer, Lüksemburg'da ''Türkiye ile müzakerelere başlanması kararı alınmasından memnun olduğunu'' söyledi. 
     Avusturya devlet televizyonu ORF'a konuşan Fischer, Fransa ve Hollanda'da yapılan anayasa referandumu sonuçlarından sonra Avrupa kamuoyunun, ''AB'nin genişleme sürecine ilişkin kararların kapalı kapılar ardında alındığı endişesine kapıldığını ve Lüksemburg zirvesini de yakından izlediğini'' belirtti. 
     ''Kamuoyunun projektörleri altında yapılan toplantıda hareket alanı çok kısıtlıydı'' diyen Fischer, Lüksemburg'da ''çetin görüşmelerden sonra tüm tarafların olumlu olarak değerlendirdiği ortak bir karar alınmış olmasından memnuniyet duyduğunu'' kaydetti. 
     Türkiye'nin tam üyeliği konusunda referandum yapılmasına ilişkin soruya Fischer, ''Hükümet ve muhalefet partilerinden bu konuda gelen talepleri cumhurbaşkanı olarak kaydettim. Ancak referandum tarihini görmeye benim görev sürem yetmeyecektir. Bunu da burada belirtmek zorundayım'' yanıtını verdi. 
     
</TEXT>
</DOC>
