<DOC>
<DOCNO> 364068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/soneko19.html </URL>
<DATE> 2005/07/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Nakit sıkıntısı, işadamını düşündürüyor... 
</HEADLINE>
<TEXT>

     Kredi kartı kullanımının artması ve uzun vadeli taksitler nedeniyle piyasada nakit para sıkıntısı yaşandığı bildirildi. 
     Türk Girişim ve İş Dünyası Konfederasyonu TÜRKONFED Yönetim Kurulu Üyesi ve Doğu Akdeniz Sanayici ve İşadamları Federasyonu Başkan Yardımcısı Süleyman Onatça, piyasada nakit para döngüsünün yok denecek kadar az olduğunu ifade etti. 
     Onatça, banka ve kredi kartının gelişmiş ülkelerde, hırsızlık, yankesicilik, kapkaç gibi olaylara karşı önlem olabilmesi için nakit para yerine kullanıldığını, Türkiye'de ise iş sahibi bile olmayan çok sayıda kişinin cüzdanında kart taşıdığını belirtti. 
     Küçük esnafın bile büyük market ve mağazalarla rekabet edebilmek için kredi kartı taksitli alışverişe yöneldiğini ifade eden Onatça, şunları kaydetti 
     ''Alışverişlerde nakit para döngüsü yok denecek kadar az olunca kredi kartıyla taksit yapan ve geri ödemelerini bankadan taksitle sağlayan şirketler, sıkıntılı günler yaşıyor. Bu durum, belki büyük esnafı çok fazla etkilemiyor ancak, küçük esnaf için içinden çıkılmaz bir sorun yaratıyor. 
     Esnaf satacağı malını toptan alıp stok edemiyor. İhtiyacı ve parası olduğu kadar alıyor. Nakit parayla toptancıdan mal alan küçük esnaf, taksitle satış yaparsa giderlerini nasıl karşılayabilir Vergi, SSK primi, dükkan kirası gibi giderler ödemekte zorlanan esnaf, işyerini kapatmak zorunda kalacak.'' 
     
     HER YERDE VE HERKESTE KREDİ KARTI 

     Kredi kartı kullanımına bir sınırlama getirilmediği takdirde, sıkıntının büyüyerek, kriz boyutunu alabileceğine dikkati çeken Onatça, şöyle devam etti 
     ''Petrol istasyonundan, markete kadar çok sayıda işyerinde yapılan taksitler tüketicilerin geleceğini ipotek altına alıyor. Ancak, vatandaş bunun bilincinde olmadan harcamalarını sürekli artıyor. Bu bir noktadan sonra ödemelerin yapılamamasına neden oluyor. Tabii ki bu süreç içinde piyasadaki ödeme ve nakit para sıkıntısı dayanılmaz bir boyuta ulaşıyor. Yaşanabilecek bir ekonomik krizden ilk etkilenenler kredi kartı kullanımı yapılan işyerleri olacaktır.'' Onatça, geliri olmayan kişilere bile nüfus cüzdanı fotokopisiyle kredi kartı dağıtıldığını, bunun karşılığında portföyünü artıran bankaların rahatlıkla dış kredi aldığını savunarak, şöyle devam etti 
     ''Türkiye'deki kredi kartı kullanıcıların yüzde 80'ı kredi kartı konusunda bilinçsiz. Bu büyük kesim ilk başlarda ciddi miktarda borcun altına girdi. Çok sayıda kişinin evine haciz geldi. Sonuçta ise piyasadaki hareketlilik yerini giderek durgunluğa bıraktı.'' Onatça, piyasadaki nakit para sıkıntısının bir diğer önemli nedeninin ise yabancı girişimcilerin yeterli yatırım yapmaması olduğunu söyledi. Onatça, ''Yerel yatırımlar durmuş vaziyette. Bu da yatırımla doğrudan ilişkili sektörlerde para sıkıntısına yol açıyor. Hem nakit sıkıntısını önlemede hem de istihdamı artırmada yabancı yatırımcı şart'' dedi. 

     
</TEXT>
</DOC>
