<DOC>
<DOCNO> 359860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/soneko08.html </URL>
<DATE> 2005/07/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Dayanıklı tüketim malı ihracatı, 4 milyar dolara ulaştı... 
</HEADLINE>
<TEXT>

     Türkiye'nin dayanıklı tüketim malı ihracatı, 2004 yılında 4 milyar dolara ulaştı. 
     31 milyon adeti aşan dayanıklı tüketim malı ihracatında ilk sırayı 18.5 milyon adetle televizyon alırken Türkiye, geçen yıl 2.9 milyon adet de buzdolabı ihraç etti. 
     Devlet Bakanı Kürşad Tüzmen, dayanıklı tüketim malı ihracatındaki gelişmenin markalaşmanın başarısı olduğunu söyledi. 
     Dış Ticaret Müsteşarlığı DTM verilerine göre, 2004 yılında 3 milyar 919 milyon dolarlık dayanıklı tüketim malı ihracatı gerçekleşti. Bunun onda biri düzeyinde 391 milyon dolarlık da ithalat yapıldı. 
     Beyaz ve kahverengi eşya olarak adlandırılan buzdolabı, televizyon, bulaşık makinesi, çamaşır makinesi, fırın, dikiş makinesi, video dvd, elektrik süpürgesi gibi ürünlerin ihracatında gelinen durumla ilgili olarak A.A muhabirinin sorularını yanıtlayan Bakan Tüzmen, beyaz ve kahverengi eşyadaki ihracat başarısının markalaşmanın başarısı olduğunu belirtti. 
     Tüzmen, ''Türk firmaları bu alanda çok başarılı oldular. Kaliteyi yakaladılar. İhracatımızın neredeyse tamamına yakını Avrupa ülkelerine yapılıyor. Yani kaliteye önem veren, gelir düzeyi yüksek pazarlara yapılıyor. Türk firmaları, bu pazarları markalaşarak elde etmişlerdir'' dedi. 
     Geçen yıl sadece İngiltere'ye 3.5 milyon adet televizyon, 462 bin adet buzdolabı, bin adet çamaşır makinesi ihraç edildiğine dikkat çeken Tüzmen, sadece bu sektörde yakalanan 4 milyar dolara yakın ihracatın önemli bir gelişme olduğunu bildirdi. 
     Dayanıklı tüketim maddelerinde, Avrupa pazarları dışındaki pazarlarda da olumlu gelişmeler olduğunu kaydeden Tüzmen, önümüzdeki dönemde sektörün, Afrika ve Asya'ya ihracatında da önemli artışlar sağlanabileceğini söyledi. 
     Tüzmen, daha sonra şu bilgileri verdi 
     ''Dayanıklı tüketim malları ihracatında gerçekleştirilen başarıyı anlatmak için birkaç örnek vermek istiyorum. 2000 yılında, 7 milyon televizyon ihraç ederken, 2004 yılında bu rakam 18.5 milyon adete yükselmiştir. Buzdolabı ihracatımız 928 bin adetten 2 milyon 888 bine, çamaşır makinesi ihracatımız 274 bin adetten 2 milyon 239 bin adete, video dvd ihracatımız 7 bin 280 den 1 milyon 621 bin adete, elektrik süpürgesi 194 bin adetten 1 milyon 265 bin adete yükselmiştir. 2000 yılında bu sektördeki ihracatımız 1 milyar 156 milyon dolar iken 2004 yılında 3 milyar 919 milyon dolar olarak gerçekleşmiştir. 
     Sektör, 4 yılda ihracatını 3 kattan fazla artırmıştır. 1996 yılında sektör sadece 419 milyon dolar ihracat yaparken, 8 yılda bu rakam 4 milyar dolara ulaşmıştır.'' 
     
</TEXT>
</DOC>
