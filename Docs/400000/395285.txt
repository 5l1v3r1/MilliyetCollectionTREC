<DOC>
<DOCNO> 395285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/dunya/adun.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çünkü Türkler var' 
</HEADLINE>
<TEXT>


Time, 'Fransa'daki isyan neden Almanya'da da çıkmıyor ' sorusuna bu cevabı verdi. Time'a göre, Almanya'daki Türkler istihdam yaratıyor, gençler isyanı değil yaşamını iyileştirmeyi düşünüyor 

DIŞ HABERLER SERVİSİ 


Time dergisi, Avrupa baskısına kapak yaptığı Fransa'daki isyan ile ilgili bir haberinde, Avrupa ülkelerindeki göçmen sorununa değinerek, Almanya'da göçmen politikasının başarıya ulaşmasının en büyük nedeninin, buradaki azınlıklar arasında Türklerin çoğunluğu oluşturması olduğunu yazdı. Haberde, girişimci yönleri ağır basan Türklerin Almanya'da istihdam yaratmasına dikkat çekildi. 

Kreuzberg'in farkı... 
Berlin'de, Türk göçmenlerin yoğun olarak yaşadığı Kreuzberg ve Neukölln bölgelerinde "sokaklarda amaçsızca dolaşan kızgın adamların" bulunmadığını yazan Time, buradaki gençlerin daha çok yaşam koşullarını iyileştirmek için fırsat aradıklarını belirtti. Haberde, Almanya'nın 30 yıl boyunca göçmenleri ihmal ettikten sonra 2000'de, göçmenlerin Almanya'da doğan çocuklarına vatandaşlık vermeye başladığı ve artık çok sayıda göçmenin siyasette yer aldığı ifade edildi. Alman hükümetinde çeşitli pozisyonlarda görev yapan 15 "Türk ve Kürt", bu duruma örnek gösterildi. 

Time, "Almanya'nın göreceli başarısının ana nedeni, en büyük azınlık grubunun Türklerden oluşması olabilir" diye yazdı. Dergi, Avrupa Türk İşadamları ve Sanayiciler Derneği Başkanı Kemal Şahin'in, Almanya'daki Türklerin 65 bin işyeri işlettiği ve 323 bin kişiye istihdam sağladığı şeklindeki sözlerine yer verdi. Şahin, "Fransa'daki olayların burada olmasını önlemenin en iyi yolu, iş yaratmaktır" dedi. Time, çok sayıda Türk işyerinin Berlin'de yayımlanan sarı sayfalara verdiği Türkçe iş ilanlarının, Türk toplumunun "girişimci kültürünün" kanıtı olduğunu belirtti. 


</TEXT>
</DOC>
