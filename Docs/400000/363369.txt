<DOC>
<DOCNO> 363369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/soneko03.html </URL>
<DATE> 2005/07/22/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Turistler altı ayda bavulla 1.3 milyar dolarlık mal götürdü... 
</HEADLINE>
<TEXT>

     Türkiye’ye gelen turistler, bu yılın ilk altı aylık döneminde giderken bavullarında 1 milyar 350.4 milyon dolarlık giyecek, ayakkabı, hediyelik eşya, halı ve kilim götürdüler. 
     Devlet İstatistik Enstitüsü DİE verilerinde göre, ocak-haziran döneminde Türkiye’ye gelen yabancı ziyaretçiler 4 milyar 706.2 milyon dolarlık harcama yaptı. Bunun 3 milyar 579.8 milyon dolarını kişisel harcamalar oluşturdu. Paket tur harcamalarından Türkiye’ye kalan pay ise 1 milyar 126.3 milyon dolar oldu. Turistlerin Türkiye’de yaptığı toplam harcamalar, geçen yılın aynı dönemine göre yüzde 16.2 oranında arttı. 
     
     1.3 MİLYAR DOLARLIK MAL GÖTÜRDÜLER 
     Yabancı ziyaretçilerin, ilk altı aydaki harcamalarının 1 milyar 350.4 milyon dolarla en büyük bölümünü giyecek, ayakkabı, hediyelik eşya, halı ve kilim alımı için yaptıkları harcamalar oluşturdu. Bu harcamalar, geçen yılın aynı dönemine göre yüzde 14.3 oranında arttı. 
     Turistlerin altı ayda giyecek ve ayakkabı için yaptığı harcama geçen yılın aynı dönemine göre yüzde 14.8 oranında artarak 492.2 milyon dolara çıktı. Hediyelik eşya için yaptıkları harcama tutarı ise yüzde 17.8 oranında artarak 357.5 milyon dolar olarak gerçekleşti. Halı ve kilim için yapılan harcamalarda ise geçen yılın aynı dönemine göre yüzde 1.6’lık bir azalış meydana geldi. Turistler geçen yıl 195.6 milyon dolarlık halı ve kilim almıştı. Bu yılın ilk altı ayında ise halı ve kilim alımı için yapılan harcama tutarı 192.5 milyon dolar olarak gerçekleşti. 
     Diğer mal ve hizmetler için yapılan harcamalar ise yüzde 1.1 oranında artarak 404.4 milyon dolara ulaştı. 
     
     YEME-İÇME HARCAMALARI 
     Ocak-haziran döneminde Türkiye’ye gelen yabancılar, konaklama için 904.2 milyon dolar, yeme-içme için 727.3 milyon dolar harcadı. Konaklama harcamaları geçen yıla göre yüzde 7.1, yeme-içme harcamaları yüzde 14.3 arttı. 
     Turistlerin ulaştırma harcamaları yüzde 27.9 artarak 283.9 milyon dolara, sağlık harcamaları yüzde 34.9 artarak 5.9 milyon dolara, tur hizmeti harcamaları yüzde 22.1 artarak 73.3 milyon dolara yükseldi. Spor, eğitim ve kültür harcamaları ise yüzde 31.3 oranında artarak 88.7 milyon dolara çıktı. 
     
     GURBETÇİLER İSE YEDİ-İÇTİ 
     Yurtdışında yaşayan ve tatil için Türkiye’ye gelen "Gurbetçiler" ise en fazla harcamayı yeme-içme için yaptı. Altı ayda Türkiye’ye gelen Türk vatandaşlarının toplam harcamaları, geçen yıla göre yüzde 12 artarak 1 milyar 48.3 milyon dolara çıktı. Gurbetçilerin harcamalarının 322.8 milyon dolarla en büyük bölümünü yeme-içme harcamaları oluşturdu. Söz konusu harcamalar geçen yıla göre yüzde yüzde 20 oranında artış gösterdi. 
     Türk vatandaşlarının giyecek, ayakkabı, hediyelik eşya, halı ve kilim alımı için yaptıkları harcamalar 308.2 milyon dolar olarak gerçekleşti. Geçen yıl ise bu harcama tutarı yaklaşık 254 milyon dolar olarak hesaplanmıştı. 
     Gurbetçiler yılın ilk altı ayında ulaştırma için 91.3 milyon dolar, sağlık için 55.1 milyon dolar, konaklama için de 59.9 milyon dolar harcadı. 

ANKA 
     
</TEXT>
</DOC>
