<DOC>
<DOCNO> 398034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur31.html </URL>
<DATE> 2005/11/25/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Topkapı Sarayı Müzesi’nde yangın 
</HEADLINE>
<TEXT>

     Topkapı Sarayı Müzesi’nde elektrik trafosunun bulunduğu boş binada çıkan yangın, büyümeden söndürüldü. 
     AA muhabirinin edindiği bilgiye göre, eskiden el yazması eserlerin sergilendiği, ancak şu anda boş olan binanın bodrum katındaki elektrik trafosunda önce patlama, ardından da yangın çıktı. 
     Bunun üzerine Fatih ve Beyoğlu itfaiye ekipleri, olay yerine sevk edildi. Parlama ve yangın yüzünden elektriklerin kesilmesi üzerine ön kapı açılamayınca itfaiye ekipleri müzenin Gülhane kapısına yönlendirildi. Arka kapıdan müzeye giren itfaiye ekipleri, kısa sürede yangını kontrol altına alarak söndürdü. 
     Yangın sırasında Topkapı Sarayı Müzesi’ni ziyaret eden yerli ve yabancı turistler ise tahliye edildi. 
     Dışarıda bekletilen turistlerin, yangının yol açtığı elektrik kesintisinin giderilmesinden sonra yeniden müzeye alınacakları belirtildi. 
     Arıza nedeniyle Topkapı Sarayı Müzesi’nin telefon hatlarında da problem yaşanıyor. 
     
</TEXT>
</DOC>
