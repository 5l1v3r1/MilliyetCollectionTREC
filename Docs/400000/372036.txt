<DOC>
<DOCNO> 372036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/siyaset/siy01.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a 50 yazar ve sanatçıdan destek 
</HEADLINE>
<TEXT>


İçlerinde Murathan Mungan, Mahsun Kırmızıgül, Ferhat Tunç'un bulunduğu 50 yazar ve sanatçının imza attığı bildiride, "Sorunun tanımlanması, geçmişteki hataların kabul edilmesi önemlidir" denildi 

Tahsin Aksu 


Başbakan Recep Tayyip Erdoğan'ın Kürt sorununa yönelik Diyarbakır'da verdiği mesajlara, aralarında Murathan Mungan, Mahsun Kırmızıgül, Mehmet Metiner, Ferhat Tunç gibi yazar ve sanatçıların bulunduğu 50 kişilik bir gruptan destek geldi. İmzacıların çoğunluğunun Kürt kökenli olduğu belirtildi. Ortak bildiride, Erdoğan'ın ortaya koyduğu iradenin değerli ve desteklenmesi gerektiği bildirildi. 
Fındıkzade Kaya Otel'de dün düzenlenen basın toplantısında, müzisyen Diyar, 50 yazar ve sanatçının imza attığı bildiriyi okudu. Erdoğan'ın verdiği mesajların çözüm doğrultusundaki umutları yeşerttiği belirtilen bildiride şöyle denildi 
"Sorunun açıklıkla ve cesaretle tanımlanması, bu konuda geçmişte hatalar yapılmış olabileceğinin kabul edilmesi önemli ve değerlidir. Ortaya konan iradenin gerisinde ne kadar kapsamlı ve somut bir program olduğu sorulabilir. Fakat bundan da önemlisi, barış ve demokrasi yönündeki bu iradenin ortaya çıkmış olmasıdır. Bunu kendi başına önemsiyor ve destekliyoruz. 
Bu irade değerlidir çünkü şiddeti kutsamıyor, reddediyor. Bu irade önemlidir çünkü canın azizliğini siyasetin merkezine koyuyor. Bu irade desteklenmelidir çünkü hepimizin barışa, demokrasiye, özgürlüklere ve insan haklarına ihtiyacı var. Kararlılık ve cesaretle atılacak her adım, toplumun kucaklaşması, şiddete karşı ortak değerleri öne çıkarması, kini kovup sevgiye sarılması için güç ve enerji kaynağıdır. Gün, birbirimizi farklılıklarımızla kabul ederek dayanışmayı örme günüdür." 

Şiddete koşulsuz son 
Tüm toplumun duyarlı olmaya çağrıldığı bildiride, "Şiddet, kayıtsız ve koşulsuz bir biçimde sona erdirilmelidir. Aksi taktirde bu tarihsel demokratik açılım siyasetinin karşılık bulamadan sona ermesi, hepimize kaybettirecektir" denildi. Toplantıya katılan yazar Hasan Kaya, "Güneydoğu'da terörü estiren eski başkakan Tansu Çiller gibi bir insanın 'Başbakan'ın eli güçlendirilmeli' derken, sol adına hareket eden bazı çevrelerin Başbakan'ı zor duruma sokmalarını ve kızıl elmacı kesilmelerini anlamak zor" diye konuştu. 

Bildiriye imza atanlar 

Ahmet Bingöl, Altan Tan, Cemil Oğuz, Ceyhun Suvari, Cebbar Barış, Çerkez Karadağ, Davut Özalp, Diyar, Eyyüp Demir, Evdila Koçer, Ferhat Tunç, Ferhat Sağnıç, Fırat Başkale, Gülten Kaya, Hasan Kaya, İlhan Bakır, İsmail Göldaş, Kemal Orgun, Kemal Ulusoy, Kemal Varol, Mahsun Kırmızıgül, Mehmet Çelik, Mehmet Metiner, Mehmet Öndül, Muhsin Kızılkaya, Murat Batgi, Murathan Mungan, Murat Uyurkulak, Müslüm Yücel, Nesimi Karikuta, Orhan Miroğlu, Ömer Leventoğlu, Orhan Koçak, Sami Tan, Sedat Yurtdaş, Selhattin Aydar, Selim Temo, Servet Kocakaya, Süleyman Çevik, Şeyhmus Diken, Turhan Yapıştıran, Vedat Çetin, Veysi Ülgen, Yavuz Ekinci, Yıldız Çakar, Zana Server. 


</TEXT>
</DOC>
