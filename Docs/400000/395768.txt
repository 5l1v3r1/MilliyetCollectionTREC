<DOC>
<DOCNO> 395768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko42.html </URL>
<DATE> 2005/11/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
TÜSİAD Kamu yönetiminde saydamlığın sağlandığı söylenemez 
</HEADLINE>
<TEXT>

     Türk Sanayicileri ve İşadamları Derneği TÜSİAD tarafından hazırlanan ''Devlette Etikten Etik Devlete Kamu Yönetiminde Etik'' Raporu'nda, Türkiye'de son yıllarda bazı adımlar atılmış olmasına rağmen, kamu yönetiminde saydamlığın sağlanabildiğini söylenin mümkün olmadığı kaydedildi. 
     TÜSİAD'ın ''Devlette Etik Altyapı'' çalışma dizisi kapsamında hazırlanan, ''Devlette Etikten Etik Devlete Kamu Yönetiminde Etik'' başlıklı raporu, kamuoyuna tanıtıldı. 
     Raporun ilk cildi ''Kamu Yönetiminde Etik Kavramsal Çerçeve ve Uluslararası Uygulamalar'', ikinci cildi ise ''Yasal Altyapı, Saydamlık ve Ayrıcalıklar Tespit ve Öneriler'' başlıklarını taşıyor. 
     Kamu yönetiminde etik davranış ilkelerinin benimsenmesinin, öncelikle çağdaş demokratik ülkelerde kabul edilen etik sisteminin unsurlarının iyi anlaşılmasını gerekli kıldığı belirtilen raporda, günümüzde etik ilkelerin mevzuat ve etik davranış kodlarında yazılı hale getirilip, yaptırımlara bağlanılarak sistemleştirildiği kaydedildi. 
     Raporda, kamu yönetiminde kontrol edilemeyen tek unsurun kişisel bütünlük olduğuna işaret edilerek, kamu çalışanlarının kişisel etik değerlerinin büyük önem arz ettiği, bunun nedeninin kamu adına kamu gücünü kullanma rolünü üstlenmeleri olduğu anlatıldı. 
     Etik dışı faaliyetlerin siyasal sistemlere verdiği yıkıcı zararların bilincine varılmasının, çağdaş demokratik ülkelerde genel olarak kamuda ve özellikle de etik sisteminde ciddi reform hareketlerini başlattığına değinilen raporda, ''Etik sisteminde reform hareketleri, mevzuatlarda dağınık halde bulunan etik davranış ilke ve kurallarının bir bütün halinde, açık ve anlaşılır dille yazılmış etik davranış kodlarında sistemleştirilmesiyle başlamaktadır'' denildi. 
     
     KAMU YÖNETİMİNDE ÇIKAR ÇATIŞMASI 
     Raporda, kamu yönetiminde çıkar çatışmasının, en basit tanımıyla kamu görevlisinin, kendisinin ve yakınlarının ya da özel bir yakınlık veya ilişkisi olduğu kişi, şirket ve kuruluşların devletle olan ilişkilerinde bir görev ya da rol üstlenmesi ve kişisel menfaatin kamu menfaatiyle çatışması olduğu belirtildi. 
     Raporda, ''Çıkar çatışması hallerinin açıklanması, genel olarak kabul görmüş düzenlenme biçimlerinin aktarılması, yaptırım mekanizmalarının belirlenmesi ve bütün olarak çağdaş çıkar çatışması politikasının ortaya konulması, çağdaş bir kamu politikasına ihtiyaç duyan ülkemiz için gereklidir'' görüşüne yer verildi. 
     Günümüzde kamu sektörüyle özel sektör arasındaki ilişkilerin arttığına değinilen raporda, kamu yönetiminde çıkar çatışması hallerinin çoğunda aktörlerden birisi kamu görevlisi, diğeri de özel sektör kuruluşu olduğu kaydedildi. 
     Bir ülkede kamu görevlisine etik bilincinin aşılanması için yapılması gereken çalışmaların başında eğitimin geldiğine vurgu yapılan raporda, eğitim sayesinde, etik davranış kodları ve kurallarının işlevsel hale geldiği aktarıldı. 
     
     KAMUDA ETİK DIŞI FAALİYETLER 
     Raporda, ''Türk kamu yönetiminin en büyük sorunlarından birisi, kamuda etik dışı faaliyetlerdir'' denilerek, kamu yönetiminde etik dışı faaliyetlerin, vatandaşların devlete olan güvenini azalttığına işaret edildi. Raporda, şunlar kaydedildi 
     ''Bu durum, devletin kamu ihtiyaçlarını karşılamasındaki etkinliğini düşürmekte, sosyal ve ekonomik kurumların verimli ve etkin bir şekilde çalışmasını engellemekte ve kaynak dağılımını bozucu etkilerde bulunmaktadır. Etik dışı faaliyetlerin yaygın olduğu ülkemizde, bazı çıkar grupları ve kamu görevlileri, geniş toplum kesimlerinin refahının azalması pahasına tatmin edilmiş olmaktadır. 
     Üstelik, AB'yle tam üyelik için müzakerelere başladığımız bu süreçte, etik dışı faaliyetler ve yolsuzluklar sorununun AB'nin tam üyeliğimize bakışında ciddi bir rahatsızlık konusu olduğu ortadadır. Türkiye, kamuda etik dışı faaliyetler konusunda uluslararası araştırmalarda gerilerde kalmaktadır. Uluslararası Saydamlık Örgütü'nün her sene yayınladığı yolsuzluk indeksinde Türkiye 2005 yılında 159 ülke arasında 65. sıradadır. Bu durum, uluslararası itibarımızı da zedelemektedir.'' 
     
     ETİK DIŞI FAALİYETLERİN NEDENLERİ... 
     Raporda, Türk kamu yönetiminde etik dışı faaliyetlerin genel nedenleri, ''kamuda hukuk devleti ve etik kültürü ilkesinin yerleşmemiş olması, bürokrasinin merkeziyetçi ve statükocu yapısı, siyasilerin bürokratik yapı üzerindeki etkisi, takdir yetkisinin keyfi kullanılışı, bürokratik hizmetlerin kalitesi, kamu görevlilerinin kamu hizmetine adanmışlığında yetersizlik, bürokratik işlemlerdeki kuralların çokluğu ve karmaşıklığı, idari usul eksikliği, kamuda istihdam sorunları, kamu yönetiminde saydamlık eksikliği, kamu yönetiminde denetim yetersizliği, ekonomik nedenler, eğitimin yetersizliği, medya ve sivil toplumun etkinliğinin az oluşu ve bürokratik ayrıcalıklar'' olarak sıralandı. 
     Raporda, ''Türkiye'de son yıllarda bazı adımlar atılmış olmasına rağmen, kamu yönetiminde saydamlığın sağlanabildiğini söylemek mümkün değildir. Bilgi Edinme Kanunu'nun yürürlüğe girmesinin üzerinden bir sene geçmesine rağmen halen altyapı çalışmaları tamamlanmamıştır. Ayrıca kamu kurum ve kuruluşlarında saydamlık kültürü henüz oturmadığından saydamlığın kurumsallaştığından söz etmek mümkün değildir'' görüşü dile getirildi. 
     
     HALK KARAR ALMA SÜRECİNE KATILMALI 
     Türkiye'deki saydamlık ile ilgili mevzuata ilişkin somut öneriler de getirilen raporda, ''Halkın karar alma sürecine katılımı için gerekli yasal çerçevenin hazırlanması şarttır'' denildi. 
     Halkın bilgiye erişim hakkının kullanılmasıyla ilgili bilgilendirilmesi gerektiği vurgulanan raporda, halen vatandaşların çoğunun, bilgiye erişim haklarının kapsamını ve usullerini bilmedikleri belirtildi. 
     Raporda, Türkiye'de kamuda ayrıcalıklar ve ayrıcalıkların kaldırılması için çözüm önerileri de sunuldu. 
     Ayrıcalıklar sisteminin kaldırılmasının, kamu yönetiminde etik davranış ilkelerinin yerleşmesi yönünde atılmış ciddi bir adım olacağı belirtilen raporda, ''Kamu adına kamu gücünü ellerinde bulunduranların bu gücü suistimal ettiklerinde hesap verebilir kılınmamaları ya da kanunlarla sağlanan ayrıcalıklardan yararlanmaları kamu yararı amacına hizmet etmemektedir'' denildi. 
     Raporda, herhangi bir etik yönetiminin ilk işinin, bir kurumun kılavuz ilkelerini tanımlamak ve hayata geçirmek olduğuna değinilerek, etik davranış ilke ve kurallarının kanunda tanımlanması ve ana hatlarının belirlenmesi gerektiği kaydedildi. 
     
</TEXT>
</DOC>
