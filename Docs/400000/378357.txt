<DOC>
<DOCNO> 378357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko29.html </URL>
<DATE> 2005/09/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Harvey Nichols, İstanbul'da mağaza açacak... 
</HEADLINE>
<TEXT>

     Dünyaca ünlü İngiliz moda markası Harvey Nichols, İngiltere dışındaki beşinci mağazasını, İstanbul Levent'te inşaatı devam eden Kanyon alışveriş merkezinde açacak. 
     Türkiye'de 15 milyon dolarlık bir yatırımı hedefleyen Harvey Nichols'ın Üst Yöneticisi Joseph Wan, düzenlediği basın toplantısında, Türkiye'de üretim yapmayacaklarını, faaliyetlerinin ürün satışı şeklinde gerçekleşeceğini bildirdi. 
     Hedeflerinin üst gelir grubuna ait müşteriler olduğunu anlatan Wan, İstanbul'da mağaza açmalarının nedenini, nüfusun kalabalık olması, tüketicinin modaya olan ilgisi ve moda bilinci olarak açıkladı. 
     Verilen bilgiye göre, mağaza, markanın Türkiye Distribütörü Unitim işbirliğiyle açılacak. 
     1813 yılından bu yana İngiltere'de moda perakendeciliği sektöründe faaliyet gösteren ve üst gelir grubuna hitap eden Harvey Nichols, kadın, erkek ve çocuk giyim, aksesuar, kozmetik, parfüm ve ev ürünleri markalarını tüketiciye sunuyor. 
     Eczacıbaşı Topluluğu ve İş Gayrimenkul Yatırım Ortaklığı tarafından Levent'te inşaatı sürdürülen Kanyon'da 28 katlı ofis bloğu, 170 mağaza ve 180 konut bulunacak. 2006 yılı Nisan ayında tamamlanması öngörülen ve 250 bin metrekarelik kapalı alana sahip olan projenin 200 milyon dolara mal olması planlanıyor. 
     
</TEXT>
</DOC>
