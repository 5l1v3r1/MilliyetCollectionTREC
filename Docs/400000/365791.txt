<DOC>
<DOCNO> 365791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/siyaset/axsiy02.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, silahşör vekillere kızdı 
</HEADLINE>
<TEXT>


AKP'li Fatsa'nın havaya kurşun sıkmasının sorumsuzluk olduğunu belirten TBMM Başkanı Arınç, kırmızı plakalı araçların kullanımıyla ilgili de prensip kararları alabileceklerini söyledi 

ANKARA Milliyet 


TBMM Başkanı Bülent Arınç, AKP Grup Başkan Vekili Eyüp Fatsa ve Ordu Milletvekili Enver Yılmaz'ın kamuoyunda tepki çeken silah atma görüntülerinin ardından, kırmızı plakalı araç kullanımına sınırlama getirmeye hazırlanıyor. 
Arınç, AA'ya yaptığı açıklamada, Fatsa'nın kırmızı plakalı aracın penceresinden havaya kurşun sıkmasıyla yaşanan tartışmalara yanıt verdi. Arınç, "Milletvekili arkadaşlarımızın bir kına gecesinde sorumsuzca tabancalarını ateşleyip tehlike meydana getirmesi savunulamaz. Topluma örnek olması gereken milletvekillerinin böyle bir sorumsuzluğu yapmış olmalarının savunulacak yanı yoktur" dedi. 
TBMM'den sonra Başkanlık Divanı, grup başkan vekilleri ve komisyon başkanları için 50 kırmızı plakalı araç tahsis edildiğini kaydeden Arınç, araçların kullanımı konusunda sınırlama olmadığını vurguladı. Arınç, "'Kanun bana aracı vermiş, istediğim yere giderim, limitsiz benzin harcayabilirim, emrimde 24 saat şoför bulunur, istediğimi yapabilirim' anlayışı belki kanuna uygundur ama hukuka ve vicdana uygun değildir" ifadelerini kullandı. 


</TEXT>
</DOC>
