<DOC>
<DOCNO> 384452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun30.html </URL>
<DATE> 2005/10/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Fransa ile AB Komisyonu arasında kriz 
</HEADLINE>
<TEXT>

     Avrupa Birliği Komisyonu Başkanı Jose Manuel Barroso, ''ulusal politikacıların, komisyona saldırmaktan vazgeçmeleri'' çağrısında bulundu. 
     Barroso'nun Le Monde gazetesine yaptığı bu açıklama, Fransız medyası tarafından, ''Avrupa'nın çıkarlarını iyi korumadığı'' gerekçesiyle AB Komisyonu'na dün sert eleştirilerde bulunan Cumhurbaşkanı Jacques Chirac'a ''uyarı'' olarak değerlendirildi. 
     Barroso, ''Hepimizin oturduğumuz dalı kesmememiz konusunda sorumluluklarımız var. Avrupa kurumlarına şimdi her zamankinden daha fazla ihtiyacımız var. Avrupa sorumluluğunun etiği, vatandaşlara kimin ne yapacağını anlatmayı zorunlu kılıyor. Bütün siyasetçilere bu kuralı hatırlatmak isterim'' dedi. 
     Barroso, AB Komisyonu'nun her zaman AB çıkarlarını savunduğunu ve bunu devam ettirmeye kararlı olduğunu söyledi. 
     Chirac, yaptığı açıklamada, Avrupa Komisyonu'nun vatandaşların sosyal ve ekonomik çıkarlarını iyi savunmadığını ileri sürmüştü. 
     
</TEXT>
</DOC>
