<DOC>
<DOCNO> 386085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonsiy06.html </URL>
<DATE> 2005/10/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Başbakanlık'ta İsrailli Bakan'ı işadamı karşıladı 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan'la görüşmek için Başbakanlığa gelen İsrail Enerji ve Altyapı Bakanı Beni Eliezer'i kapıda bürokratlar değil bir işadamı karşıladı. İsrail'de yatırımları olan Zorlu Holding Yönetim Kurulu Başkanı Ahmet Nazif Zorlu Elizer'i Başbakanlık'ta karşılayan isim oldu. 
     Bazı temaslarda bulunmak üzere Ankara'ya gelen Eliezer dün Başbakan Erdoğan'ı da ziyaret etti. Başbakanlık şeref kapısı önünde aracından inen Eliezer'i Zorlu karşılarken, İsrailli Bakan'dan birkaç dakika sonra meslektaşı Güler Başbakanlığa geldi. Erdoğan'ın Eliezer ve beraberindeki heyetle yaptığı görüşmede Zorlu'nun da hazır bulunması dikkat çekti. Görüşmede Erdoğan İsrail'in Gazze ve Batı Şeria'dan çekilme süreci konusunda duyulan memnuniyeti dile getirirken, yol haritası konusunda aynı kararlılığın beklendiğini ifade etti. İsrailli Bakan da Türkiye'nin islam dünyası, AB, ABD ve diğer ülkelerle iyi ilişkiler içerisinde olduğunu söyledi. 
     Zorlu bu görüşme öncesinde Enerji Bakanı Hilmi Güler ve İsrail'li heyetle birlikte enerji tesisi projesi imza törenine katıldı. Zorlu Enerji Grubu bünyesinde yer alan Zorlu Endüstriyel ve Enerji Tesisleri İnşaat A.Ş, İsrail'de üç adet anahtar teslim enerji santrali yapım işi üstlenmişti. Zorlu'nun, bu projeden 400 milyon dolar gelir elde edileceği vurgulanmıştı. İşletme ve bakım hizmetlerinden gelecek 400 milyon dolarla birlikte toplam proje 800 milyon dolarlık bir büyüklüğe ulaşacak. 
     
</TEXT>
</DOC>
