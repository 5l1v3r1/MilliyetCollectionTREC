<DOC>
<DOCNO> 352636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo21.html </URL>
<DATE> 2005/06/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Eskişehirspor, yeniden oynanacak Ordu maçı için yola çıktı... 
</HEADLINE>
<TEXT>

     Futbol Federasyonu tarafından 18 Haziran'da Samsun'da oynanmasına karar verilen maç için Eskişehirspor kafilesi Samsun'a hareket etti. 
     Eskişehir Valisi Kadir Çalışıcı, Eskişehirspor Kulübü Başkanı Halil Ünal ve yönetim kurulu üyeleri Eskişehirspor tesislerinde yolculuk öncesi futbolcularla kahvaltıda biraraya geldi. 
     Vali Çalışıcı, karşılaşma için çok ciddi emniyet tedbirlerinin alındığını belirterek, hem Eskişehir'in hem Ordu'dan kimsenin burnunun kanamasını istemediklerini kaydetti. 
     Centilmence bir maç olmasını ve hak edenin kazanmasını istediğini ifade eden Çalışıcı, ''Sonuçta Türk sporu kazansın. Futbolcu ve taraftar provakasyona gelmesin. Ben de İçişleri Bakanlığı'ndan izin istedim. İzin verirlerse maçı Samsun'da izleyeceğim. Dedikoduya fırsat vermeyecek, düzgünce bir maç olsun. Kulağınızı tıkayın topunuzu oynayın'' dedi. 
     -''SAVAŞA DEĞİL MAÇA GİDİYORUZ'' Eskişehirspor Kulübü'nün Başkanı Halil Ünal, ne Ankara ne Ordu takımıyla en ufak bir meselelerinin olmadığını belirterek, sadece Eskişehirspor'un geçmişine uygun futbol oynayacaklarını bildirdi. 
     Bu maçla ilgili özel hiçbir ekstra yaptırım olmayacağını ifade eden Ünal, şöyle konuştu 
     ''Yarım kalan deplasman mücadelesi normal lig sürecinde neyse bu maçta da o olacaktır. Bizim işin özünde çok fazla kaybedecek bir şeyimiz yok. Kaybedilen Türkiye Kupası hakkını da bu maçı yenerek geri alacağız. Ancak bu maç Eskişehir'in birlik ve beraberliği açısından çok önemlidir. Herkesi Samsun'da oynanacak maça davet ediyorum. Eskişehirspor'a yakışan futbolu oynayacağız. Bugüne kadar kimseden bir beklentimiz olmadı, olmayacak. Bu maç memleket meselesi haline geldi. Kimsenin burnu kanamadan bu maçın tamamlanması gerekir. Eskişehirspor için onur ve haysiyet meselesi olmuş bir maçı tamamlamaya gidiyoruz.'' Ünal, tribün liderleriyle toplantı yapacağını belirterek, ''Bir taşkınlığa meydan vermemelerini isteyeceğim. Sadece takımlarını destekleyip dönecekler. Savaşa değil maça gidiyoruz. Futbol bir tutkudur. Tutku heyecan anlamına gelir. Heyecanın en üst düzeyde olacağı bir maça gidiyoruz'' dedi. 
     
</TEXT>
</DOC>
