<DOC>
<DOCNO> 399381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur02.html </URL>
<DATE> 2005/11/30/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Kiracının köpek dehşeti... Baba ve iki oğlu öldü... 
</HEADLINE>
<TEXT>

     Turaç TOP- Ahmet SAYAR İZMİR, DHA 

İZMİR'deki tarihi Kemeraltı Çarşısı'nda triko ürünleri satan Mahmut Yurt, oğulları Adıgüzel Yurt ile Hasan Yurt, işyerlerinde uğradıkları silahlı saldırı sonucu öldü. Olayla ilgili soruşturma başlatan polis, cinayetlerin baba ve oğullarının evinde köpek beslediği için tartıştığı kiracısı C.K. ve beraberindeki iki kişi tarafından vurulduğunu saptadı. 
     Olay, bugün saat 17.30 sıralarında Kestelli Caddesi'ndeki Kestelli İşhanı'nda bulunan 2 numaralı Avşar Triko’ isimli işyerinde meydana geldi. Triko ürünleri satan 50 yaşındaki Mahmut Yurt, birlikte çalıştığı oğulları Adıgüzel Yurt 25 ile Hasan Yurt 23 , sabah saatlerinde Bayraklı semtlerindeki evlerinden ayrılıp işe gitmek için yola çıktı. İddiaya göre, baba ve oğulları, yolda aynı semtteki evlerinde kiracı olarak oturan ve Özkanlar Semti'nde alüminyum işleri yapan C.K. ile karşılaştı. Yurt ve oğulları, evin bahçesinde köpek beslediği için komşuları tarafından şikayet edilen C.K. ile sözlü tartışmaya başladı. Bu sırada birbirlerine silah çektikleri öne sürülen Yurt ve oğulları ile C.K., çevredekilerin araya girmesiyle tartışma büyümeden ayrıldı. 
     
     KURŞUN YAĞDIRDILAR 

     Tartışmanın ardından Yurt ve oğulları, işyerlerine gitti. Akşam saatlerinde, iddiaya göre işyerine gelen C.K. ve beraberinde kimliği belirsiz iki kişi tarafından tabancayla baba ve oğullarına kurşun yağdırıldı. Başlarından ve vücutlarının çeşitli yerlerinden vurulan Mahmut Yurt ve oğulları olay yerine ölürken, zanlılar kayıplara karıştı. 
     Silah seslerini duyan çevredeki esnafların ihbarı üzerine olay yerine gelen polis, Mahmut Yurt, Adıgüzel Yurt ve Hasan Yurt'un cansız bedeniyle karşılaştı. Yapılan incelemede, yaklaşık 30'a yakın iki adet tabancadan çıktığı belirlenen boş kovan bulundu. Yurt ve oğullarının, ödemelerini yapmak için beklettikleri 20 bin YTL'de kasada bulundu. Mahmut Yurt'un bulundurma ruhsatlı silahı ise bulunamadı. Nöbetçi savcının incelemesinin ardından cesetler, otopsi yapılmak üzere İzmir Adli Tıp Kurumu Morgu'na kaldırıldı. 
     
     EŞİ HAMİLEYDİ 

     Mahmut Yurt ve iki oğlunun ölüm haberiyle ailesi sinir krizleri geçirdi. Ölenlerden Adıgüzel Yurt'un yeni evli olduğu ve eşi Züleyha Yurt'un 5 aylık hamile olması yürekleri bir kez daha yaktı. Eşinin ölüm haberi kendisinden saklanan Züleyha Yurt'un yakınları tarafından gözetim altına alındığı öğrenildi. Bu arada diğer ölen Hasan Yurt'un bir çocuk sahibi olduğu ortaya çıktı. Mahmut Yurt'un üç çocuğundan biri olan Murat Yurt'un ise olay sırasında işyerinde olmadığı anlaşıldı. 
     Olayın ardından geniş çaplı soruşturma başlatan polis, zanlı kiracı C.K. ve kimliği belirsiz iki kişiyi yakalamak için çalışma başlattı. 
     
</TEXT>
</DOC>
