<DOC>
<DOCNO> 363440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo13.html </URL>
<DATE> 2005/07/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ailton Rangnick beni mahvetti... 
</HEADLINE>
<TEXT>

     Alman 1. Lig Bundesliga takımlarından FC Schalke 04'ten Beşiktaş'a transfer olan Brezilyalı futbolcu Ailton, eski takımının teknik direktörü Ralf Rangnick'i sert bir dille eleştirdi. 
     Ailton, Alman Bild gazetesine yaptığı açıklamada, ''Rangnick beni mahvetti. Beni okul çocukları gibi cezalandırıp sırada oturttu. Beni eğitmek istedi, ancak ben yetişkin biriyim. Sorunları hep içime attım, ağladım, doğru dürüst gülmeyi unuttum'' dedi. 
     Beşiktaş'a hızlı bir şekilde transfer olmasının asıl sebebinin Rangnick ile olan tartışmaları olduğunu ifade eden Ailton, ''Rangnick, kendi sorunlarını örtbas etmek için beni hep kullandı. Ben her şeyi üstlenmek zorundaydım. Aptal her zaman ben oldum'' diye konuştu. 
     Beşiktaş'a imza attıktan sonra çok büyük bir yükten kurtulduğunu ve rahatladığını kaydeden Ailton, ''İlk kez kendimi özgür bir insan gibi hissediyorum. Artık diğer insanlar beni beğensin diye kendimi değiştirmek zorunda değilim'' dedi. 
     Maddi sorunları olduğu için Beşiktaş'a transfer olduğu şeklindeki iddiaları da reddeden Ailton, ''Tüm paramla aileme yatırım yapıyorum. Tek sorunum çok cömert olmam. Mogeiro adlı tüm köyümü besliyorum. Bu arada sınırı aştığım oluyor'' şeklinde konuştu. 
     Gazetenin haberinde ayrıca, Ailton'un İstanbul'da büyük bir coşkuyla karşılandığı ve Beşiktaş Teknik Direktörü Rıza Çalımbay'ın da, ''Ailton'un bize faydası olacak'' şeklinde konuştuğu belirtildi. 
     
</TEXT>
</DOC>
