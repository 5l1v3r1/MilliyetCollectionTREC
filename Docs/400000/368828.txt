<DOC>
<DOCNO> 368828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/spor/axspo02.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz temiz çıktı 
</HEADLINE>
<TEXT>


Gençlerbirliği'nin Deniz Barış'ın Fenerbahçe maçında talimatlara aykırı olarak forma giydiğini öne sürerek, Tahkim Kurulu'na yaptığı hükmen galibiyet başvurusunun yeni talimatlar gereği sonuçsuz kalacağı iddia edildi 

CEMAL ERSEN 


Fenerbahçe ile Gençlerbirliği arasında bir süredir devam eden Deniz krizi bugün Tahkim Kurulu'nda masaya yatırılacak. 
Başkent ekibi, özel sözleşme gereğince Deniz'den 1 milyon Euro alacağı olduğu gerekçesiyle Tahkim Kurulu'na başvurmuş ve ligin ilk haftasında Fenerbahçe ile oynadıkları maçın hükmen galibiyet ile sonuçlandırılmasını talep etmişti. 
Özel sözleşme hükümlerini yerine getirmediği için geçen sezon Tahkim Kurulu tarafından 1 milyon Euro tazminat ödemesi öngörülen milli futbolcunun, bu sezon da Fenerbahçe Kulübü'ne tescilinin yapılmasında herhangi bir sakınca olmadığı bildirildi. 
Futbol Federasyonu Yönetim Kurulu'nun 27 Mayıs 2005 tarihinde yaptığı toplantıda "Federasyonumuza, kulüplere ve futbolcu temsilcilerine kesinleşmiş borcu bulunan oyuncuların lisans vize işlerinin yapılabilmesine, ancak yeni bir sözleşme imzalamaları halinde bu sözleşmelenin borç ödeninceye kadar tescil edilmemesine" şeklinde aldığı kararın Gençlerbirliği'nin hükmen galibiyet başvurusunu sonuçsuz kılacağı iddia edildi. 
Bu arada Fenerbahçe Kulübü ile iki yıllık sözleşmesi bulunan Deniz Barış'ın o tarihe dek tespit edilen tazminatı ödememesi durumunda bir başka kulübe imza atmasının ya da Sarı - Lacivertliler ile sözleşme yenilemesinin mümkün olmayacağı belirtildi. 

Tahkim randevusu 

Fenerbahçe'nin itirazını görüşecek kurul, büyük olasılıkla daha geniş kapsamlı inceleme isteyip, yürütmeyi durduracak 


Everton ile oynanan özel maçta bir taraftarın ayağından kurşunla yaralanması nedeniyle Disiplin Kurulu'na sevk edilen ve bir maç seyircisiz oynama cezası verilen Fenerbahçe'nin Tahkim Kurulu'na yaptığı başvuru, bugünkü toplantıda ele alınacak. 
Başkan Aziz Yıldırım ve yöneticilerin, Tahkim Kurulu'nun İstanbul'daki toplantısı öncesi üyelere sözlü olarak savunma yapacağı öğrenilirken, kurulun büyük bir olasılıkla dosyanın daha geniş kapsamlı incelenmesi için yürütmeyi durdurma kararı alacağı iddia edildi. Bu durumda cumartesi günü Diyarbakırspor ile Şükrü Saraçoğlu Stadı'nda oynanacak maça seyirci alınabilecek. 
İkinci olasılığın ise Fenerbahçeli yöneticilerin vereceği savunma ve eldeki bilgiler doğrultusunda seyircisiz oynama cezasının ağır para cezasına çevrilmesi olabileceği, ancak bu durumda zaman aşımı tezinin geçerliliğini yitireceği kaydedildi. Bilindiği gibi Fenerbahçe Disiplin Kurulu tarafından verilen cezanın talimata göre sezon başlamadan önce açıklanması gerektiğini iddia etmiş ve savunmasını da bu görüş doğrultusunda hazırlamıştı. 
Üçüncü şık olarak da Disiplin tarafından verilen seyircisiz oynama cezasının aynen onanmasının gündeme geleceği, ancak bu sezon sahasında oynayacağı ilk maçta tribünlerin boş kalmaması için Fenerbahçeli yöneticilerin baskı yapacağı ve yürütmeyi durdurma talebinde bulunacağı öğrenildi. 

'Bırakın gideyim' 

MEHMET DEMİRCAN 

Nicolas Anelka'nın, Newcastle United'a gitmek için izin istediği iddia edildi. Fransız yıldızın, dün önce Teknik Direktör Christoph Daum'la görüştüğü, ardından da Fenerbahçe yönetimine başvurarak, ayrılmak istediğini ilettiği öğrenildi. Geçtiğimiz hafta tedavi için gittiği Fransa'dan rötarlı dönen yıldız golcünün, İngiliz ekibinin teklifini cazip bulduğu, menajerlerinin de baskısıyla Newcastle United'a prensipte "evet" yanıtını verdiği ileri sürüldü. Newcastle Başkanı Freddy Shepherd, daha önce Anelka'nın transferi için her türlü fedak rlığı yapacaklarını açıklamıştı. 

'Daum'a borçluyum' 

Futbol kariyerini Almanya'nın Köln takımında sürdürecek olan Alpay Özalan, bugünlere gelmesinde Daum'un büyük rolünün olduğunu açıkladı. Kölner Express Gazetesi'ne konuşan tecrübeli oyuncu, "Beni Daum yetiştirdi ve ona çok şey borçluyum" yorumunu yaptı. Alpay, Uzakdoğu macerasında çok kırmızı kart görmesini ise Japonlar'ın ufak tefek olmasına bağladı. 

Tribün kapanıyor 

Şükrü Saracoğlu Stadı'ndaki numaralı tribün inşaat çalışması sürerken, tribün çatısını taşıyacak bin tonluk makasın yerleştirilme işlemi dün başladı. Montajı stadın yanında yapılan çatı makası, dev bir vinçle tribün üzerine yerleştiriliyor. Çalışmalar sırasında yol trafiğe kapatılırken, sıkı güvenlik önlemleri alındı. İnşaat işleriyle yakından ilgilenen Asbaşkan Nihat Özbağı da sabah erken saatlerde başlayan çalışmaları yakından takip etti. Bu arada Futbol Federasyonu yetkilileri de Şükrü Saracoğlu Stadı'nda incelemelerde bulundu. 

Daum yine arayışta 

Diyarbakırspor maçına gözünü çeviren Fenerbahçe'nin dün akşam idmanında Daum sürprizi yaşandı. Alman hoca, son iki gün Deniz'i keserek ilk on birde görev verdiği Anelka'yı yeniden yedek takıma gönderdi. Deniz'e on birde yer veren Daum, Nobre'yi de forvetten sağ kanada kaydırdı. Sambacının boşalttığı mevkiye Tuncay'ı çeken ve genç yıldızı tek santrfor olarak oynatan Sarı - Lacivertliler'in hocası, Alex'i ise forvetin arkasında görevlendirdi. 

Taraftarlar 'Volkan' dedi 

Fenerbahçeli taraftarlar, Sarı - Lacivertli takımın kalesinde Volkan Demirel'i görmek istiyor. İnternetteki "www.fenerhaber.net" adresli sitede halen süren ve "Kalede kim görev yapmalı " biçimindeki sorunun yer aldığı ankette, taraftarlar tercihini Volkan'dan yana kullandı. Volkan oyların yüzde 67.40'ını alırken, Barcelona'dan 1 yıllığına daha kiralanan Rüştü Reçber yüzde 30.78, Serdar Kulbilge yüzde 1.05, Recep Biler ise yüzde 0.77 oyda kaldı. 


</TEXT>
</DOC>
