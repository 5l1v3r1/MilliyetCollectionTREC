<DOC>
<DOCNO> 356352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur08.html </URL>
<DATE> 2005/06/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Anaokulu öğrencisinin maliyeti ilköğretim öğrencisinin üç katı 
</HEADLINE>
<TEXT>

     Maliye Bakanlığı, devlete maliyeti en yüksek öğrencilerin anaokullarında eğitim görenler olduğunu, buralardaki öğrencilerin devlete yıllık 2 milyar 486 milyon liraya mal olduğunu bildirdi. 
     İlköğretimdeki öğrencinin maliyeti ise 828 milyon olarak gerçekleşirken, en az maliyeti olan öğrenciler halk eğitim kurumlarındakiler. 
     Maliye Bakanlığı’nın "Eğitim Hizmetlerine Analitik Bakış" başlıklı çalışmasında, devlete en yüksek maliyetli öğrencilerin yaşları en küçük öğrenciler olduğu ortaya çıktı. Buna göre, Türkiye’de yüzde 16 ile en düşük okullaşmanın oranının yakalanabildiği okul öncesi eğitim kurumlarındaki öğrenci başına devlete çıkan maliyet yıllık 2 milyar lirayı geçiyor. 2005 yılı rakamlarına göre kreş, anaokulu, anasınıfı ve uygulama sınıflarında eğitim gören 0- 6 yaşındaki öğrenciler devletin bütçesine 2 milyar 486 
     milyon liraya mal oluyor. 
     
     İLKÖĞRETİM ÜÇTE BİRİ 
     Maliye Bakanlığı verileri, yaş açısından en küçük konumdakilerin maliyetlerinin yaşları yükseldikçe düşüşe geçtiğini gösteriyor. Devlete, okul öncesi kademesinde 2.4 milyar lira maliyeti olan öğrenciler ilköğretime geldiklerinde üçte biri oranında daha az maliyetli oluyorlar. 2005 rakamlarıyla ilköğretim kademesinde eğitim gören bir öğrencinin devlete maliyeti 828 milyon lira kadar düşüyor. 
     
     EN MALİYETSİZ ÖĞRENCİLER HALK EĞİTİMDEKİLER 
     Devlete maliyeti en düşük olan eğitim kurumlarının halk eğitim merkezleri olduğunu ortaya koydu. Halk eğitim kurumlarında öğrenimlerini sürdürenlere devletin 2005 yılı itibariyle maliyeti sadece 245 milyon lira düzeyinde. 
     
</TEXT>
</DOC>
