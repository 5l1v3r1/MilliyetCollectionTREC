<DOC>
<DOCNO> 379594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun12.html </URL>
<DATE> 2005/09/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Avrupa basını Merkel için bir felaket kaos, kargaşa, çıkmaz .. 
</HEADLINE>
<TEXT>

     BBC TÜRKÇE ve AJANSLAR 

Almanya'da dün yapılan seçimler Avrupa basınında geniş yer buldu. Alman basını sonuçları değerlendirirken ikiye bölündü, diğer ülkelerin gazeteleri ise Almanya'nın çıkmaz sokağa girdiğini yazdı 'Merkel için felaket', 'Görülmemiş şey', 'Merkel hayal kırıklığına uğradı', 'Sonuç, Türkiye için bir nimet olabilir, çünkü seçim sonucu, Merkel’in, karşı çıktığı Türkiye’nin AB’ye katılımını engelleme gücünü zayıflatabilir', 'Merkel'in korktuğu başına geldi'... 
     
     FRANSA BASINI GÖRÜLMEMİŞ ŞEY 

     
     Liberation 

     Fransa’nın önde gelen gazetelerinden Liberation, Alman seçimlerin sonucu için "görülmemiş şey" ifadesini kullandı. 
     Liberation, "Bir Koltuk İçin İki Kaybeden" başlığıyla verdiği haberde, yarışın başa baş geçtiğini hatırlatarak, Hıristiyan Demokrat Birlik CDU lideri Angela Merkel'in ve Sosyal Demokrat Parti SPD lideri Gerhard Schröder'in iktidara talip olduklarını" yazdı. 
     Alman seçmenlerinden üçte birine yakın bir bölümünün en büyük iki parti için oy kullanmadığına dikkat çeken gazete, Başbakan Schröder’in güçlendirilmiş hissettiğini, Merkel’in de hayal kırıklığını gizlemediğini belirtti. 
     Liberation, Almanya'nın her iki ana siyasi partisinin de çıkmaz bir sokağa girdiğini düşünüyor. 
     Gazete, bunun başka bir dizi ülkenin de sorunu olduğunu yazıyor. Almanya'daki seçimlerde bu duruma örnek oluşturan ise, Liberation'a göre, Sol Parti'nin Gerhard Schröder'den çaldığı oylar ve bu nedenle Sosyal Demokratlara iktidar yolunu tıkamış olması. 
     
     Le Figaro Almanya'da siyasi karışıklık 

     Le Figaro gazetesi ise "Almanya'da Siyasi Karışıklık" başlığıyla yine manşetten verdiği haberde, liberal partinin ve aşırı solun tahmin edilenin üzerinde oy topladığına dikkat çekti. 
     Le Parisien gazetesi, "Almanya Yönetilemeyecek mi " başlığıyla birinci sayfadan verdiği haberde, Merkel'in iktidara gelebilmek için yeterli oyu alamadığını belirterek, sonuçların tam bir kargaşaya yol açtığı yorumunu yaptı. 
     
     Le Monde 

     Fransız Le Monde gazetesi de, "Şimdi Almanya’yı kim yönetecek sorusunu sorarken Berlin’de tam bir karmaşıklık yaşandığını öne sürdü. Gazete, Almanya’da bir koalisyon hükümetinin kurulması için önümüzdeki günlerde çok yoğun pazarlıkların yaşanacağını kaydetti. 
     
     ALMANYA BASINI MERKEL İÇİN BİR FELAKET 

     Alman gazeteleri, dün yapılan genel seçimlerde hiçbir siyasi bloğun çoğunluğu sağlayamaması üzerine, ülkede yoğun bir koalisyon arayışının başladığını yazdılar. 
     
     'Günaydın Bay Bayan Başbakan' 

     Berliner Kurier gazetesi, başsayfanın üst yarısında "Günaydın Bayan Başbakan" başlığıyla Hıristiyan Demokrat Birlik Partisi CDU Genel Başkanı Angela Merkel'in, alt yarısında da ters olarak yazılan "Günaydın Bay Başbakan" başlığıyla Gerhard Schröder'in baş aşağı duran bir fotoğrafına yer verdi. 
     
     Die Welt Almanlar sorunların farkında mı 

     Die Welt, Alman halkının ülke sorunlarının gerçekten farkında olup olmadığını sorguluyor. 
     ''İşsizlik, yüksek borçlanma, yetersiz eğitim ve sosyal güvence çıkmazı'' diye sıralıyor Die Welt ''Alman halkı ülkenin içinde bulunduğu yapısal krizin bilincinde mi, yoksa bütün bunları düşünmemeyi mi yeğliyor '' 
     
     Berliner Zeitung Merkel'in korktuğu başına geldi 

     Almanya basınında seçim sonucunu Angela Merkel adına bir yenilgi olarak algılayan bir değil, birkaç gazete var. 
     Örneğin Berliner Zeitung'a göre, seçimi Merkel için bir yenilgi olarak değerlendirirken, ''iki-üç hafta önce Merkel'in seçim zaferi çantada keklik görülüyordu ama Hristiyan Demokrat lider, eline geçen fırsatı tepti başaramadı''. Gazete, ''Angela Merkel'in korktuğu başına geldi'' diyor ''Sosyal Demokratlar ile koalisyona girmesi için üzerinde büyük bir baskı olacak''. 
     
     Sueddeutsche Zeitung Merkel için bir felaket 

     Bir başka gazeteye, Sueddeutsche Zeitung'a göre, Hristiyan Demokrat parti ve lideri Angela Merkel'in sandıklarda karşılaştığı sonucu ''bir felaket'' diye tanımlamak yerinde olur. 
     Gazete, Merkel'in siyasi kariyerinin sona erdiğini düşünüyor ''Galip geleceğine kesin gözüyle bakılan bir liderin sandıklarda bu kadar yüz kızartıcı şekilde gerilemesine neredeyse hiç rastlanmamıştır.'' 
     
     Handelsblatt Karamsar tablo 

     Hristiyan Demokrat lider Angela Merkel'in bir çoğunluk hükümeti oluşturacak oy desteğinden mahrum kalması, Almanya'da iş çevrelerinin finans gazetesi Handelsblatt'a göre, ortaya karamsar bir tablo çıkardı. 
     Gazeteye göre savaş sonrası Almanya'da daha önce hiçbir seçimde ekonomik reforma karşı olanlar ile reform taraftarları arasında kartlar bu kadar belirgin biçimde masaya sürülmemişti. 
     Handelsblatt, seçim ardından Almanya'da bir reform senaryosunu tahayyül etmenin artık çok zor göründüğünü yazıyor. 
     
     Bild Başbakanlık savaşı 

     Bild gazetesi, "Başbakanlık Savaşı" başlığıyla verdiği haberde, Schröder'in Başbakan olarak kalacağını açıkladığını, Merkel'inse bu görevi üstlenmenin kendi hakkı olduğunu söylediğini yazdı. 
     Almanya'da bugüne kadar böyle bir seçim sonucunun alınmadığına işaret edilen haberde, Schröder "Gülen kaybeden kişi" olarak nitelendirildi. 
     "Frankfurter Allgemeine Zeitung" gazetesi, "CDU ve SPD oy kaybetti" başlığıyla verdiği haberde, Merkel'in "Birlik partileri açık şekilde hükümeti kurma görevi aldı. Ancak seçim hedefimize ulaşamadık. Hükümeti kurma görevini tüm gücümüzle yerine getireceğiz" şeklindeki sözlerine yer verildi. 
     Frankfurter Rundschau gazetesi, "Birlik partileriyle FDP çoğunluğu sağlayamadı" başlığıyla verdiği haberde, yeni hükümetin ne şekilde kurulacağının belirsizliğini koruduğunu yazdı. 
     Berliner Morgenpost gazetesiyse Dışişleri Bakanı Joshka Fischer'in Merkel ile CDU CSU, FDP ve Yeşiller'den oluşacak bir koalisyon konusunda görüşmeye hazır olduğu görüşüne yer verdi. 
     
     İNGİLTERE BASINI KAOS, KARGAŞA, ÇIKMAZ... 

     
     Guardian 

     İngiltere'ye geçecek olursak Almanya'daki seçimler hemen hemen bütün gazetelerin manşetinde, ve ortak bir görüş hakim 
     Guardian, ''Karmaşa'' diyor ''Hem Merkel hem de Schröder başbakanlık iddiasında''. Guardian, seçimlerden, Almanlar’ın, ülkelerinin geleceği konusunda bölünmüş oldukları sonucunun çıktığını belirtti. Haberde, Haziran’da 21 puan geride olan Schröder’in "kanlı bir boksör gibi son ana kadar vazgeçmediği" ifade edildi. 
     
     The Times 

     İngiliz The Times gazetesi, Angela Merkel'in kıl payı farkla birinci geldiğini duyuruyor ama yargısı pek farklı değil ''Almanya'nın Thatcher'ından içi boş bir galibiyet''. Times, bütün Avrupa adına durumu kaos diye tanımlıyor. Gazete, açıkça ifade etmemesine rağmen İngiltere Başbakanı Tony Blair’in Almanya seçimlerinde radikal reformlar gerçekleştirebileceğine inandığı Hristiyan Demokratları desteklediğini belirtti. Gazete, yetkililerin sonucun olumlu yanı olarak ise, Türkiye ile müzakerelerin daha sorunsuz olabileceği şeklinde gördüklerini ifade etti. 
     
     İnternational Herald Tribune 

     İnternational Herald Tribune İHT , Merkel’in net bir zafer kazanamamasının, Avrupa’daki siyasi dinamikleri bozması beklendiğini belirtirken "Sonuç Türkiye için bir nimet olabilir çünkü seçim sonucu, Merkel’in, karşı çıktığı Türkiye’nin AB’ye katılımı engelleme gücünü zayıflatabilir" yorumunu yaptı. 
     
     Financial Times ve Daily Telegraph 

     Financial Times, durumu ''Çıkmaz'' diye tanımlamış. Gazete uyarıyor ''Seçim sonuçları euro'yu düşürdü''. 
     Daily Telegraph'ın manşeti ise, ''Seçim kaosu Rakipler sandıktan başa baş çıktı'' şeklinde. 
     
     İSPANYA BASINI ALMANYA KRİZE SÜRÜKLENDİ 

     
     ABC 

     İspanyol basını, seçim sonuçlarının Almanya'yı belirsizlik ve krize sürüklediği yorumunda bulundu. 
     Muhafazakar ABC gazetesi, "Merkel ve Schröder arasındaki beklenmedik beraberlik, Almanya'yı ciddi bir krize sürüklüyor" başlığını attı. Gazete, seçim sonuçlarının Başbakan Schröder'in yenilgisi olarak görülebileceği yorumunu yaptı. 
     
     La Vanguardia 

     La Vanguardia gazetesi de, seçim sonucunun CDU-SPD koalisyonu için zemin hazırladığını belirterek "Almanlar, Angela Merkel’in önerdiği gözüpek ekonomik ve sosyal reformları reddettiler. Avrupa’nın en büyük ekonomisinin hristiyan demokratlar ile sosyal demokratlar arasındaki büyük bir koalisyona doğru ilerliyor. Bilinmeyen, başbakan kimin olacağı" yorumunu yaptı. 
     Expansion ve Cinco Dias gazeteleri de Almanya'da en az ihtiyaç duyulan anda belirsizliğin ortaya çıktığını ve ekonomik reform sürecinin durduğunu yazdılar. 
     
     RUS BASINI SCHRÖDER MAÇI BERABERE BİTİRDİ 

     Rus basını, dün Almanya'da yapılan genel seçimler için, "Gerhard Schröder'in maçı berabere bitirmeyi başardığı" yorumunda bulundu. 
     Kommersant gazetesi, seçimler için, "Muhafazakar muhalefet kazansa da, Schröder dönemi sona ermedi" ifadesini kullandı. 
     Liberal Vremia Novostei gazetesi de seçimin kesin galibi olmadığını yazdı ve taraflara birleşme önerisinde bulundu. 
     Hükümet yanlısı Rossiskaia Gazeta gazetesi de, Hıristiyan Demokrat Birlik Partisi CDU Genel Başkanı Angela Merkel'in yapabileceği tek şeyin Sosyal Demokrat Parti SPD ile geniş koalisyon kurmak olduğunu yazdı. 
     
     HOLLANDA BASINI 

     Hollanda basınındaysa Almanya'daki seçimlerde herhangi bir partinin çoğunluğu sağlayamamasından endişe duyulduğu ve bu nedenle Avrupa'nın en önemli ekonomik gücünün hareketsiz kaldığı yorumu yapıldı. 
     Algemeen Dagblabd gazetesi, "Hareketsizlik" başlığıyla okuyucularına duyurduğu haberde, "Almanya'daki seçimlerin sonucunun Hollanda için kötü olduğu" ifade edildi. 
     Ülkenin en çok satan gazetesi De Telegraaf da, Almanya'daki partiler arasında koalisyon hükümeti kurmak için uzun görüşmeler yapılabileceğini yazdı. 
     Het Financieele Daglabd gazetesiyse Almanya'da uzun bir siyasi istikrarsızlık dönemi görülebileceği yorumunda bulundu. 
     
     WASHINGTON TIMES EN BÜYÜK ZARARI HALK GÖRDÜ 

     Washington Times gazetesi, Hristiyan Demokrat lider Angela Merkel’in az bir farkla da seçimlerden önde çıkmasına rağmen Schoeder’in koalisyon ortaklarından birinin desteği olmadan hükümet kuramayacağını belirtti. Gazete, seçimlerde en çok zararı Alman halkının gördüğünü belirterek "Almanlar dün gece Başbakanlarının kim olacağını bilmeden uyudular" yazdı. 
     
     DIE PRESSE ALMANLARIN KAFASI KARIŞIK 

     Avusturya basınından Die Presse'ye göre ise Almanya seçimlerini, kafası karışık bir halkın -ekonomik reform arzusu ile değişim korkusu arasında ikiye bölünmüş bir toplumun- dışavurumu olarak yorumlamak gerek. 

     
</TEXT>
</DOC>
