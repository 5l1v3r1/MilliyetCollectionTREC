<DOC>
<DOCNO> 355441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo17.html </URL>
<DATE> 2005/06/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Hakan Ünsal Galatasaray'da birkaç yıl daha futbol oynamak isterdim 
</HEADLINE>
<TEXT>

     Gaziantepspor ve Çaykur Rizespor'un transfer listesinde bulunan eski Galatasaraylı futbolcu Hakan Ünsal, ''Çok sevdiğim Galatasaray'da birkaç yıl daha futbol oynamak isterdim ama kısmet bu kadarmış'' dedi. 
     Hakan Ünsal, İstanbul'da işlettiği mağazanın Kahramanmaraş'taki tesislerini görmek için KİPAŞ Fabrikası'nı ziyaret etti. 
     Ünsal, gazetecilerin sorusu üzerine şunları söyledi 
     ''Galatasaray'dan sorunsuz ayrıldım. Çok sevdiğim takımımda futbol hayatıma devam etmek istiyordum ama olmadı. Şu anda Çaykur Rizespor ve Gaziantepspor ile görüşmelerim sürüyor. 1 hafta içinde 2 takımdan birini tercih edip, futbol hayatıma devam edeceğim. Şu anda Galatasaray maddi olarak zor durumda. Toparlanması zaman alır. Eğer Seyrantepe Projesi gerçekleşirse, belki biraz rahatlar. Ama o eski kadroyu toparlayabilmesi için biraz maliyet gerekiyor. Yani iyi bir nakde ihtiyaçları var. Şu dönem itibarıyla da o gözükmüyor.'' Ünsal, Galatasaray'ın eski teknik direktörü Gheorghe Hagi ile bir sorun yaşamadığını, milli takımı yerli teknik adamlardan birinin çalıştırması gerektiğini de sözlerine ekledi. 
     
</TEXT>
</DOC>
