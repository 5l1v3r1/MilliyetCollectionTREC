<DOC>
<DOCNO> 372735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun14.html </URL>
<DATE> 2005/08/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fransa Başbakanı, Ermenileri hayal kırıklığına uğrattı 
</HEADLINE>
<TEXT>

     SAADET ORUÇ Paris DHA 

      TÜRKİYE ile Avrupa Birliği arasında üyelik müzakerelerinin başlaması öngörülen 3 Ekim tarihi öncesi Türkiye karşıtı diplomatik faaliyetleri hızlandıran Ermeni cephesinin, sözde Ermeni soykırımının inkarına ilişkin yasal düzenlemeleri görüşmek amacıyla yaptığı randevu talebine Fransa Başbakanı Dominique de Villepin’den olumsuz yanıt geldi. 
     Ermeni Komitesi Başkanı’na De Villepin’in özel kalem müdürü Jean Charbonniaud tarafından gönderilen mektupta, Başbakan’ın gündeminin yoğunluğu nedeniyle, Ermeni Komitesi’ni kabul edemeyeceği belirtildi. "Sayın Dominique de Villepin, dikkat çektiğiniz kaygılarınızın farkındadır" diyen Charbonniaud, konunun Adalet Bakanı Pascal Clement’nin değil, Dışişleri Bakanı Philippe Douste-Blazy’nin görev kapsamında olduğunu hatırlattı. 
     Ermeni Komitesi adına açıklama yapan Vartan Arzumanyan ise, "Bu yanıt hayal kırıklığına neden olmuştur. Fransız yasalarında Ermeni soykırımının inkar edilmesine karşılık bir cezalandırmanın olmaması bizim için bir kaygı değil, gerçek bir sorundur. Fransız kanunlarının insanlık adına kurbanlar arasında ayrımcılığa son vermesinin zamanı gelmiştir" dedi. Türkiye’nin, 1915 yılında işlediği suçları inkar etmesinden ötürü ceza çekmesinin sağlanması gerektiğini'' iddia eden Arzumanyan, bunu ahlaki bir görev’ olarak tanımladı. 
     Ermeni çevreleri, AB ile Türkiye arasında müzakerelerin başlayacağı tarih olan 3 Ekim günü de çeşitli protesto gösterileri için çağrılar yapmaya başlamıştı. 
     
</TEXT>
</DOC>
