<DOC>
<DOCNO> 351563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo20.html </URL>
<DATE> 2005/06/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Trabzonspor Zurawski ve takımı ile anlaştık... 
</HEADLINE>
<TEXT>

     Trabzonspor, uzun süredir kadrosuna dahil etmeyi planladığı TS Wisla Krakowlu Maciej Zurawski'nin transferini hafta içinde bitirmeyi planlıyor. 
     Kulüp yönetim kurulu üyesi Önder Bülbüloğlu, AA muhabirine yaptığı açıklamada, futbolcunun transferi için Polonya'ya giden kulüp yönetim kurulu üyesi Metin Akbaşoğlu'nun, TS Wisla Krakow Kulübü Başkanı'nın kızının kaza geçirmesi sonucu Türkiye'ye döndüğünü söyledi. 
     TS Wisla Krakow Kulübü Başkanı ve futbolcuyla anlaştıklarını kaydeden Bülbüloğlu, ''Büyük olasılıkla çarşamba günü Metin Akbaşoğlu ile birlikte Polonya'ya gideceğiz'' dedi. 
     İki taraf arasında anlaşmanın sağlandığını ve bu transferi bitirmeye gideceklerini kaydeden Bülbüloğlu, ''Wisla Krakow Kulübü Başkanı, ABD'de bulunan kulübün sahibinden onay alacak. Bunun dışında bir sorun yok. Bu futbolcuyu alıp Trabzon'a getirmeye çalışacağız'' diye konuştu. 
     Metin Akbaşoğlu ise Zurawski'nin transferinde sorun bulunmadığını kaydederek, ''Çarşamba günü Polonya'ya gitmeyi planlıyoruz. Ancak bu daha da erken olabilir. Neticede transfer konusu. Her an herşey değişebiliyor'' dedi. 

     
</TEXT>
</DOC>
