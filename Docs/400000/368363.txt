<DOC>
<DOCNO> 368363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko54.html </URL>
<DATE> 2005/08/09/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Sony Ericsson'dan walkman telefon... 
</HEADLINE>
<TEXT>

     Sony Ericsson, Walkman serisinin ilk modeli olan W800i'yi 12 Ağustos'tan itibaren satışa sunacak. 
     Sony Ericsson'un yeni model telefonunun tanıtımı nedeniyle düzenlenen toplantıda konuşan Sony Ericsson Türkiye Ürün Yöneticisi Burak Uluer, Sony Ericsson Walkman serisi telefonları ile artık ikinci bir müzik çalar taşımaya gerek kalmayacağını söyledi. Sony Ericsson'un Walkman efsanesini cep telefonuna taşıdığını anlatan Uluer, dünyanın ilk Walkman cep telefonu W800i'nin özel hoparlörleri ve stereo kulaklıklarıyla gerçek müzik keyfini cep telefonunda yakalamanın mümkün olacağını ifade etti. Sony Ericsson'un, artık mobil müzik alanında 1 numara olmayı hedeflediğini vurgalayan Uluer, ''Elimizde her şey var, Sony'nin gücü, Walkman'in gücü ve Sony Ericsson'un mobil cihazlar üzerine yarattığı dünya var'' dedi. Son kullanıcılara cep telefonunun ötesinde birşeyler vermek gerektiğinin de altını çizen Uluer, W800i ile birlikte telefon, müzik çalar ve kamera işlevlerinin birbirini tamamlayacak biçimde geliştirildiğini kaydetti. 
     
     W800i MODELİ 
     Sony Ericsson W800i ile birlikte gelen yarım GB'lık Memory Stick Pro Duo bellek kartı, W800i'nin yaklaşık 125 şarkı depolayabilmesini sağlıyor. Ayrıca CD'den telefona bilgisayar aracılığıyla hızlı ve kolay müzik aktarımı sağlayan Disc2Phone yazılımı sayesinde, dosyaları müzik çalara yüklemek mümkün. Sony Ericsson W800i'nin müzik modu sayesinde, kullanıcılar telefonun iletişim fonksiyonu kapalıyken de müzik dinleyebiliyor. Telefon açıkken 23 saat, kapalıyken 30 saat müzik çalma kapasitesine sahip W800i 900 YTL'den satışa sunulacak. 
     
</TEXT>
</DOC>
