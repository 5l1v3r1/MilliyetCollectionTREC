<DOC>
<DOCNO> 382581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko45.html </URL>
<DATE> 2005/09/29/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
TÜSİAD İstihdam artışı yıllık 900 bir seviyesine oturdu 
</HEADLINE>
<TEXT>

     Türk Sanayicileri ve İşadamları Derneği TÜSİAD , kentlerde istihdam artışının ikinci çeyrek itibariyle yıllık 900 bin seviyesine oturduğunu bildirdi. 
     TÜSİAD, Devlet İstatistik Enstitüsü DİE tarafından açıklanan 2005 yılı Haziran ayı ''Hanehalkı İşgücü Anketi'' geçici sonuçları ile ilgili bir açıklama yaptı. 
     Açıklamada, istihdamdaki dönemsel değişimlerin yıllıklandırılması yoluyla oluşturulan İstihdammetre göstergesinin, 2005 yılının ikinci çeyreği itibariyle ulaştığı seviyede istikrar kazandığının gözlendiği belirtildi. 
     Kent ve tarım-dışı için ayrı ayrı hesaplanan verilere göre, söz konusu dönemdeki artışların sırasıyla 904 bin ve 1 milyon 87 bin olarak gerçekleştiği ifade edilen açıklamada, şunlara yer verildi 
     ''2005 yılının Haziran ayında toplam istihdam, geçen yılın ikinci üç aylık dönemine oranla, kentlerde yaklaşık 1 milyon artarken, kırsal kesimde ise 125 bin gerileyerek Türkiye genelinde 870 bin kişi artış göstermiştir. Bununla birlikte aynı dönemde işgücüne katılım 900 bin kişi artış gösterirken işgücüne katılma oranı, Türkiye genelinde yüzde 49.2'den yüzde 50'ye, kentlerde ise yüzde 44.1'den yüzde 46'ya yükselmiştir. İstihdamdaki artışın iş gücü artışının gerisinde kalması nedeniyle, Haziran ayı itibariyle Türkiye genelinde işsiz sayısı, geçen yılın ikinci dönemine göre yüzde 1.6 36 bin kişi artarak 2 milyon 305 bin kişi oldu. Bununla birlikte, Türkiye genelinde işsizlik oranı yüzde 9.1, tarım-dışı işsizlik oranı ise yüzde 12.6 olarak tahmin edilmiştir.'' 
     
     TARIM İSTİHDAMI GERİLEMEYE DEVAM ETTİ 
     Açıklamada, istihdam rakamları ekonomik faaliyete göre incelendiğinde, tarım istihdamının gerilemeye devam ettiğinin görüldüğü, geçen yılın ikinci üç aylık dönemine kıyasla Haziran ayında, hizmetler sektöründeki istihdam artışının yüzde 7.3 678 bin kişi , sanayide ise yüzde 7.2 287 bin kişi olarak gerçekleştiği bildirildi. 
     İnşaat sektöründe canlanma eğiliminin, sektörün istihdam rakamlarında da kendini gösterdiğine dikkat çekilen açıklamada, 2004 yılının ikinci dönemine kıyasla istihdam artışının yüzde 21.4 230 bin kişi olduğu belirtildi. 
     Açıklamada, ''Gerek yaratılan istihdamın kalitesinin, gerek ekonomik genişlemenin istihdam üzerindeki yansımasının temel bir göstergesi olması dolayısıyla, ücretli ve yevmiyeli kesimdeki gelişmeler önem taşımaktadır. Söz konusu kesimin, tarım-dışında yaratılan 1.2 milyon civarındaki yeni istihdamın yaklaşık yüzde 70'inden sorumlu olması sevindirici bir gelişmedir'' denildi. 
     
     ÜCRETLİ KESİMDEKİ KAYIT DIŞILIK 2 PUAN ARTTI 
     Açıklamada, ekonomideki istikrarın güçlenmesine paralel olarak iş gücü piyasasında yaşanan gelişmeler olumlu olmakla birlikte, mevcut gidişatı olumsuz etkileyebilecek gözlemlere ilişkin olarak da şunlar kaydedildi 
     ''Ücretli kesimdeki kayıt dışılık, geçen yılın ikinci dönemine kıyasla yaklaşık 2 puan artarak yüzde 22.7'ye yükselmiştir. 
     Büyüme ile istihdam arasındaki ilişkinin gecikmeli yapısı nedeniyle, ekonomik büyümede geçen yılın ikinci yarısından itibaren başlayan yavaşlama eğiliminin önümüzdeki dönemde istihdam rakamlarına yansıması olasıdır. 
     Büyümedeki yavaşlama eğilimi aylık olarak açıklanan sanayi üretimi rakamlarından da takip edilebilmektedir. Üretim miktarındaki durağanlığa karşın çalışan sayısının görece daha yavaş artması ve hatta gerilemesi nedeniyle kısmi verimlilik düzeylerindeki artış yılın ilk yarısında da devam etmiştir. 
     Bu durum, istihdam ile verimlilik arasındaki uzun dönem ilişkisinin henüz tam olarak oturmamış olması nedeniyle, istihdam rakamları üzerinde baskı oluşturmaya devam etmektedir.'' Ekonominin mevcut performansına koşut olarak iş olanaklarına yönelik beklentilerin olumlu olmasının, iş gücü piyasasındaki arzın artmasına neden olduğuna işaret edilen açıklamada, bu nedenle, tarım-dışı işgücü arzında gerçekleşen artışın, işsiz sayısını sabit tutacak eşik değer olarak hesaplanan 550 binin çok üzerinde olduğu ve yaratılan istihdamın ise bu farkı güçlükle kapatabildiği belirtildi. 
     
</TEXT>
</DOC>
