<DOC>
<DOCNO> 389079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur25.html </URL>
<DATE> 2005/10/23/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Denktaş, medyayı Kıbrıs'ın gerçeklerini yansıtmadığını ileri sürdü 
</HEADLINE>
<TEXT>

     Eski KKTC Cumhurbaşkanı Rauf Denktaş, ''Basının Kıbrıs gerçeğini halka yansıtmadığını'' söyledi. 
     Denktaş, Çukurova Üniversitesi'nde ÇÜ yarın gerçekleştirilecek ''Kıbrıs, AB ve Türkiye'' konulu söyleşiye katılmak üzere geldiği Adana'da, Şakirpaşa Havaalanı'nda, Vali Cahit Kıraç, 6. Kolordu Komutanı Korgeneral Ayhan Taş, Büyükşehir Belediye Başkanı Aytaç Durak ve diğer yetkililer tarafından karşılandı. 
     Denktaş, burada düzenlediği basın toplantısında, ''AB'nin, Türkiye'nin üyeliği için hükümetin önüne koyduğu şartların özellikle Kıbrıs Türkleri için bir çıkmaz olduğunu, hükümetin kabul ettiği belgelere bakıldığında Kıbrıs Türkü için gerekli pazarlığın yapılmadığının anlaşıldığını'' belirtti. 
     Basının Kıbrıs gerçeğini halka yeterince yansıtmadığını, bu nedenle halkı bilgilendirme konusunda kendisini sorumlu hissettiğini vurgulayan Denktaş, ''Üniversitelerden gelen tüm konferans ve söyleşi taleplerine mümkün olduğunca cevap vermeye çalışıyorum'' diye konuştu. 
     AB'ye giriş sürecinde Türkiye'nin Kıbrıs konusunda büyük baskılar altında kalacağını ve bu baskılara ne kadar direneceğini zamanın göstereceğini ifade eden Denktaş, ''AB'nin tavrı, 'biz sizi davet etmedik siz üyemiz olmak istediniz' şeklinde yoğunlaşıyor. Önümüze konulan şartların kabul edilmesi durumunda Sevr Antlaşması'na benzer bir belgeyi kabul etmiş oluruz. Bu nedenle, özellikle Kıbrıs için AB uyum süreci, mayınlarla dolu bir yoldur'' dedi. 
     
</TEXT>
</DOC>
