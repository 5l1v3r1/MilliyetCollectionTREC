<DOC>
<DOCNO> 371457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko11.html </URL>
<DATE> 2005/08/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Adaland Aquapark'ın ünü, sınırları aştı... 
</HEADLINE>
<TEXT>

     ABD'de yayınlanan New York Post Gazetesi'nin, Kuşadası'ndaki Adaland Aquapark'ı, dünyanın en iyi 10 su parkı arasında gösterdiği bildirildi. 
     Adaland Aquapark Yönetim Kurulu Başkanı Ali Yaşar Günaydın, yaptığı yazılı açıklamada, New York Post gazetesinin yaptığı araştırma sonucunda, dünyanın en iyi 10 su parkı arasına, Türkiye ve Avrupa'dan sadece Adaland Aquapark'ın girmesinin büyük gurur kaynağı olduğunu belirtti. Ali Yaşar Günaydın, su parklarının merkezi sayılan Amerika'dan 6, Japonya, Kanada ve Dubai'den birer su parkının yer aldığı listede, Adaland Aqupark'ın Türkiye ve Avrupa'yı tek başına temsil ettiğini bildirdi. 
     New York Post'un ''www.nypost.com travel travel.htm'' adresinde yayın yapan internet sitesindeki haber-araştırmadaki tüm fotoğrafların, Adaland Aquapark'a ait olmasının da ayrıca gurur verdiğini belirten Günaydın, şunları kaydetti 
     ''Bugüne kadarki yatırımlarımız ve hizmet anlayışımızın dünya tarafından kabul ve takdir edildiğini gösterdi. Tamamen Türk firmalarıyla çalışarak başarıyı yakaladık ve Türk insanının istediği zaman, neler başarabileceğini kanıtladık. Günde 5 bin kişiyi ağırlayabilen Adaland Aquapark, sezonda 150 bin konuğa keyifli ve huzurlu bir ortamda eğlence olanağı sunuyor. Adaland ailesi olarak, sezonda sayıları 250'ye ulaşan personelimizle yeni yatırımlar için hazırlıklarımızı sürdürüyoruz.'' Günaydın, su parkının etrafındaki verimli tarım arazilerindeki bağlardan elde edecekleri organik üzümleri değerlendirerek, yeni sezonda konuklara Adaland şarabı sunacaklarını bildirdi. 
     Kuşadası Çamlimanı Mevkii'nde 1999 yılında faaliyete geçen su parkı, 100 bin metrekarelik alanda 10 milyon dolarlık yatırım ve yüzde 100 Türk sermayesiyle kuruldu. Parka, 2003 yılında 2.5 milyon dolarlık yatırımla çeşitli aktiviteler de eklendi. 
     
</TEXT>
</DOC>
