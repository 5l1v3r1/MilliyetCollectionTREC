<DOC>
<DOCNO> 358334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko14.html </URL>
<DATE> 2005/07/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
9. Kalkınma Planı çalışmaları başlıyor... 
</HEADLINE>
<TEXT>

     2007-2013 dönemini kapsayacak 9. Kalkınma Planı hazırlıklarının başlamasına ilişkin Başbakanlık Genelgesi, Resmi Gazete'nin bugünkü sayısında yayımlandı. 
     Başbakan Recep Tayyip Erdoğan imzasıyla yayımlanan genelgede, Planlarda, giderek geniş kapsamlı ve ayrıntılı bir modelden, ''makro çerçeve oluşturan, öngörülebilirliği artıran, sistemin daha etkin işleyişine imkan verecek biçimde kurumsal ve yapısal düzenlemeleri öne çıkaran ve temel amaç ve önceliklere daha fazla yoğunlaşan'' bir stratejik yaklaşım modeline geçişin söz konusu olduğu vurgulandı. 
     Stratejik amaç ve öncelikleri netleştiren ve finansman boyutunu da içerecek somut eylem programları ile hayata geçirilecek olan bu yeni yaklaşımın, geçmişte tam olarak kurulamayan plan-program-bütçe bağlantısını güçlendireceği ve etkili bir izleme ve değerlendirme mekanizması ile desteklenerek, hesap verebilirliğe zemin oluşturacağı kaydedildi. 
     Planlı kalkınma dönemi başında daha çok sanayileşmeye odaklanan kalkınma anlayışının, bugün, pek çok alanda bir dizi yapısal reformu gerçekleştirerek, temel özgürlüklerin öne çıkarıldığı, hukukun üstünlüğünün yaşama geçirildiği, bilgi toplumunun temellerinin atıldığı, her yönden güçlü ve istikrarlı modern bir ülke oluşturmaya odaklanan bir anlayışa dönüştüğü belirtildi. 
     
     YENİ KALKINMA ANLAYIŞININ TEMEL TAŞLARI 
     Bu kapsamda, makroekonomik istikrarın sağlanması, değişen şartlara hızla uyum sağlayabilen bir kurumsal kapasitenin oluşturulması, yatırım ortamının iyileştirilmesi ve bireyler ile farklı toplum kesimlerini adil biçimde gözeten bir sosyal politika anlayışının yerleştirilmesinin bu yeni kalkınma anlayışının temel taşlarını oluşturduğu vurgulandı. 
     2007-2013 dönemini kapsayacak olan 9. Kalkınma Planı'nın, AB'ye üyelik sürecine katkı sağlaması bakımından da ayrı bir önem taşıdığı vurgulanırken, Plan'ın, Ulusal Kalkınma Planı ve Katılım Öncesi Ekonomik Program gibi plan ve programların temel dayanağını teşkil edeceği belirtildi. 
     Bölgesel gelişme alanında köklü değişikliklerin gerçekleştirilmesi amacına uygun olarak, yerel potansiyel ve dinamiklere dayalı, aşağıdan yukarıya katılımcı bir kalkınma anlayışının hayata geçirilmesinin, bu Plan'ın ayırt edici özelliklerinden biri olacağı, böylece bir yandan genel kalkınma süreci hızlandırılırken diğer yandan bölgeler arası dengesizlikler azaltılmış olacağı kaydedildi. 
     
     ÖZEL İHTİSAS KOMİSYONLARININ OLUŞTURULMASI 
     Bu arada belirli konu başlıkları altında, alanlarında uzman çeşitli kamu, özel kesim ve sivil toplum kuruluşları temsilcileri ile akademik çevrelerin biraraya geldiği ve koordinasyonu DPT'nin yürüttüğü Özel İhtisas Komisyonlarının çalışmalarından elde edilen sonuçlar ve değerlendirmeler, Planların oluşumunda dikkate alınıyor. 
     9. Kalkınma Planı çalışmalarında da aynı yaklaşım benimsenerek, toplam 54 Özel İhtisas Komisyonu kuruldu. Ancak ihtiyaç duyulması durumunda, DPT bu listede değişiklik yaparak yeni komisyon ve çalışma grupları oluşturabilecek. 
     Komisyonların yapacakları çalışmalar, ülkenin gelişme potansiyelinin belirlenmesine, yönlendirilmesine, AB ile bütünleşme sürecinin kararlılıkla sürdürülerek tamamlanmasına, AB müzakere sürecinin olası sorunlarına ilişkin çözüm önerileri getirilmesine ve Plana ilişkin ilke ve politikaların tespit edilmesine yardımcı olacak. 
     Özel İhtisas Komisyonlarında görev alacak kişiler DPT tarafından ilgili kurumlardan yazı ile talep edilecek söz konusu kurumlar ise ilgili komisyonlarda görev yapacak katılımcıların isim, unvan ve iletişim bilgilerini DPT'ye bildirecekler. 
     
     ÖZEL İHTİSAS KOMİSYONLARI 
     Bu arada 9. Kalkınma Planı kapsamında oluşturulacak özel ihtisas komisyonları da şöyle 
     Dış Ticaret, Hizmet Ticaretinin Serbestleştirilmesi, Rekabet Hukuku ve Politikaları, Fikri Mülkiyet Hakları, Devlet Yardımları, Finansal Hizmetler Mali Piyasalar, Finans Kurumları, Bankacılık, Sigortacılık , Kamu Harcama ve Kontrol Sistemlerinin İyileştirilmesi, Kamu İhaleleri, Kamuda İyi Yönetişim, Vergi, İşgücü Piyasası, Sosyal Güvenlik, Gelir Dağılımı ve Yoksullukla Mücadele, Sanayi Politikaları Girişimcilik, Yenilik, Teknoloji, Kalite ve Verimlilik dahil , KOBİ, Bölgesel Gelişme, Kırsal Kalkınma, Yerleşme ve Şehirleşme, Bilgi ve İletişim Teknolojileri, Bilim ve Teknoloji, Adalet Hizmetleri ve Güvenlik, Enerji, Çevre, Gıda Güvenliği, Bitki ve Hayvan Sağlığı, Gıda Sanayii, Toprak ve Su Kaynaklarının Kullanımı ve Yönetimi, Bitkisel Üretim, Hayvancılık, Ormancılık, Balıkçılık, Demiryolu Ulaşımı, Denizyolu Ulaşımı, Havayolu Ulaşımı, Karayolu Ulaşımı, Kent İçi Ulaşım, Otomotiv Sanayii, Havayolu, Denizyolu ve Demiryolu Taşıtları İmalat Sanayileri, Ana Metal Sanayi, Makine ve Metal Eşya Sanayi, Elektronik ve Elektrikli Makineler Sanayii, Savunma Sanayi, Madencilik, Tekstil, Deri ve Giyim Sanayii, İçki, Tütün ve Tütün Ürünleri Sanayii, Kimya Sanayii, İlaç Sanayii, Petrol ve Petrol Ürünleri Sanayii, Taş ve Toprağa Dayalı Sanayiler, Kültür, Turizm, Eğitim Okul Öncesi, İlk ve Orta Öğretim , Yükseköğretim, Sağlık, Kadın, Aile, Çocuk ve Gençlik, Teknik İşbirliği. 
     
</TEXT>
</DOC>
