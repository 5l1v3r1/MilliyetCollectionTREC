<DOC>
<DOCNO> 362449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy22.html </URL>
<DATE> 2005/07/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sezer, Anayasa Mahkemesi üyeliklerine Apalak ile Kaleli’yi getirdi 
</HEADLINE>
<TEXT>

     Cumhurbaşkanı Ahmet Necdet Sezer, Anayasa Mahkemesi asıl üyeliklerine Danıştay Üyesi Şevket Apalak ile Avukat Serruh Kaleli’yi seçti. 
     Cumhurbaşkanlığı Basın Merkezi’nden yapılan açıklamaya göre, Sezer, Anayasa Mahkemesi’nin Danıştay kontenjanından boş bulunan asıl üyeliğine Danıştay Genel Kurulu’nca gösterilen 3 aday arasından Danıştay 8. Daire Üyesi Şevket Apalak’ı getirdi. 
     Sezer, Yüksek Mahkeme’nin avukat kontenjanından boş bulunan asıl üyeliğine ise avukat Serruh Kaleli’yi seçti. 
     Danıştay kontenjanından asıl üyelik eski Anayasa Mahkemesi Başkanı Mustafa Bumin, avukat kontenjanından asıl üyelik ise Fazıl Sağlam’ın yaş haddinden emekli olmalarıyla boşalmıştı. 
     Ertuğrul Ersoy’un yaş haddinden emekli olmasıyla Anayasa Mahkemesi’nin üst düzey yönetici kontenjanından asıl üyeliği ise halen boş bulunuyor. Cumhurbaşkanı Sezer, bu üyelik için direkt atama yapacak. 
     Cumhurbaşkanı Ahmet Necdet Sezer tarafından Anayasa Mahkemesi asıl üyeliğine seçilen Danıştay Üyesi Şevket Apalak, seçilmekten mutluluk duyduğunu söyledi. 
     Apalak, AA muhabirinin sorusu üzerine, duyduğu mutluluğu dile getirerek, "Cumhurbaşkanı ve Danıştay Genel Kurulu’nun taktirine teşekkür ediyorum" dedi. 
     Sezer’in Anayasa Mahkemesi asıl üyeliğine getirdiği Ankara Barosu avukatlarından Serruh Kaleli de "Onurlu bir görev. Layık görülmek çok önemli. Şu anda duygularımı ifade etmekte çok zorlanıyorum" diye konuştu. 
     
     ÖZGEÇMİŞLERİ 

     Şevket Apalak 
     1945 yılında Ankara’da doğdu. Ankara Üniversitesi Hukuk 
     Fakültesi’nden 1970 yılında mezun olan Apalak, Anıtkabir Müdürlüğü ve İçişleri Bakanlığı’nda memur olarak görev yaptı. 
     1973 yılında Danıştay Yardımcısı unvanıyla mesleğe başlayan 
     Apalak, Gaziantep ve Ankara idare mahkemeleri başkanlıkları, Adalet Müfettişliği görevlerinde bulundu. Apalak, 1999 yılında Danıştay üyeliğine getirildi. 
     Yüksek Seçim Kurulu üyeliği de yapan Apalak, evli ve iki çocuk babası. 
     Serruh Kaleli 
     1954 yılında Samsun’un Terme ilçesinde doğdu. Ankara Üniversitesi 
     Hukuk Fakültesi’ni bitiren Kaleli, 1979’dan beri serbest avukatlık yapıyor. 
     Kaleli, Türk Hukuk Kurumu ve Türkiye Barolar Birliği’nin yönetim kadrolarında da yer aldı. 
     Serruh Kaleli, evli ve iki çocuk babası. 
     
</TEXT>
</DOC>
