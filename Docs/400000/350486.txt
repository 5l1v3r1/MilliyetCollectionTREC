<DOC>
<DOCNO> 350486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonyas06.html </URL>
<DATE> 2005/06/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
"Görevimiz Tehlike"nin çekimleri gelecek ay başlıyor 
</HEADLINE>
<TEXT>

     "Görevimiz Tehlike-Mission Impossible" serisinin üçüncü halkasının çekimlerine 18 Temmuz’da başlanacak. 
     Empire dergisinin internet sitesinde yer alan habere göre, Paramount Pictures yetkilisi Brad Grey, geçen yıl çekilmesi planlanan, ancak başrol oyuncusu Tom Cruise’un başka projeleri nedeniyle ertelenen filmin çekimlerine 18 Temmuz’da başlanacağını bildirdi. 
     Çekimlerin Avrupa, ABD ve Asya’daki farklı mekanlarda gerçekleştirileceğini kaydeden Grey, filmin gelecek sene Mayıs ayında seyirciyle buluşacağını ifade etti. 
     
     EKİP DEĞİŞTİ 
     Filmin ertelenmesi üzerine ayrılan Kenneth Branagh, Scarlett Johansson ve Carrie Anne Moss’un yerine ekibe Ving Rhames, Philip Seymour Hoffman, Jonathan Rhys Meyers ve Michelle Monaghan katıldı. 
     Filmde Tom Cruise’un yeni kız arkadaşı Katie Holmes’un da rol üstleneceği yönündeki söylentiler hala açığa kavuşmazken, Cruise ile arasında anlaşmazlık bulunduğu için projeden ayrılan Joe Carnahan’dan boşalan yönetmen koltuğuna da JJ Abrahams oturacak. 
     
     TELEVİZYON EKRANLARINDA SEVDİK 
     "Görevimiz Tehlike", bir dönem Türk televizyonlarında da milyonları ekran karşısına bağlayan 1970’lerin ünlü dizisinden beyazperdeye aktarıldı. 
     Serinin ilk filmi 1996’da izleyiciyle buluştu, Tom Cruise bu filmde ünlü yönetmen Brian de Palma ile çalıştı. Film, dünya çapında 454 milyon dolarlık önemli bir gişe hasılatına ulaştı. 
     John Woo’nun kamera arkasına geçtiği serinin ikinci halkası ise 2000 yılında gösterime girdi, film 546 milyon dolarlık hasılatıyla 
     rekora imza attı. 
     
</TEXT>
</DOC>
