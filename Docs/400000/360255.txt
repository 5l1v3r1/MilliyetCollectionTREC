<DOC>
<DOCNO> 360255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/siyaset/siy07.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşiller'in Türkiye kampanyası 
</HEADLINE>
<TEXT>


MEHMET AKTAN Berlin 


Yeşiller Partisi Eş Genel Başkanı Claudia Roth, Almanya'da yapılacak olası erken genel seçim kampanyasında Türkiye'nin AB üyesi olmasından yana tavırlarını çekinmeden göstereceklerini söyledi. Roth, hafta sonu Berlin'de yapılan parti kongresinde Milliyet'e, Yeşiller'in seçim kampanyasında Türkiye'nin AB üyeliğini desteklemeyi sürdüreceğini söyledi. Roth şöyle konuştu "Bu seçim kampanyasında Türkiye'yi öne çıkaracağız. Eleştiriler gelecek ama bu bizim 20 yıllık programımızın önemli bir parçası." 
Kongrede bir grup, programa, "Türkiye'deki sivil toplum örgütleri ve hükümetle, Ermeni soykırımını tartışmak istiyoruz. Soykırımda Almanların sorumluluğu olduğunun bilincindeyiz" cümlesinin eklenmesini istedi. Roth, Cem Özdemir ve Ekin Deligöz'ün girişimleriyle soykırım kelimesi tekliften çıkarıldı. 


</TEXT>
</DOC>
