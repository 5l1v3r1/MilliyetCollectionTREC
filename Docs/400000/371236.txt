<DOC>
<DOCNO> 371236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo18.html </URL>
<DATE> 2005/08/19/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Futbolda Türkiye Kupası 1. kademe kura çekimi yapıldı 
</HEADLINE>
<TEXT>

     Futbolda 2005-2006 sezonu Türkiye Kupası 1. kademe karşılaşmalarının kura çekimi Ankara'da yapıldı. 
     Midas Otel'de gerçekleştirilen kura çekimine, Futbol Federasyonu yetkilileri ile kulüp temsilcileri katıldı. 
     Türkiye Kupası 1. Kademe müsabakaları, 2004-2005 sezonunda İkinci Lig A Kategorisi'nde oynayan 18 takım ile B Kategorisi'nde gruplarında ilk 4 sırada yer alan toplam 12 takım ve geçen sezon sonunda Üçüncü Lig'den İkinci Lig B Kategorisi'ne yükselen 6 takımın katılımıyla toplam 36 takım arasında bölgesel olarak yapılacak. 
     31 Ağustos Çarşamba günü yapılacak müsabakalar tek maçlı eleminasyon usulüne göre olacak ve normal sürenin berabere bitmesi durumunda, karşılaşma 15'er dakikalık iki devre halinde uzatılacak. Uzatma süresinde de beraberlik bozulmazsa kazanan takım, seri penaltı atışları sonucunda belirlenecek. 
     1. ve 2. kademe karşılaşmalarında kulüpler maçlardan elde edilecek geliri eşit olarak paylaşacak ve her iki kulübün de yayın hakkı olacak. 
     Kupada 2. tur sonunda tur geçen 18 takım ile Süper Lig'de geçen sezonu 5.'lik ile 18.'lik arasında bitiren 14 takım, 3. turda eşleşecek. 
     Bu turun sonunda turu geçecek 16 takım ile birlikte Süper Lig'i geçen sezon ilk 4 sırada bitiren 4 takım toplam 20 takım 5'erli 4 ayrı grupta lig sistemiyle karşılaşacak. Gruplarda Süper Lig'i geçen sezon ilk 4 sırada tamamlayan takımlar seri başı olarak yer alacak. Müsabakalar sonunda gruplarında ilk 2 sırayı alan takımlar, çeyrek finalde çapraz olarak eşleşecek. 
     Kupada çeyrek ve yarı final karşılaşmaları tek maç, final ise 2 maç üzerinden yapılacak. 
     Kupanın 1. kademe eşleşmeleri şöyle 
     Güngören Belediyespor-İstanbul Büyükşehir Belediyesi . 
     Sarıyer-Eyüpspor . 
     Fatih Karagümrük-Kasımpaşa . 
     Boluspor-Kocaelispor . 
     İnegölspor-Bursaspor . 
     Uşakspor-Karşıyaka . 
     Çanakkale Dardanelspor-Altay . 
     Vestel Manisaspor-Yeni Turgutluspor . 
     Tarsus İdmanyurdu-Antalyaspor. 
     Alanyaspor-Mersin İdmanyurdu . 
     Adanaspor-Kayseri Erciyesspor . 
     İskenderun Demirçelikspor-Gaziantep Büyükşehir Belediyesi . 
     Giresunspor-Sivasspor . 
     Pazarspor-Orduspor . 
     Yozgatspor-Türk Telekomspor . 
     Gençlerbirliği ASAŞ Spor-Kırıkkalespor . 
     Elazığspor-Mardinspor . 
     Adıyamanspor-Siirtspor . 
     
</TEXT>
</DOC>
