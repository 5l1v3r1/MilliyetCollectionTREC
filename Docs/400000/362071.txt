<DOC>
<DOCNO> 362071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko24.html </URL>
<DATE> 2005/07/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Tüketici Hakları Derneği'nden AŞTİ servislerinin kaldırılmasına tepki 
</HEADLINE>
<TEXT>

     Tüketici Hakları Derneği THD Genel Başkanı Turhan Çakar, Ankara Büyükşehir Belediyesi'nin, Ankara Şehirlerarası Otobüs İşletmeleri'ndeki AŞTİ servislerin kaldırılmasına yönelik Ankara 2. İdare Mahkemesi'nin verdiği yürütmeyi durdurma kararını uygulamadığını belirterek, ''Ankaralılar ve 35 milyon tüketicinin kazanılmış hakları gasp edilmektedir'' dedi. 
     Çakar, düzenlediği basın toplantısında, Ankara Büyükşehir Belediyesi'ne bağlı Ulaşım Koordinasyon Merkezi UKOME tarafından, şehirlerarası yolculuklarda firmaların ücretsiz olarak verdikleri servis hizmetlerinin kaldırılması üzerine dernek olarak dava açtıklarını ve dava sonucu, Ankara 2. İdare Mahkemesi'nin iki kez yürütmeyi durdurma kararı verdiğini hatırlattı. 
     Ankara Büyükşehir Belediyesi'nin bugüne kadar bu karaların gereğini yerine getirmediği gibi çeşitli zorluklar da çıkardığını öne süren Çakar, kendilerini seçen Ankara halkının değil, 200-300 kişinin çıkarını koruduklarını savundu. 
     Ankara 2. İdare Mahkemesi'nin vermiş olduğu karar doğrultusunda, bazı firmaların servis araçlarını eskiden olduğu gibi sefere koymak için UKOME'ye yapmış oldukları başvurulara, ''Çalışmalar devam etmektedir'', ''Güzergah belirlenmedi'' şeklinde cevaplar verildiğini kaydeden Çakar, tüketicilerin yanıltıldığını ve aldatıldığını ileri sürdü. 
     Tüketicilerin şikayeti üzerine Ankara Büyükşehir Belediye Başkanı Melih Gökçek'in mesajının yer aldığı bir pankartın AŞTİ'ye asıldığına dikkati çeken Çakar, pankarta yer alan ''Servis araçları belediyemiz tarafından değil, Ankara Şehirlerarası Otobüs İşletmeleri tarafından kaldırılmıştır'' ibarelerinin doğruyu yansıtmadığını öne sürdü. 
     Çakar, şunları kaydetti 
     ''Diğer taraftan aldığımız duyumlara göre, her servis aracı için her ay 2500-5000 YTL tutarında para alınacağı, bununla birlikte, servis araçlarının AŞTİ'ye her giriş ve çıkışlarında 10 YTL otopark ücreti alınacağı söylenmektedir. Ankara Büyükşehir Belediyesi ve UKOME'nin tutumu açıkça ortadadır. Yargı kararını uygulamamak için her yola başvuruda bulunulmakta, çeşitli engeller çıkartılmaktadır. UKOME'nin kararında sayın Melih Gökçek'in de imzası bulunmaktadır. 
     THD, Ankaralılar ve 35 milyon yolcu olarak bir an önce, hiçbir engel ve zorluk çıkartılmadan eskiden olduğu gibi servis araçlarının sefere konulması için Melih Gökçek ve Ankara Büyükşehir Belediyesi yönetimini yürütmeyi durdurma kararının gereğini yerine getirmesini bekliyoruz.'' Çakar, Dernekleri tarafından 60 binden fazla imza toplandığını imza kampanyasının devam etmekte olduğunu belirterek, tüm Ankaralıları ve yolcuları THD'nin verdiği mücadeleye destek vermeye çağırdı. 

     
</TEXT>
</DOC>
