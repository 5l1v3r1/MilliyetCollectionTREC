<DOC>
<DOCNO> 383073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun09.html </URL>
<DATE> 2005/10/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
3 ekim için Almanya ve İngiltere el ele 
</HEADLINE>
<TEXT>

     
     CNNTURK.com 
     
Almanya Başbakanı Gerhard Schröder, Türkiye ile AB arasındaki müzakerelerin başlaması için İngiltere'nin desteğini istedi. 
     AB dönem başkanı İngiltere'nin Başbakanı Tony Blair ile telefon görüşmesi yapan Schröder, Türkiye ile Avrupa Birliği arasındaki müzakerelerin başlaması için görüş birliğine varılmasını istedi. 
     Schröder'in önceki akşam Tony Blair'ı telefonla arayarak, "3 ekimde müzakerelere başlanması için anlaşmazlıkların sona erdirilmesini istediği öğrenildi. 
     Öte yandan Avrupa Birliği dışişleri bakanları yarın akşam olanağüstü toplanacak. 3 ekim öncesi Avusturya'nın itirazları aşılmaya çalışılıyor. 
     Dönem başkanı İngiltere, üye ülkelere sert üslup içeren bir mektup göndererek, Türkiye kararının bu toplantıda mutlaka çıkarılmasını istedi. 
     Mektupta, "2 ekim gecesi Türkiye kararı ya verilecek, ya da Avrupa Birliği olarak büyük bir sorunun içine çekileceğiz" denildi. 
     İngiltere, 2 ekim gecesi için kararın açıklanacağı basın toplantısının düzenleneceği salonun şimdiden hazırlanmasını ve çevirmenler de dahil tüm yetkililerin bilgilendirilmesini istedi. 
     Londra, 3 ekimde Türkiye konusunun "üzerinde anlaşılmış" bir konu olarak gündeme getirilmesini, Hırvatistan meselesininse "görüşülecek madde" olarak ele alınmasını talep etti. 
     Müzakerelerle ilgili Çerçeve Belge'ye "hayır" diyen tek ülke, Avusturya. 
     Avusturya, belgeye "imtiyazlı ortaklık" seçeneğinin eklenmesini ve savaş suçları sebebiyle müzakere süreci askıya alınan Hırvatistan'a yeşil ışık'' yakılmasını istiyor. 
     Pazar günü Avusturya'da eyalet seçimi var. Viyana'nın tutumunun, seçmenlerin oylarını almaya yönelik olduğu belirtiliyor ve bu ülkenin tutumunu pazar akşamı değiştireceği tahmin ediliyor. 
     
</TEXT>
</DOC>
