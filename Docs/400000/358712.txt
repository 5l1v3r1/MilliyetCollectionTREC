<DOC>
<DOCNO> 358712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonspo21.html </URL>
<DATE> 2005/07/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Bıçakçı Yeni havuz sistemi için kulüplerden teşekkür bekliyoruz 
</HEADLINE>
<TEXT>

     Futbol Federasyonu'nun dün kamuoyuna açıkladığı yeni havuz sistemi taslağı, yarınki Kulüpler Birliği Vakfı toplantısında görüşülecek. 
     İstanbul'da toplanacak kulüp temsilcileri, federasyonun yeni taslağı hakkında görüşlerini belirtecekler. 
     Futbol Federasyonu Başkanı Levent Bıçakcı, özellikle 4 büyük kulübün sıcak bakmadığı yeni taslak hakkında, ''Bütün kulüplerden destek bekliyoruz'' dedi. 
     CNN Türk'te canlı yayına katılan Bıçakcı, bir kaos ortamının bulunmadığını, kulüplerin istekleri doğrultusunda çalışma yürütüp, daha adil ve herkesin daha fazla yararlanabileceği yeni bir havuz sistemi yaratma konusunda karar kıldıklarını vurguladı. Beşiktaş, Fenerbahçe, Galatasaray ve Trabzonspor kulüplerinin isteklerini anlayışla karşıladıklarını belirten Bıçakcı, ancak bu takımların puan sıralamasında ilk 4 içinde yer almaları durumunda zaten hiçbir şekilde gelirlerinden kayıpları olmayacağını kaydetti. 
     Yarınki toplantı öncesinde kulüplerden tepki beklemediklerini kaydeden Levent Bıçakcı, ''Bilakis bütün kulüplerden teşekkür bekliyoruz'' dedi. 
     
</TEXT>
</DOC>
