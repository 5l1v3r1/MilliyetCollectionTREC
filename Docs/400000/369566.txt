<DOC>
<DOCNO> 369566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur11.html </URL>
<DATE> 2005/08/13/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Anne, 11 yaşındaki kızını haşladı 
</HEADLINE>
<TEXT>

     Recep İSTEK DHA 

      KAYSERİ’de psikolojik rahatsızlığı bulunduğu belirtilen 2 çocuk annesi 35 yaşındaki Kamuran Altay, öz kızı 11 yaşındaki Gamze’nin üzerine sıcak su döküp kafasına sopayla vurduğu iddiasıyla gözaltına alındı. Korkudan ve acıdan ağlayan Gamze, hastaneye kaldırıldı. 
     Fevziçakmak Mahallesi Hilal Caddesi 40 numarada oturan ve psikolojik tedavi gören Kamuran Altay, iddiaya göre eşi Ömer’in işte, büyük kızı 15 yaşındaki Fatma'nın dışarıda olduğu sırada, küçük kızı Gamze’nin üzerine sıcak su döküp ardından sopayla başına vurdu. Korkuyla hemen dışarı kaçan Gamze’nin üzerindeki elbiseleri çıkaran komşuları, daha sonra soğuk su dökerek çocuğun rahatlamasını sağladı. Komşuların bildirmesi üzerine eve gelen Polis, Gamze’yi alarak Kayseri Devlet Hastanesi’ne götürdü. 
     Minik Gamze’nin vücudunda yanık olmadığı, ancak küçük çaplı kızarıklıklar meydana geldiği görüldü. Sopayla vurmaya dayalı bir darp izine ise rastlanmadı. Yapılan tedavisinin ardından taburcu edilen Gamze, Çocuk Şube Müdürlüğü ekiplerince babası Ömer’e teslim edildi. Anne, ifadesi alınmak üzere Argıncık Polis Merkezi’ne götürüldü. Anne Kamuran Altay, elinde sağlık karnesiyle polis aracına binerken, Benim raporum var. İlaç kullanıyorum'' diye konuştu. 
     
</TEXT>
</DOC>
