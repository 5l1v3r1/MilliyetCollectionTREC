<DOC>
<DOCNO> 362852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur40.html </URL>
<DATE> 2005/07/20/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Lisa davasında "rapor" çelişkisi... 
</HEADLINE>
<TEXT>

     Antalya’nın Alanya İlçesi’nde geçen yılın Ekim ayında öldürülen 11 yaşındaki Alman kız Lisa Eder’in, ağzı ve burnunun kapatılması sonucunda nefes alamadığı için öldüğü ve ölümünden kısa bir süre önce anal yoldan cinsel saldırıya maruz kaldığı bildirildi. 
     Cinayet sanığı Bülent Gülbay’ın yargılanmasına, Alanya 2. Ağır Ceza Mahkemesi’nde devam edildi. 
     Duruşma, Mahkeme Başkanı Fikret Karaçorlu’nun, İstanbul Adli Tıp Kurumu 1. İhtisas Kurulu’ndan istenen otopsi raporunu okumasıyla başladı. 
     Karaçorlu’nun okuduğu 13 Mayıs 2005 tarih ve 1316 karar sayılı raporun son bölümünde, şu ifadeler yer aldı 
     "Lisa Eder’in, Hannover Adli Tıp Kurumu’nda yapılan otopsi tutanağında yer alan tanımlarda ve dosyada bulunan fotoğraflarda görüldüğü üzere, ağız ve burun çevresindeki travmatik değişiklikler ve diğer bulgular ele alındığında, ölümün, ağız ve burun kapanmasına bağlı solunum yetersizliğinden kaynaklandığı, vücudunda ölüme neden olmayacak travmatik değişimler olduğu ve küçük kızın, ölmeden kısa bir süre önce anal yoldan cinsel saldırıya maruz kaldığı görüldü." 
     
     RAPORLARDAKİ ÇELİŞKİ 
     Alanya Devlet Hastanesi’nde 11 Ekim 2004 tarihinde hazırlanan otopsi raporunda da anal bölgede travmatik değişiklikler bulunduğu, ancak bu değişikliklerin doktorların yaptıkları anal muayene sırasında oluşmuş olabileceği yönünde ifade yer aldığını belirten Karaçorlu, ortada bir çelişki bulunduğunu söyledi. 
     Çelişkinin giderilmesi için İstanbul Adli Tıp Kurumu Başkanlığı Genel Kurulu’ndan yeni rapor istenmesine karar veren mahkeme heyeti, yeni raporda küçük kızın ölmeden önce cinsel saldırıya uğradığının belirlenmesi halinde, bu olayın kızın ölümüne sebep olup olmadığının açıklığa kavuşturulmasını da istedi. 
     Sanık avukatı Hakan Göçer de mahkemenin Hannover Adli Tıp Kurumu’nca hazırlanan otopsi raporunu İstanbul Adli Tıp Kurumu’na göndererek usul hatası yaptığını öne sürdü. 
     Göçer, "Mahkeme, ikinci duruşmada, mağdur avukatlarının bu yöndeki isteğini reddetmiş ve raporun dosyaya konulması talebini geri çevirmişti. Bu karar dururken bu raporun İstanbul Adli Tıp Kurumu’na gönderilmesi hukuka aykırıdır. Başka bir ülkede hazırlanan bu raporun yok sayılması gerekir" dedi. 
     Hannover Adli Tıp Kurumu’nca hazırlanan raporun İstanbul Adli Tıp Kurumu’nu etkilemiş olabileceğini de iddia eden Göçer, şunları söyledi 
     "Adli Tıp Kurumu, her türlü teknik donanıma ve tecrübeye sahip bir kurumdur. Otopsi raporu hazırlamak için başka bir raporu kaynak gibi kullanmasına gerek yoktur. Bu rapor, Adli Tıp Kurumu’nu yönlendirici bir unsur olarak kullanılmıştır." Mahkeme Başkanı Karaçorlu, raporu mahkemenin göndermediğini, İstanbul Adli Tıp Kurumu’nun istediğini belirterek, duruşmada usul hatası yapılmadığını söyledi. 
     Bülent Gülbay’ın kullandığı cep telefonunun görüşme kayıtlarını ilgili şirketten istediklerini belirten Karaçorlu, şirketten gelen cevabi yazıyı okuyup, Bülent Gülbay’ın kullandığı cep telefonunun söz konusu şirkette kayıtlı olmadığının anlaşıldığını söyleyerek, Gülbay’a bunun nedenini sordu. 
     
     DELİLLERİN KARARTILDIĞI İDDİASI 
     Ankara Kriminal Laboratuvarı’nın Bülent Gülbay’ın saati üzerinde yaptığı incelemeyi içeren rapor da mahkemede okundu. 
     Raporda, Sanık Gülbay’a ait kol saatinde kan izine ve vücut sıvısına rastlanmadığının belirlendiği bildirildi. 
     Lisa’nın avukatlarından Ayşe Ağaoğlu, bu durumun sanığın delilleri kararttığını ortaya çıkardığını öne sürerek, "Deliller karartılmasaydı, saatte en azından Bülent Gülbay’ın vücut sıvısı bulunurdu. Bunun bulunmaması her şeyi ortaya koyuyor. Zaten sanık, Lisa’nın cesedinin bulunmasından bir gün sonra yakalanmıştı. Bu süre, delilleri karartmak için yeterli bir süre" dedi. 
     
     "BANA DNA TESTİ YAPIN" 
     Bülent Gülbay ise suçlamaları reddederek, suçu polisin üzerine attığını öne sürdü. 
     Şu ana kadar aleyhinde hiçbir delil bulunmadığını ileri süren Gülbay, "Küçük kız cinsel saldırıya maruz kalmışsa, bu durumu kimin yaptığı DNA testiyle belirlenebilir. Bana DNA testi yapılmasını talep ediyorum" dedi. 
     Gülbay, kullandığı telefonun bir başkasının adına kayıtlı olduğunu, bunda sakınca bulunmadığını söyledi. 
     Mahkeme, "mevcut bulguların önemli suç şüphesi oluşturması" nedeniyle sanığın tutukluluk halinin devamına, İstanbul Adli Tıp Kurumu’ndan istenen raporun ve diğer belgelerin gelmesinin beklenmesi için duruşmanın 29 Ağustos 2005 tarihine ertelenmesine karar verdi. 
     
</TEXT>
</DOC>
