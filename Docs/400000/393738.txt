<DOC>
<DOCNO> 393738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko13.html </URL>
<DATE> 2005/11/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
TİM Başkanı İhracatı destekleme kararının arkasını görmek istiyoruz 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, hükümetin aldığı ihracatı destekleme kararının, 3 yıl sonra ihracat adına atılmış ilk adım olduğunu belirterek, ''Bunun arkasını görmek istiyoruz'' dedi. 
     Satıcı, Bakanlar Kurulu toplantısında ele alınan ''İhracatı Destekleme Kararı'' ile ilgili soruları yanıtladı. 
     Çıkan kararın iyi niyetli olduğunu belirten Satıcı, bu iyi niyetli adımın, Türk ihracatçısını, üreticisini destekleyecek coşkulu bir süreç olarak devam etmesi gerektiğini söyledi. 
     Satıcı, ortaya çıkan başlıkların daha iyi tanımlanması gerektiğine işaret ederek, Destekleme Fiyat İstikrar Fonu'na ayrılacak kaynağın ne olduğu, hangi kalemlerin, ne şekilde destek göreceğinin belirlenmesi gerektiğini ifade etti. 
     Eximbank'ın kaynak sorunundan ziyade işleyişi ile ilgili sorunları bulunduğunu anlatan Satıcı, özellikle ülke riskleri konusundaki sıkıntılardan arındırılmasının önemli olduğuna işaret etti. 
     TİM Başkanı Satıcı, serbest bölgelerin Türkiye için önemli olduğunu her zaman söylediklerini hatırlatarak, burada ciddi bir politika değişikliğine gidilmesi gerektiğini kaydetti ve şöyle devam etti 
     ''Serbest bölgeleri, gerçek serbest bölgeler haline getirebilecek miyiz Bunların açılımlarını görüp, uygulamalarına bakmak gerek. Onun dışında bu iyi niyetli bir adım. Ama ihracatı desteklemek demenin, üretimi desteklemek demek olduğunu unutmamamız lazım. Türkiye'de üretimi, bu mevcut kur ve faiz baskısı altında ezdirmemek gerekiyor.'' Satıcı, ''Ek kaynağın büyüklüğü ne olmalı'' şeklindeki soruya da ''Eldeki kaynakları zorlayacak büyüklükte olmalı'' yanıtını verdi. 
     
     MERKEZ BANKASI 
     ''Merkez Bankası'nın uygulamalarına yönelik eleştirilerinizi Merkez Bankası Başkanı'na birebir ilettiniz mi '' şeklindeki soru üzerine de Satıcı, Merkez Bankası Başkanı ile sürekli iletişim halinde olduklarını, kamuoyu ile paylaştıkları şeyleri birebir kendisi ile de paylaştıklarını söyledi. Satıcı, şöyle devam etti 
     ''Biz hiçbir şekilde basın yoluyla iletişim kuracak bir pozisyonda değiliz. Ama kurmaya çalıştığımız iletişim sürekli karşılık bulmayınca, Türk üreticisi faizin altında ezdirilince, bunun bedeli Türk üreticisine ödetilince, bunu kamuoyu ile paylaşıyoruz.'' 
     
</TEXT>
</DOC>
