<DOC>
<DOCNO> 353305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur03.html </URL>
<DATE> 2005/06/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
ÖSS yarın yapılacak... 
</HEADLINE>
<TEXT>

     Üniversitelerde okuyacak adayları belirlemek amacıyla düzenlenen Öğrenci Seçme Sınavı ÖSS , yarın yapılıyor. 
     Sınav, Türkiye'de tüm il ve bazı ilçe merkezleri ile KKTC'de Lefkoşa'da, toplam 5 bin 790 binadaki 89 bin 314 salonda gerçekleştirilecek. 
     Sınavda, üniversitelerden ve Milli Eğitim Bakanlığı personelinden yaklaşık 300 bin kişi görev yapacak. Ayrıca, emniyet ve jandarma ekipleri de güvenlik önlemleri alacak. 
     Sınava 1 milyon 730 bin 850 aday, üniversiteli olabilmek için ter dökecek. Sınav saat 09.30'da başlayacak ve 3 saat sürecek. 
     Adayların sınava gelirken yanlarında mutlaka sınav kimlik belgesi ve fotoğraflı, resmi onaylı özel bir kimlik belgesi ile bir fotoğraflarını bulundurmaları gerekiyor. Kimlik belgelerinin fotokopisi veya faksı kabul edilmeyecek. Nüfus cüzdanı, sürücü belgesi ve pasaport özel kimlik olarak kabul edilecek. Sınavda, salon görevlileri adayı sınava giriş ve kimlik belgesinden tanımakta zorlanırsa adaydan fotoğraflarını göstermelerini isteyebilecek. 
     Sınav kimlik belgesi ile özel kimlik belgesini yanında bulundurmayan aday hiçbir şekilde sınava alınmayacak. 
     Bunların dışında adayların yumuşak uçlu iki kurşun kalem, kalemtıraş ve leke bırakmayan bir silgiyi de yanlarında götürmeyi unutmamaları gerekiyor. 
     Adaylar kimlik kontrolleri yapıldıktan sonra sınav salonlarına alınacaklar. Sınav salonlarına yerleştirme işlemlerinin zamanında tamamlanabilmesi için adayların en geç saat 09.00'da sınava girecekleri yerlerde hazır bulunmaları gerekiyor. 
     
     YASAKLAR 
     Adayların yanlarında çağrı cihazı, cep telefonu ve benzer haberleşme araçlarıyla, cep bilgisayarı, saat fonksiyonu dışında fonksiyonu bulunan saat, sözlük işlevi olan elektronik aygıt, hesap makinesi bilgisayar özelliği bulunan cihazlarla, silah ve benzeri teçhizatla, müsvedde kağıdı, defter, kitap, sözlük, pergel, açıölçer, cetvel gibi araçlarla sınava gelmeleri yasak. 
     Başları açık olmayan veya kılık kıyafetleri yürürlükteki mevzuata uygun bulunmayan adaylar sınava alınmayacak. 
     Salona yerleştirme işlemleri tamamlandıktan sonra salon başkanı sınavda uyulacak kuralları hatırlatacak ve test sorularını yanıtlamak için kullanılacak cevap kağıtları dağıtılacak. Cevap kağıdındaki gerekli yerler adaylar tarafından doldurulduktan sonra soru kitapçıkları da dağıtılarak sınav başlatılacak. 
     Soru kitapçıkları dağıtıldıktan sonra gelen adaylar sınava alınmayacak. Sınav başladıktan sonra adaylar ilk 1.5 saat içinde sınav salonunu terk edemeyecekler. 
     Sınavda adaylara, sözel ve sayısal bölümlerden sorular yöneltilecek. Sözel bölümde adaylara tarih, coğrafya ve felsefe sayısal alanda da fizik, kimya ve biyoloji alanlarından test usulü toplam 180 soru sorulacak. 
     
     SINAVDAKİ KURALLAR 
     Adayların sınav süresince konuşmaları, kopya alıp vermeleri, salondaki görevlilere soru sormaları, birbirlerine kalem, silgi gibi şeyler alıp vermeleri sigara, pipo gibi şeyler içmeleri ve başkalarını rahatsız edecek şekilde bir şeyler yiyip içmeleri yasaklandı. Bu yasaklara uymadığı tespit edilen adayların sınava devam etmelerine izin verilmeyecek ve sınavları iptal edilecek. 
     
     SONUÇLAR 
     Üniversitelerin 2 yıllık ön lisans ve açıköğretim programlarını tercih edebilmeleri için adayların en az 160, 4 ve daha fazla yıllık lisans programlarını tercih edebilmek için de en az 185 puan almaları gerekiyor. 
     Sınav sonuçları adaylara 2005 Temmuz ayının son haftası içinde duyurulacak. Sonuçlar, Sınav Sonuç Gazetesi, internet ve 900'lü telefon hatları aracılığıyla açıklanacak. 
     ÖSS'ye giren adaylardan üniversitelerin yabancı dil ile ilgili bölümlerinde okumak isteyenler ayrıca 26 Haziran Pazar günü Yabancı Dil Sınavı'na YDS katılacaklar. Bu adayların, 2005 Nisan ayında sınav ücretini yatırmış olmaları gerekiyor. 
     YÖK, üniversitelerin ön lisans, lisans ve özel yetenek ile öğrenci alan programlarında yaklaşık 400 bin kontenjan ayırmıştı. Bu programlardan yaklaşık 170 bini, 4 ve daha fazla yıllık lisans programlarından oluşuyor. 
     
</TEXT>
</DOC>
