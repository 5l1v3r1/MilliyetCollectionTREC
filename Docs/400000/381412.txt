<DOC>
<DOCNO> 381412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur16.html </URL>
<DATE> 2005/09/25/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Konferansta Ermeni tehciri anıları 
</HEADLINE>
<TEXT>

     Bilgi Üniversitesi’nde devam eden Ermeni Konferansı, 1915 olaylarının yaşandığı dönemlerdeki anıların anlatımıyla sürdü. 
     Gündüz Vassaf, "Saatli Maarif Takvimi’nde Ermeniler" başlığı altında yaptığı konuşmasında, söz konusu tarihte Ermeniler hakkında çok az bilginin yer aldığını söyledi. Takvimde Türklerle ilgili bir çok olumlu olayın olduğuna değinen Vassaf, takvimde bir milyon insanın ölümünden hiç söz edilmediğini kaydetti. Ermenilerin Türkiye’nin aile takviminde ya düşman gibi ya da hiç görünmediğine dikkat çeken Vassaf, takvimde 27 Mayıs 1915 yılında Sultan Mehmet Reşat’ın tehcir belgesini imzaladığına dair bilgilere de yer verilmediğini belirtti. 
     
     "HALİDE EDİP TEHCİRE KARŞIYDI" 
     "Anılarda Ermeni Sorunu" başlığı altında bir konuşma yapan Hülya Adak, Ermenileri tepelemenin en iyi yolunun "Turan Yolu’nu açtırmak" olduğunu söyledi. O dönemdeki anılarda Ermenilere karşı gizli örgütlerin kurulmasının şart olduğunun yer aldığını söyleyen Adak, Süreyya Ağaoğlu’nun anılarında Ermeniler’in nankör olduğu ve 1’inci Dünya Savaşı’nda başlarına geleni hakettiklerini yazdığını söyledi. Halide Edip Adıvar’ın 1916 yılında 700 İttihatçıya yaptığı konuşmasından sonra, kendisi hakkında cezalandırılma talebi çıktığını belirten Adak, Halide Edip’in Ermeni tehcirine karşı olduğunu söylediğini ifade etti. Adak, Adıvar’ın daha sonra şiddetin çift taraflı olduğunu ve müslümanların Ermeni katliamına karşı bir savunma olarak yaptığını ileri sürdü. Yazar Fethiye Çetin’in Anneanne kitabına da değinen Adak, tehcirin unutulmayacak bir sorun olduğunu yazdığını dile getirdi. 
     
     "ERMENİLER SÜRÜLDÜ" 
     Eski Sağlık Bakanı Cevdet Aykan, "Anıların Anlamı ve Zamanın, Politikanın Sorumluluğu" başlığı altında yaptığı konuşmasında 1915’te Ermeniler’in Türkiye’den sürüldüğünü söyledi. Aykan, Ermeni Konferansı’na 1915 yılındaki bir takım konulara değindiği bir kitabı vesilesiyle çağrıldığını belirtti. Memleketi Tokat’taki insanların anıları üzerine kitabında bu bölüme değindiğini kaydeden Aykan, Tokat’ta 1908 yılında Osmanlı kaynaklarının Ermeni nüfusunu 240 bin, Ermeni kaynaklarının ise nüfuslarını 21 bin 300 olarak gösterdiğini söyledi. Aykan, şunları kaydetti 
     "Hükümetçe zararlı görülen kişilerin Sivas’ın dışına çıkarılması ve tüccar Ermeniler’in çeşitli illere dağıtılması emri çıkarıldı. Halkın anlattıklarına göre Ermeniler’in büyük bir bölümü mallarını ve çocuklarını bırakarak, bölgeyi terkettiklerini bir çok Türk’ün Ermeni kızlarını nikahlarına aldığını söylediler. 1920 yılında yapılan nüfus sayımında Tokat’ta 700 Ermeni’nin olduğu tespit edilmiş." 1915 olaylarının 1960’tan bu yana alışılmış şekillerde konuşulduğunu kaydeden Aykan, dünyanın farklı parlementolarının bu olayları Türkler’den çok farklı değerlendirdiğini söyledi. 
     
     YURT DIŞINDAKİ İTTİHATÇILAR TEHCİRE KARŞIYDI 
     Ahmet Kuyaş, "İttihatçılar Ne Diyor " başlığı altında yaptığı konuşmasında 1915 olayları sırasında yurtdışında olan ittihatçıların anılarına değindi. Kuyaş, İttihatçıların 1915 olaylarının tehcirden çok bir katliam olduğunu söylediklerini belirtti. Tehcire evet diyen ittihatçıların katliamları doğru bulmadığını belirten Kuyaş, katliamlardan sorumlu olanların anılarında katliamın yapıldığına yer verildiğini kaydetti. Kuyaş, Talat Paşa’nın o dönem yurtdışında olan İttihatçı Halil Menteşe’yi Almanya’da tutmasının ise Menteşe’nin tehciri yaptırtmayacağı fikrine sahip olmasından kaynaklandığını söyledi. O dönem yurt dışında olan ittihatçı Hüseyin Cahit Yalçın’ın söylemlerine değinen Kuyaş, Yalçın’ın Enver Paşa’dan tehcirin haklı olduğunu duyduğunu kaydetti. Kuyaş, daha sonra yurda dönen ittihatçıları tehcirin haklılığı konusunda ikna edilmeye çalışıldığını da sözlerine ekledi. 
     Bu arada üniversite dışındaki protestocular bugun taktik değişikliğine gitti. Ülkücü grup, konferans için gelen dinleyicileri çevrip "kıtılımcı mısınız değil misiniz" diye soruyor. 

ANKA 
     
</TEXT>
</DOC>
