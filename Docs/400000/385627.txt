<DOC>
<DOCNO> 385627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/dunya/dun02.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'yi Condi kurtarmış 
</HEADLINE>
<TEXT>


WASHINGTON AA 


Newsweek, Washington yönetiminin, Irak'a teröristlerin sızmasını engellememekle suçladığı Suriye'ye karşı askeri bir saldırıyı tartıştığını, ancak Dışişleri Bakanı Condoleezza Rice'ın böyle bir adımı önlediğini yazdı. Dergi, konunun, üst düzeyde yöneticilerin 1 Ekim'de yaptığı bir toplantıda ele alındığını kaydetti. 
Newsweek, hükümet kaynaklarına dayanarak verdiği haberde, Rice'ın, askeri seçeneğe karşı çıkarak, "özellikle Lübnan'ın eski başbakanı Refik Hariri'nin öldürülmesini soruşturan BM komisyonunun yakınlarda yayımlayacağı raporda Şam'ın suçlanması ihtimalinin bulunduğu bir ortamda uluslararası izolasyonun, Suriye Devlet Başkanı Beşar Esad'a karşı etkili olduğu" konusunda diğer yetkilileri ikna ettiğini belirtti. ABD'nin Bağdat Büyükelçisi Zalmay Halilzad, geçen ay, "Washington'ın Suriye konusunda sabrının taşmakta olduğunu" söylemişti. 


</TEXT>
</DOC>
