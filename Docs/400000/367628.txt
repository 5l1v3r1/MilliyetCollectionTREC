<DOC>
<DOCNO> 367628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonsiy06.html </URL>
<DATE> 2005/08/06/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çiçek'ten 'yetki' yanıtı ''Yasadaki boşluklar giderilebilir'' 
</HEADLINE>
<TEXT>

     Genelkurmay Başkanı Orgeneral Hilmi Özkök'ün, terörle mücadele ederken yetkisiz bırakıldıkları eleştirisine cevap veren Adalet Bakanı Cemil Çiçek, terörle mücadele yasasındaki boşlukların giderilebileceğini söyledi. 
     CNN TÜRK'te Editör programında Gürkan Zengin'in sorularını yanıtlayan Cemil Çiçek, ağustos ayındaki MGK toplantısında konunun açıklığa kavuşucağını belirterek, Orgeneral Özkök'ün, 'kısıtlanmış yetkilere rağmen terörle mücadele etmeye devam edeceğiz' sözlerine bir anlam veremediğini söyledi. 
     Bakan Çiçek, "eğer yürürlükteki mevzuat açısından bir boşluk meydana gelirse bu talepler değerlendirilerek terörle mücadale kanununda bu düzenlenecektir" dedi. 
     "Biz zaten terörle mücadele yasası üzerinde çalışıyoruz" diyen Çiçek, terörle mücadelenin kapsamlı ve karmaşık bir konu olduğunu vurguladı. 
     Cemil Çiçek, terörle mücadele için kurulan komisyonun çalışmalarına, haziran ayından itibaren yeniden başladığını da ifade etti. 
     
     Özkök'ün açıklamaları 

     Genelkurmay Başkanı Orgeneral Hilmi Özkök dün Afganistan'daki ISAF görevini tamamlayarak Türkiye'ye dönen TSK personeli için yapılan törendeki konuşmasında, Türk Silahlı Kuvvetleri'nin kısıtlanmış yetkiye rağmen terörle mücadeleyi sürdüreceğini açıklamıştı. 
     Özkök, PKK ile mücadelenin devam edeceğini belirterek, "terör örgütlerinin en çok korktukları şey kendilerine karşı topyekün cephe oluşturulmasıdır" demişti. 
     Genelkurmay Başkanı, terörle mücadelenin güvenlik güçlerinin yanısıra, halk, yöneticiler ve sivil toplum kuruluşlarının ortak çalışmasıyla daha etkili yürütüleceğini belirtmişti. 
     Özkök, "TSK, halkı eski acılı günlere geri götürmeyi amaçlayan bölücü terör örgütüne karşı mücadelesini kısıtlanmış yetkilerine rağmen özveriyle sürdürmektedir ve sürdürmeye devam edecektir" ifadelerini kullanmıştı. 
     
</TEXT>
</DOC>
