<DOC>
<DOCNO> 353191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/yasam/yas01.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli Tıp'ın 'bakire' raporu kafa karıştırdı 
</HEADLINE>
<TEXT>


Mardin'de erkeklere pazarlandığı iddia edilen ve kısa süre önce ölü bulunan 15 yaşındaki R.S.'ye Adli Tıp 'bakire' raporu verdi 

Mardİn DHA 

Mardin'in Ömerli ilçesinde para karşılığı erkeklere pazarlandığı gerekçesiyle devlet korumasına alınan, ancak kısa süre önce cesedi bulunan 15 yaşındaki R.S.'ye, İstanbul Adli Tıp Kurumu tarafından verilen "bakire" raporu kafaları karıştırdı. 
Defin ruhsatı olmaksızın gömüldüğü ortaya çıkan R.S.' nin cesedi 3 gün önce, savcılığın talimatıyla mezarından çıkarılarak otopsi için İstanbul Adli Tıp'a gönderildi. Zatürree ve akciğerlerinde su toplanması nedeniyle öldüğü öne sürülen genç kızın cesedi, otopsi yapılmak üzere parça alındıktan sonra dün Ömerli'de tekrar toprağa verildi. 
Bu arada S.'ye tecavüz ettikleri öne sürülen 20 kişinin yargılanmasına dün devam edildi. S.'nin tecavüze uğrayıp uğramadığının tespiti için Adli Tıp'tan daha önce istenen rapor da mahkemeye gönderildi. 

'Anatomik bakire' 
3 sayfalık raporda, "R.S., girdiği cinsel ilişki sonucu kızlık zarının bozulduğunu iddia etse de, anatomik bakire olduğu tespit edildi. İlişkiye girse bile, cinsel organı duhula müsait esneklik olduğu için kızlık zarı bozulmayabilir. S.'nin bu nedenle ahlaki çöküntü yaşayabilecek bir psikolojik durumu söz konusu olamaz" denildi. Mahkeme, iktidarsız olduğunu iddia eden bir sanığın doktor raporunun beklenmesine karar verip duruşmayı erteledi. 


</TEXT>
</DOC>
