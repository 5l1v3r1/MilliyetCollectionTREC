<DOC>
<DOCNO> 381835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun09.html </URL>
<DATE> 2005/09/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AB nüfusunun yarısı birden fazla dil biliyor... 
</HEADLINE>
<TEXT>

     Avrupa Konseyi’nin yaptığı bir araştırmaya göre, AB nüfusunun yarısı anadili dışında bir dil daha konuşabiliyor. AB’de her yıl dil öğrenimi için 30 milyon Euro’nun üzerinde bir harcama yapıyor. 
     26 Eylül’de kutlanan Avrupa Diller Günü’nde, geçen 
     haziran ayında gerçekleştirilen ve Avrupalıların yabancı dil bilgisi üzerinde odaklanan "Eurobarometre" anketinin sonuçları Avrupa Komisyonu tarafından yayınlandı. Anket sonuçlarına göre, Avrupa nüfusunun yüzde 50’si bir yabancı dil konuşabildiğini söylüyor. Sonuçlar ülkeden ülkeye belirgin farklılıklar gösteriyor. Macaristan’da yüzde 29’luk, İngiltere’de yüzde 30’luk ve Portekiz, İtalya ve İspanya’da yüzde 36’lık bir kesim bir yabancı dile hakim olduğunu söylerken, Lüksemburg halkının en az yüzde 99’unun iki anadili bulunuyor. İngilizce, AB nüfusunun üçte birinin ikinci dili olarak tespit edilirken, geçen yıl AB’ye katılan ülkelerin çoğunda İngilizce’nin yaygın bir şekilde kullanıldığı belirlendi. Eskiden AB içinde en çok kullanılan ikinci yabancı dil durumundaki Fransızca yüzde 11 oranında kullanılırken Almanca’nın yüzde 12 oranında kullanıldığı tespit edildi. Araştırma sonuçlarına göre, Rusça’nın AB içinde en çok konuşulan diller listesinde dördüncü sıraya yükseldiği ve İspanyolca ile başabaş gittiği gözlendi. Mesleki açıdan yabancı dil kullanmaya en yatkın grubu ise öğrenciler oluşturdu. Her 10 öğrenciden yaklaşık 8’i en az bir yabancı dil kullanabiliyor. Araştırmada, ilkokul çağında olup da en az bir yabancı dil öğrenmekte olan öğrencilerin yüzde 50’sinin en az bir yabancı dil öğrendiği ve çoğu ülkede uygulanan müfredatta, çocukların zorunlu eğitim süresince en az iki yabancı dil öğrenmelerine imkan sağlandığı belirtildi. 
     
</TEXT>
</DOC>
