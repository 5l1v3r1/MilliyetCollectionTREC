<DOC>
<DOCNO> 388200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun19.html </URL>
<DATE> 2005/10/20/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Belçika, '2 vitesli Avrupa Birliği' önerdi 
</HEADLINE>
<TEXT>

     Belçika Başbakanı Guy Verhofstadt, AB projesinde ''tereddüt gösteren'' üye ülkelerin bir kenara bırakılmasını, bu yolda kararlı olanların ise ileri adımlar atmak için birleşmelerini önerdi. 
     Federal Parlamento'da yaptığı açıklamada, AB'nin son dönemde yaşadığı kriz ve başarısızlıklar üzerinde duran Verhofstadt, 2006 yılında, avro alanını oluşturan 12 ülkenin, ''AB'nin nasıl derinleştirilebileceğini araştırmak için'' olağanüstü bir zirve yapması çağrısında bulunacağını bildirdi. 
     Avrupa Anayasası taslağının bazı ülkelerde reddedilmesinin ardından ''düşünme süreci'' başlatan AB'de birçok ülke, son krizlerde ''frenleyici unsur'' olarak nitelendirilen ve AB'yi sadece bir ''serbest mübadele alanı'' gibi gören İngiltere'ye karşı tavır almanın yollarını arıyor. 
     Verhofstadt, değerlendirmesinde, AB'nin Bulgaristan, Romanya ve Türkiye'nin de katılımıyla 28 üyeli olacağını belirterek, ''Bu durumda kimlerle neler yapılabileceği sorusuna yanıt aramalıyız. Eğer hep birlikte bir şeyler yapılamayacaksa, öncü grupla bir şeyler yapmak mümkün olmalı'' diye konuştu. 
     Belçika Başbakanı, ''çekirdek grup'' olarak, avro alanı ülkeleriyle yeni katılanların ''istekli ve iradeli'' olanlarının, yapısal kurallarla bir araya gelmesini önerdi. 
     Verhofstadt'ın ''iki vitesli AB'' önerisinin, avro alanı dışında kalan İngiltere, Danimarka ve İsveç hariç tüm üye ülkeler için geçerli olduğu varsayılıyor, ancak henüz avro alanına girmemiş 10 üye arasında da çok sayıda ''tereddütlü'' bulunduğuna dikkat çekiliyor. 
     AB'nin krizden çıkması için ortak dış politika, savunma, güvenlik, adalet ve sosyal Avrupa gibi unsurlara öncelik verilmesi gereği üzerinde de duran Verhofstadt, ''AB'nin bugün yaşadığı büyük krizin aşılması için'', ''son 15 yılda verilmemiş bir kararın verilmesi'', ''AB'nin siyasi bir birlik veya serbest mübadele alanı olacağına ilişkin tercihin yapılması'' gerektiğini anlattı. 
     AB vatandaşlarının güveninin kazanılması için ulusal politikalardaki başarısızlıkların faturalarının AB'ye çıkarılmasına son verilmesini isteyen Verhofstadt, 2007-2013 dönemi bütçesine ilişkin uzlaşmazlıkların acilen giderilmemesi halinde krizin daha da derinleşeceğini bildirdi. 
     Küreselleşme ve nüfus yaşlanmasından kaynaklanan endişelere de değinen ve ''uyumlu bir strateji'' gereğinden söz eden Verhofstadt, gelecek hafta İngiltere'de yapılacak olağanüstü AB zirvesi öncesinde yaptığı bu açıklamalarının, çok partili Belçika koalisyon hükümetinin tamamının görüşlerini yansıttığını da kaydetti. 
     
</TEXT>
</DOC>
