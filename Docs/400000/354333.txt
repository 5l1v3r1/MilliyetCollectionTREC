<DOC>
<DOCNO> 354333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun42.html </URL>
<DATE> 2005/06/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Akayev İktidarın siyasi oyunlarına alet olmayacağım... 
</HEADLINE>
<TEXT>

     Kırgızistan'ın devrik lideri Askar Akayev, devlet başkanlığı seçimleri öncesinde mevcut iktidarı siyasi ''tiyatro oynamakla'' suçlayarak, ''iktidarın siyasi oyunlarına alet olmayacağını'' söyledi. 
     RİA Novosti'nin haberine göre, Akayev ülkesindeki yeni yönetimi eleştirirek, ''İktidar, bugün politik bir tiyatro oyunu sergiliyor'' dedi. 
     ''Halk nazarında suçlu olmadığını'' ifade eden Akayev, 17 Haziran'daki devlet başkanlığı sarayı işgalinde kendisinin ve ailesinin parmağı bulunduğu iddialarını bir kez daha yalanladı, ''olaylarla uzaktan yakından ilgisi bulunmadığını'' söyledi. Akayev, kendisinin ve ailesinin devlet başkanlığı seçimleri öncesinde karalanmak istendiğini iddia etti. 
     Seçim sürecinde bulunan ülkesinin içişlerine karışmayacağını belirten Akayev, ''24 Mart Devrimi''nin Kırgız ekonomisine zarar verdiğini ve ülkenin görünümünü zedelediğini söyledi. 
     Akayev, ''Yüksek Mahkeme, 24 Mart olaylarından sonraki yağmalar, Başkanlık Sarayı'nı ele geçirenler ve organizatörleri hakkında neden hala dava açmadı'' diye sordu. 
     
</TEXT>
</DOC>
