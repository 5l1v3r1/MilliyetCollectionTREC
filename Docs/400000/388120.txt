<DOC>
<DOCNO> 388120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/siyaset/asiy.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Komplo kurdular 
</HEADLINE>
<TEXT>


Yüzüncü Yıl Üniversitesi Rektörü Aşkın'ın tutuklanmasını görüşen YÖK Rektörler Komitesi, komplo kararına vardı ve yayımlanan bildiride, 'Yücel Aşkın'a sahip çıkmak cumhuriyete sahip çıkmakla eşanlamlıdır" denildi 

ANKARA Milliyet - SEBAHATTİN YILMAZ - OSMAN BEKLEYEN - MURAT ÇAĞLAR Van DHA 


YÖK Rektörler Komitesi, "çete kurarak ihaleye fesat karıştırmak" iddiasıyla tutuklanan Van Yüzüncü Yıl Üniversitesi Rektörü Prof. Yücel Aşkın'a "komplo kurulduğu" kararına vardı. Bildiride "Rektör Aşkın'a sahip çıkmak, cumhuriyete sahip çıkmakla eşanlamlıdır" denildi. 
Aşkın'ın tutuklanmasını 4 saat süren olağanüstü toplantıda değerlendiren komite, 8 maddelik bir bildiri yayımladı. 

'İdari kadro niteliksiz' 
YÖK Başkanı Prof. Erdoğan Teziç tarafından okunan bildiride şunlar kaydedildi 
1 Yüzüncü Yıl Üniversitesi'nin kuruluşunda oluşturulan idari kadronun önemli bir kısmı, yükümlendikleri görevler açısından nitelikli değildir. Bunların istihdamında bölgesel baskılar, siyasi eğilimler ve hatır gönül ilişkileri etkili olmuştur. 
2 İhale işlemlerini esas olarak yürütenler yasal kısıtlamalar nedeniyle mevcut yönetim tarafından değiştirilememiştir. 
3 Kadronun yetersizliği nedeniyle satın alma ve bunların demirbaşa geçirilme sürecinde sorun yaşanmış, dış kredi yoluyla malzeme alımında ihmal, savsaklama, işi hafife alma nedeniyle idari ve mali birimlerce malzemelerin kesin kabulünde hatalar yapılmıştır. Maliye müfettişlerinin raporunda bu durum tespit edilmiştir. Bu hataları yapanlar daha sonra kendi hatalarını Rektör Aşkın aleyhine kullanmışlardır. 

'İsmen bilirkişi istendi' 
4 Eski rektörün özel kalemi iken mali ve idari işler daire başkanı olan ve malzemelerin bütçelendirilmesindeki sorun nedeniyle görevinden alınan bir personel soruşturmada ihbarcı olarak önemli rol üstlenmiştir. Üniversiteden bu kişinin savcılıktan ismen istenerek bilirkişi olarak görevlendirilmesi bunun somut göstergesidir. 
5 Olayda adı geçen bir başka eleman da tıp fakültesi sekreteri R. Çelik'tir. Adı geçen hakkında cihaz alımı projesindeki ihmali nedeniyle soruşturma açılmış, bu sırada emeklilik dilekçesi vermiş, daha sonra her nedense dilekçesini geri almıştır. 
6 Aşkın, sorgulama sürecinde kişiliği ve temsil ettiği makamla bağdaşmayacak ölçüde kötü, onur kırıcı muamelelere maruz bırakılmıştır. Sayın H kim Sinan Sivri tarafından rektöre kelepçe takılmak istenmesi, 10 saati aşan soruşturma safhası boyunca ayakta tutulması, bitkin olmasına rağmen uzun bir yolda yürütülmesi üniversite camiasını dehşete düşürmüştür. 
7 Aşkın'ın tutuklanmasıyla sonuçlanan olayın perde arkasında komplo olduğu yönünde şüpheler uyanmaktadır. Olay hukuki zemine oturmaktan hayli uzaktır. 
8 2547 sayılı Kanun'un 53. maddesi kapsamında olayın kovuşturulması YÖK yetkisinde olup Van Cumhuriyet Savcılığı'nın dosyayı 2002'de yaptığı gibi görevsizlik kararı alarak görevli ve yetkili olan YÖK'e göndermesi gerekmektedir. Oysa savcılık Ceza Muhakemesi Kanunu'nun olaya uygulanmaması gereken 250. maddesinden yararlanmak suretiyle arama ve tutuklama kararlarını talep etmiş ve talepleri kabul görmüştür. Ancak anılan kanunun ilgili maddesinde yer alan suçun yeni TCK'da yer almaması oldukça düşündürücüdür. 

Van'a gidiyorlar 
Açıklama "Rektörler Komitesi Rektör Aşkın'ın çete kurarak suiistimal yaptığı için mi, yoksa medreseleştirilmek istenen üniversitenin cumhuriyetçi, laik ve çağdaş yapısını korumak için mi bedel ödemek zorunda kaldığını kamuoyunun takdirine sunar. Sayın Aşkın'a sahip çıkmada kararlıyız. Rektör Aşkın'a sahip çıkmak cumhuriyete sahip çıkmakla eşanlamlıdır" ifadeleriyle sona erdi. 
Toplantı sonunda ayakta alkışlanan Teziç, rektörlerin 23 Ekim'de Aşkın'a destek için topluca Van'a gideceklerini duyurdu. 

Çelik vurgusu 
Bildiride, Milli Eğitim Bakanı Hüseyin Çelik'in kardeşi olan Tıp Fakültesi Sekreteri Ramazan Çelik'in adının da baş harfiyle soyadının açıkça yazılması dikkat çekti. Ramazan Çelik'le ilgili bildiride yer alan ifadeler bir süredir kamuoyuna yansıyordu. 

'Hayati hatası yok' 
Rektörlerin 4 saatlik toplantısında ayrıca, ihalelerle ilgili hatanın idari personelde olduğunu belirten rektörler, Aşkın'ın altındaki isimlere güvenmesi nedeniyle tutuklanmasına kadar giden sürecin başladığını kaydetti. Aşkın'ın "hayati bir hata yapmadığını" savunan rektörler, "üniversitedeki tarikatçı kadrolar Aşkın'ın ufak hatalarından yararlandılar" görüşünde birleşti. 

70'i aşkın rektör katıldı 

Rektörler Komitesi sonunda yapılan basın açıklamasındaki tespitlerin oybirliğiyle kamuoyuyla paylaşılması kararlaştırıldı. Davet edilen 77 rektörden 70'ten fazlası toplantıya katıldı. Çanakkale 18 Mart Üniversitesi Rektörü Prof. Dr. Ramazan Aydın, Sakarya Üniversitesi Rektörü Prof. Dr. Mehmet Durman, Koç Üniversitesi Rektörü Prof. Dr. Atilla Aşkar ile İzmir Yüksek Teknoloji Enstitüsü Rektörü Prof. Dr. Semra Ülkü'nün de aralarında yer aldığı bazı rektörlerin "yurtdışı görevleri" gerekçesiyle komiteye katılamayacaklarına ilişkin mazaret dilekçesi gönderdiği öğrenildi. Dumlupınar Üniversitesi Rektörü Prof. Dr. Güner Önce de, mazeret dilekçesi göndererek komite toplantısına katılmayan rektörler arasında yer aldı. 

Rektörü yakan kadın evine kapandı 

VAN Yüzüncü Yıl Üniversitesi Rektörü Prof. Dr. Yücel Aşkın'a yönelik soruşturmada bilirkişi olarak atanan ve dün olağanüstü toplanan Rektörler Komitesi bildirisinde eleştirilen üniversitenin eski İdari ve Mali İşler Daire Başkanı Sedef Er, Van Adliyesi'nde adeta koruma altına alındı. Kimseyle görüşmeyen Er'in Yüzüncü Yıl Üniversitesi Tıp Fakültesi Hastanesi'nde doktor olan eşi Yrd. Doç. Metin Er de "Eşimden bana ne, eşim beni ilgilendirmez" dedi. 
Aşkın'ın üniversite hastanesine 25 milyon dolarlık tıbbi cihaz alımında usulsüzlük yapıldığı iddiasıyla tutuklanmasının ardından ihaleyle ilgili belgeleri Cumhuriyet Savcılığı'na aktaran kişinin Sedef Er olduğu öne sürüldü. Aşkın hakkındaki soruşturma kapsamında 3 ay önce bilirkişi olarak adliyeye getirilen Er, kendisiyle görüşmek isteyen basın mensuplarına olumsuz yanıt verirken mesai arkadaşları da hiç kimseyle görüşmek istemediğini söyledi. 

Aşkın'ın yakınındaydı 
Ziraat Fakültesi Dekanı Prof. Cengiz Andiç'in sekterliğini yapan ve Andiç'in 1995'te rektör seçilmesiyle rektörlük özel kalem müdürlüğüne getirilen Er, 1999'da Aşkın'ın rektörlüğe atanmasıyla İdari ve Mali İşler Daire Başkanlığı'na geçti. Cemal Gümüşler'in görevden alınmasıyla İdari ve Mali İşler Daire Başkanlığı'na getirildi. 
2003'teki rektörlük seçimi sürecinde Muammer Karaayvaz'ı desteklediği öne sürülen Er, kütüphaneye gönderildi. Er, Aşkın'ın rektörlüğü 2. kez kazanmasının ardından da Bilgi İşlem Daire Başkanlığı'na atandı. Bu atamayla kızağa çekildiğine inanan Er'in rektöre cephe aldığı iddia ediliyor. 

Çiçek Gösteri yapıyorlar 

GÖKÇER TAHİNCİOĞLU Ankara 

Yücel Aşkın'ın tutuklanmasına sert tepki gösteren rektörler, dün Adalet Bakanlığı'na çıkarma yaptı. Rektörlerden bazılarının yer darlığı nedeniyle toplantıya katılmamasının kararlaştırılmasına rağmen randevu saatinde bakanlığa 40'ı aşkın rektör geldi. YÖK Başkanı Teziç, h kim, başsavcı ve savcılarla ilgili hazırladıkları suç duyurusunu Çiçek'e verdi. Suç duyurusunda, Aşkın'la ilgili soruşturma yürütülebilmesi için YÖK'ün ön soruşturma yapması şartı bulunduğu, buna rağmen "çete" suçu yaratılarak YÖK denetiminden konunun çıkarıldığı ifade edildi. Teziç, toplantının ardından, "Sıkıntılarımızı anlattık" derken, konunun ideolojik ve siyasi bir zemine çekilmeye çalışıldığını söyleyen Çiçek de şöyle konuştu "Sayın rektörleri bakanlığımızda görmek benim de hoşuma gider. Ama, 50'ye yakın insanın adeta bir gösteri, protesto tavrı içinde gelmiş olması, işin gerçeği aramaktan ziyade gösteri boyutunun öne çıkmasına sebebiyet vermiştir. Bildiri keşke yargıya güven ifadesini içeren cümlelerle bitmiş olsaydı." 

Tutukluluğa itirazı mahkeme reddetti 

VAN DHA 

REKTÖR Yücel Aşkın'ın tutuklanmasına avukatlarının yaptığı itiraz, Van 4. Ağır Ceza Mahkemesi tarafından reddedildi. Aşkın'ın avukatı Teoman Evren, müvekkilinin tutukluluk halinin kaldırılması için önceki gün 4. Ağır Ceza Mahkemesi'ne 89 maddeden oluşan bir itiraz dilekçesi verdi. Mahkemenin başkanı H kim Mahir Merdun, dün 17.00'de itirazı karara bağladı. Merdun, Rektör Aşkın'ın tutukluluk halinin devamına karar verdiğini açıkladı. Hukukçular, bundan sonraki süreçte Aşkın için savcılığa tahliye talebinde bulunulabileceğini, mahkemenin de dava açılana kadar ayda bir bu talebi değerlendirmeye alacağını kaydetti. 


</TEXT>
</DOC>
