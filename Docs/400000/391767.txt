<DOC>
<DOCNO> 391767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonspo22.html </URL>
<DATE> 2005/11/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ancelotti Önümüzdeki iki maçı kazanarak turu geçeceğiz 
</HEADLINE>
<TEXT>

     Lütfullah Göktaş AA 

Şampiyonlar Ligi E Grubu'nda mücadele eden AC Milan'ın Hollanda deplasmanında PSV Eindhoven'e 1-0 yenilmesi İtalyan spor camiasında hayal kırıklığını da beraberinde getirdi. 
     La Gazzetta dello Sport, Kırmızı-siyahlıların yenilgisini manşete çekerek, ''Milan düşüşte Şimdi risk altında'' dedi. 
     Sekiz sütunluk manşetinde ''Milan batıyor'' diyen Tuttosport ise Carlo Ancelotti'nin ekibinin, dün geceki yenilgi sonrasındaki durumunu spotta tek bir cümleyle özetledi ''Hollanda'da yenilen Milan, şimdi Şampiyonlar Ligi'nde turu geçememe tehlikesiyle yüz yüze''. 
     Corriere dello Sport gazetesi ilk sayfadaki haber başlığında, ''Milan şimdi risk altında'' diye yazdı. 
     İtalyan spor gazeteleri, E grubunda 5 puanla üçüncü sıraya düşen AC Milan'ın artık İstanbul'da Fenerbahçe ve Milano'da Schalke 04 ile yapacağı son iki maçı kaybetme gibi bir lüksü kalmadığına da işaret ettiler. 
     Teknik direktör Ancelotti'nin dünkü yenilgi sonrasında yaptığı değerlendirmede, ''Önümüzdeki 2 maçı kazanarak turu geçeceğiz. Belki iki maçı kazanmak gibi bir zorunluluğumuz da olmayabilir'' dediği belirtildi. 
     La Gazzetta dello Sport iç sayfadaki haber başlığında ise AC Milan'ın işi zora soktuğuna değinerek, ''İstanbul'da Fenerbahçe maçını kaybetmek artık mümkün değil'' dedi. 
     Corrire dello Sport, AC Milan'ın Milano'da golsüz berabere kaldığı PSV Eindnoven'e 1-0 yenilmesinin ardından içine düştüğü durumu ''bir kabus'' olarak niteledi. 
     Tuttosport ise AC Milan'ın dün geceki yenilgisininin nedenini ''hatalar ve şansızlık'' kelimeleriyle özetledi. 
     
</TEXT>
</DOC>
