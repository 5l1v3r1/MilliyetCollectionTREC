<DOC>
<DOCNO> 364472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur24.html </URL>
<DATE> 2005/07/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Metroda bomba paniği 
</HEADLINE>
<TEXT>

     DHA 

      İZMİR'de metroda imdat frenini çekip elindeki poşette bomba olduğunu söyleyen bir kişi korku ve paniğe neden oldu. Yolcular kaçışırken bombacı olduğunu söyleyen Hamza Polat'ın elindeki poşetten elbise çıktı. 
     Olay bu sabah saat 09.00 sularında Üçyol- Bornova Hattı metrosunda meydana geldi. Üçyol'dan metroya binen 27 yaşındaki Hamza Polat durakta imdat frenini çekti. Polat'ın yanındaki poşette bomba olduğunu söylemesi üzerine yolcular panik içinde kaçışırken, istasyon boşaltıldı, metro seferlerine ara verildi. 
     Elinde kırık cam şişesiyle kendisini kesme tehdidinde bulunan Hamza Polat, polisin iknası sonucu teslim oldu. Polat'ın elindeki poşette giyim eşyaları olduğu anlaşıldı. 
     Dün belediye otobüsünde 4 bin YTL'sini çaldırdığını iddia eden Hamza Polat'ın bundan belediyeyi sorumlu tutarak böyle bir protesto eylemi yaptığını söylediği belirtildi. 
     
</TEXT>
</DOC>
