<DOC>
<DOCNO> 375760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko44.html </URL>
<DATE> 2005/09/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Türk tekstili İspanyol pazarına açılıyor... 
</HEADLINE>
<TEXT>

     Şenhan Bolelli AA 

İspanyol pazarına her yıl daha fazla ilgi göstermeye başlayan Türk tekstili, 2005'in 4 ayında İspanya'ya 220 milyon Avro'luk ihracat yaptı. 2-5 Eylül tarihleri arasında Madrid'te düzenlenen Uluslararası Moda Fuarı'na 30'a yakın firmayla katılan Türkiye'ye, tekstil pazarındaki en ciddi rakiplerden biri olarak bakılıyor. 
     Açıklanan rakamlarda, İspanya'nın tekstil ithalatında Çin, İtalya, Fransa ve Portekiz'den sonra Türkiye'nin 5. sırayı aldığı görüldü. 
     Bu yılın Ocak-Nisan ayları itibariyle verilen rakamlara göre, Türkiye'nin İspanya'ya ithalatının bir önceki yılın aynı dönemine oranla yüzde 8.2 artış gösterdiği ve şu anda İspanya'nın tekstil ihracatının yüzde 6.4'sını karşıladığı belirtildi. 
     Bu arada Türkiye'den 23 firmayı Madrid'teki fuara getiren Türkel Fuarcılık A.Ş'nin Moda Fuarları Satış Yöneticisi Özen Yetmişbir, AA muhabirine demecinde ''bu fuarda ağırlıklı olarak İspanya'ya satış yapılsa da Portekiz ve Latin Amerika ülkeleri de ilgi gösteriyor. Genel olarak bizim kalitemizin diğer ülkelerin firmalarınkine oranla çok daha üst düzeyde olduğu söyleniyor'' dedi. 
     Türk firmalarının henüz Madrid fuarında çok yeni olduğunu vurgulayan Yetmişbir, ''Türk firmaları buraya Rusya'ya mal götürür gibi gelemez. Çünkü burası tek tek alım yapan bir piyasa. Bizim firmaların bu piyasayı tanıma konusunda bir eksikliği var. Doğru ve bilinçli ürünlerle fuara gelen firmalar çok memnun ayrılıyorlar'' değerlendirmesinde bulundu. 
     Fuardaki Türk firmalarıyla yapılan görüşmelerde ise genel anlamda verimli bir fuar geçtiği söylense de, ciddi anlamda İspanya'ya mal satmak için sürekli bir showroom mağazası bulundurulması gerekliliği ön plana çıkarıldı. 
     
</TEXT>
</DOC>
