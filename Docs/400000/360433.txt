<DOC>
<DOCNO> 360433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy05.html </URL>
<DATE> 2005/07/12/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Ankara'nın İtalya'dan önemli bir konuğu var 
</HEADLINE>
<TEXT>

     İtalya Başbakan Yardımcısı ve Dışişleri Bakanı Gianfranco Fini, yarından başlayarak Türkiye’ye iki günlük resmi bir ziyarette bulunacak. Fini’nin ziyaret sırasında Türkiye’nin AB sürecine destek vermesi bekleniyor. 
     Kasım 2004’dan beri Italya Dışişleri Bakanlığı’nın başında bulunan Fini’nin, Dışişleri Bakanı ve Başbakan Yardımcısı Abdullah Gül’ün konuğu olarak yapacağı ziyaret, Türk Telekom ihalesinde Telekom İtalya’nın TİM da yer aldığı Oger konsorsiyumunun kazanmasının hemen ardından gerçekleşecek. 
     Lideri olduğu Ulusal İttifak’ı "faşist" bir partiden "normal bir muhafazakar" partisine dönüştürdüğü belirtilen Fini, Ankara’daki görüşmelerinde İtalya’nın Türkiye’nin AB üyeliğine olan desteği kuvvetli bir biçimde yineleyecek. 
     Gianfranco Fini, kısa süre önce yaptığı açıklamalarda Türkiye’yi "stratejik ortak" olarak gördükleri söylemişti. 
     Fini, Fransa ve Hollanda’da yapılan referandumlarda Avrupa Anayasası’na "hayır" denilmesinin "Türkiye’ye hayır" anlamına gelmediğini de vurgulamıştı. 
     Ankara’da en üst düzeyde kabul edilecek Fini, Cumhurbaşkanı Ahmet Necdet Sezer, TBMM Başkanı Bülent Arınç ve Başbakan Recep Tayyip Erdoğan ile biraraya gelecek. 
     
     GÜNDEM 
     Gianfranco Fini’nin Ankara’da yapacağı görüşmelerde Türkiye’nin AB sürecine ve ikili ilişkilere ağırlık verilecek. Kıbrıs ve BM reformu gibi konuların da ele alınacağı görüşmelerde İtalya’nın koalisyonun bir parçası olarak asker bulundurduğu Irak sorunu da üzerinde durulacak. 
     İtalya Başbakanı Silvio Berlusconi, hafta sonunda İtalya’nın Eylül ayında Irak’tan 300 asker çekeceğini açıklamıştı. 
     
     ÇERÇEVE BELGESİ 
     Ankara’daki görüşmeler sırasında Türk tarafı, Avrupa Komisyonunca hazırlanan ve AB devletlerince onaylanması gereken üyelik müzakerelerine ilişkin Çerçeve belgesi konusunda Fini’den destek isteyecek. Ankara, belgede Türkiye aleyhinde değişikliklerin yapılmasından kaygı duyuyor. 
     
     GENİŞTİRİLMİŞ İŞBİRLİĞİ 
     Bu arada, Gianfranco Fini’nin ziyareti sırasında iki ülke Dışişleri Bakanlıkları arasında "Geliştirilmiş İşbirliği Protokolü" imzalanacak. 
     Gianfranco Fini ve beraberindeki heyet, Perşembe akşamı Türkiye’den ayrılacak. 
     
</TEXT>
</DOC>
