<DOC>
<DOCNO> 381293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/axspo01.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sessiz haykırış 
</HEADLINE>
<TEXT>


Beşiktaşlı bir grup taraftar Ankara'da takımı protesto etti. Ses çıkarmadan dağılan grup, "Sessizlik anlayana çok şey anlatır" yazılı pankartı taşırken, Çarşı grubu, "Umutlandırıp utandırmayın" yazılı dövizi dikkat çekti 

ORHAN YILDIRIM 


Kartal'ın Başkent yolculuğunda canı sıkıldı. Atatürk Havalimanı'ndan 11.00 uçağıyla Ankara'ya giden Siyah - Beyazlılar'ı, Esenboğa Havaalanı'nda bir grup minik taraftar, ellerinde çiçekle karşılayıp alkışladı. Futbolcular da bu sırada imza dağıtarak sevgi gösterilerine karşılık vermeye çalıştı. 
Ancak dışarıdaki durum içeridekilerin tam tersi oldu. 
50 kişilik bir grup pankart açıp, takımı sessizce protesto etti. Çarşı grubundan oldukları belirtilen taraftarlar, "Sessizlik anlayana çok şey anlatır" pankartını taşırken, ayrıca "Umutlandırıp utandırmayın - Çarşı" yazan döviz dikkat çekti. 
Futbolculara da, "Dolar, Euro Oh Gel keyfim gel" yazısıyla göndermede bulunan grup, kafilenin bindiği otobüsün önünü kesmek isteyince güvenlik güçleriyle arbede yaşandı. Polisin geniş güvenlik önlemi aldığı alanda bazı taraftarlar ise protestoculara tepki gösterdi. 

Otel değişti 
Ankara deplasmanlarında sürekli Bilkent Oteli'nde kalan Beşiktaş, bu kez Hilton Oteli'ni tercih etmek zorunda kaldı. Bilkent'in Ankaraspor'a sponsor olması üzerine Kartal burada kalamadı. Siyah - Beyazlılar akşam da basına kapalı bir idman yaptı. 

'Kelle vermeyiz' 

Başkan Demirören, Çalımbay'ı bırakmayacaklarını söyledi, protestoları tüm taraftara mal etmediklerini belirtti 

RAHMAN SAĞIROĞLU 

Beşiktaş Başkanı Yıldırım Demirören, dün Çankaya Üniversitesi'nde düzenlenen "Geleceğe bakış" paneline katıldı. Havaalanındaki olaylara üzüldüklerini belirten Demirören, "Çok erken yapılan büyük bir yanlış. Bunları küçük bir grup olarak görüp, tüm taraftara mal etmek de istemiyoruz" diye konuştu. 
Teknik Direktör Rıza Çalımbay'a sonuna kadar sahip çıkacaklarını ifade eden Siyah - Beyazlı kulübün patronu, "Kelle istiyorlar ama Rıza hocanın kellesini vermeyeceğiz. Üç maç kaybetti diye göndermeyiz. Volkan'ın kurtarışlarında hoca mı sahaya çıkıp topa vuracaktı Başkanlığımda en büyük hatam Del Bosque'yi erken göndermek oldu" yorumunu yaptı. 
Tayfur'un menajerlik görevini de iyi yaptığını vurgulayan Yıldırım Demirören, "Başka birini düşünmüyoruz. Gelen menajerden iki maç kazanıldı diye kahraman yapılmasına karşıyım" dedi. 
Gazetecilerin kongre üyesi olmasına karşı olduğunu da söyleyen Beşiktaş Başkanı, "Kulübü karıştırmak isteyenlere tek cevabım herkes haddini bilecek" dedi. Demirören, Hıncal Uluç ile ilgili bir soruya da, "Bırakın o pembe gömlekliyi" diyerek yanıt vermedi. 
"Beşiktaş Store" ismini değiştirmek istediğini de belirten Demirören, "Çarşı olmasını isteyenler var. Ama bunu değerlendireceğiz" diye konuştu. 

Okan-Gökhan sahada 

Ligde son üç maçında Diyarbakırspor, Ç. Rize ve Fenerbahçe 8 puan kaybeden Beşiktaş, bugün Ankaraspor maçıyla beyaz bir sayfa açmak istiyor. Siyah - Beyazlılar'da, cezası tamamlanan Okan Buruk ile sakatlığı sona eren Gökhan Zan bugün sahadaki yerini alacak. Öte yandan sarı kart cezası sınırında bulunan Koray, Ankaraspor karşısında kart görmesi durumunda Samsunspor'a karşı oynayamayacak. 

'Önce ligi düşünün' 

Beşiktaş Teknik Direktörü Rıza Çalımbay, Ankaraspor maçı öncesinde futbolcularını uyardı, Malmö karşılaşmasını kafalarından silmelerini istedi. Ligin en tehlikeli ekiplerinden biriyle oynayacaklarını ifade eden Çalımbay, "Bu maçı alamazsak İsveç'e moralsiz gideriz. Hele üç puan alalım orada gerekeni yaparız" dedi. 

Jaba-Tita tehlikeli 

BİLAL MEŞE 

Beşiktaş, her yönüyle kritik bir maça çıkacak. Futbolda asla rakibinizi küçümsemeyeceksiniz. Tıpkı Trabzonspor gibi Vestel Manisaspor'a yenildiler, deneyimli hocasını kaybettiler. Kartal biraz farklı... Yenildiği ya da puan kaybettiği maçların hemen hemen hepsinde üstün oynadı, ne var ki aradığı golleri bulamadı. 
Ankaraspor da boş takım değil... Her an sonucu değiştirecek bireysel yıldızları var. Ersen Martin sakat, yok... Ama en büyük tehlike, Jaba - Tita ikilisi. Hem teknikler, hem çabuklar. Bu ikiliye boş alan bırakırsanız vay halinize İbrahim Toraman - Koray Avcı'ya bu anlamda büyük iş düşecek. 
Kartal, moral ve galibiyet arıyor... Okan Buruk'un yeniden orta sahaya dönmesi bence konuk takımın en büyük artısı. Okan - Kleberson ikilisi Kartal'ın kozu. Forvette Ailton'a büyük bir olasılıkla İbrahim Akın eşlik edecek. İbrahim Akın iyi kumaş ve yıldız adayıdır. Ailton'un ne yapacağı belli olmaz, ancak İbrahim Akın, oynaması halinde Ankara'da patlama yapar. 


</TEXT>
</DOC>
