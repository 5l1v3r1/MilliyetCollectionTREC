<DOC>
<DOCNO> 353377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/siyaset/axsiy02.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Buyursun gelsin 
</HEADLINE>
<TEXT>


TBMM Dışişleri Komisyonu Başkanı Dülger, İsviçre Meclis Başkanı Dardel'den, Halaçoğlu'nun bu ülkeye giderse tutuklanmayacağına dair yazılı güvence aldı 

Utku Çakırözer - Ankara 


İsviçre Meclis Başkanı Jacque Dardel, TBMM Dışişleri Komisyonu Başkanı Mehmet Dülger'e, Zürih Kantonu içindeki Winterthur Savcılığı'nca hakkında soruşturma başlatılan Türk Tarih Kurumu Başkanı Prof. Dr. Yusuf Halaçoğlu'nun ülkeye gelmesi durumunda tutuklanmayacağı yönünde yazılı belge verdi. 
Halaçoğlu, 28 Temmuz'da İsviçre'de Atatürkçü Düşünce Derneği'nin ADD yapacağı Lozan konulu bir toplantıya davet edildi. 

Rahatça gelebilir 
İsviçre Federal Parlamento Meclisi Dış Politika Dairesi Başkanı Peter Briner'in davetlisi olarak İsviçre'ye giden Dülger başkanlığındaki heyetin temaslarında Halaçoğlu hakkındaki soruşturma gündeme geldi. 
Meclis Başkanı Dardel, Dışişleri Bakanı Micheline Calmy-Rey ve Ekonomi Bakanı Joseph Deiss, Winterthur Savcısı'nın Halaçoğlu'nun 2004'te yaptığı konuşma hakkında bir şik yet üzerine tahkikat başlattığını belirtti. İsviçreli yetkililer, "Yasalarımıza göre tüm başvurular sonuna kadar incelenmek zorunda. İnancımız, bu tahkikatın kapanacağıdır. Ancak bu sadece bir tahkikat. Dava açılmış değil. Halaçoğlu hakkında bir tutuklama kararı yok. Ne zaman isterse ülkemize rahatça girebilir" dedi. 
Dardel, İsviçre hükümetinin Halaçoğlu davası konusundaki görüşlerini Türk heyetine yazılı olarak iletirken, Calmy-Rey ile Deiss da Türk heyetinin elinde olmasına rağmen metni okudu. 
İsviçre'nin resmi pozisyonu konusunda savcılığın tahkikatına itibar edilmemesi gerektiğini belirten makamlar, Türkiye için Ermenilerle tarihçilerden oluşan bir komisyon oluşturma kararını da destekledi. 

Konferans daveti 
Heyetin temasları sırasında Halaçoğlu'nun İsviçre'de 28 Temmuz'da ADD'nin düzenleyeceği bir konferansa katılmasının gündemde olduğu ortaya çıktı. Halaçoğlu ise, "Bana davet gelmedi. Ancak Dışişleri Bakanlığı adımın davetliler arasında bulunduğunu iletti" diye konuştu. 


</TEXT>
</DOC>
