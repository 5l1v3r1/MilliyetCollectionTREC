<DOC>
<DOCNO> 393518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur15.html </URL>
<DATE> 2005/11/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İnternet kafede çıkan arbedede 2 polis vuruldu 
</HEADLINE>
<TEXT>

     Sivas’ta, bir internet kafede, av tüfeğini teslim etmeyen kişi ile polisler arasında çıkan arbedede, silahın ateş alması sonucu 2 polis yaralandı. 
     AA muhabirinin aldığı bilgiye göre, Emek Mahallesi Buhara Caddesi’nde faaliyet gösteren bir internet kafede, bir grubun kavga çıkaracağı ihbarını alan polis ekipleri, bu işyerine gitti. 
     İnternet kafede av tüfeği ve bıçak bulunduğu ihbarını da alan ekipler, kavga çıkmasını önlemek için henüz kimliği öğrenilemeyen işyeri sahibi ile görüşerek, silahını ve bıçağını teslim etmesini istedi. 
     Av tüfeğini ve bıçağını teslim etmek istemeyen işyeri sahibi ile Altuntabak Polis Karakolu’nda görevli polis memurları Muammer Türe ve Ayhan Çetin arasında arbede yaşandı. 
     Bu sırada işyeri sahibinin av tüfeğini ateşlemesi sonucu, iki ayağı ile sol eline saçma isabet eden Türe ve sol ayağına saçma isabet eden Çetin yaralandı. 
     Yaralanan polis memurları, Sivas Sultan 1. İzzettin Keykavus Devlet Hastanesi’nde tedavi altına alındı. Emniyet Müdürü Yahya Bal da hastaneye gelerek, yaralanan polis memurlarının sağlık durumu hakkında bilgi aldı. 
     İşyeri sahibinin gözaltına alındığı, olayla ilgili soruşturmanın sürdüğü bildirildi. 
     
</TEXT>
</DOC>
