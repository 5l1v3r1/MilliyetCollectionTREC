<DOC>
<DOCNO> 386321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun28.html </URL>
<DATE> 2005/10/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Romanya'daki kuş gribi virüsü de, ölümcül olabilir 
</HEADLINE>
<TEXT>

     Dünya Hayvan Sağlığı Örgütü DHSÖ , Romanya'daki kuş gribi virüsünün ''büyük olasılıkla H5N1'' türünden olduğunu bildirdi. 
     DHSÖ tarafından yapılan açıklamada, ''Testler yapılmakta ve sonuçların yakında belli olması bekleniyor. Ancak aynı virüs olma olasılığı yüksek'' denildi. 
     DHSÖ Başkan Yardımcısı Jean-Luc Angot da örgütün açıklamasında, ''H5N1'' virüsüne atıfta bulunduğunu söyledi. 
     Bu arada, AB Komisyonu'nun Sağlık ve Tüketicinin Korunması'ndan sorumlu üyesi Markos Kipriyanu, AB sağlık bakanlarının gelecek hafta İngiltere'de acil toplantı yapacağını bildirdi. 
     Kipriyanu, sağlık bakanlarının, virüsün AB'ye girmesini önlemek için virüse karşı ilaçların depolanmasının idaresi ve diğer önlemleri ele alacaklarını söyledi. 
     Öte yandan, ölümcül kuş gribi virüsü türünün İngiltere'ye yayılma riski bulunduğu belirtildi. 
     İngiltere Çevre, Gıda ve Taşra İşleri İdaresi yetkilisi veteriner Debby Reynolds, düzenlediği basın toplantısında, Türkiye'de ölümcül kuş gribi virüsünün bulunduğunu ve Romanya'da da kuş gribinin bulunmasının kaygı verici olduğunu söyledi. 
     Reynolds, derhal riskin ne olduğuna ve yeni önlemler alınmasına ihtiyaç olup olmadığına karar vereceklerini belirtti. 
     
</TEXT>
</DOC>
