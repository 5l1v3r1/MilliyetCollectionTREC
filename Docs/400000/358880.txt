<DOC>
<DOCNO> 358880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/yazar/pulur.html </URL>
<DATE> 2005/07/07/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir ilan ve bir çuval ceviz... 
</HEADLINE>
<TEXT>


ACABA o ilanı oraya, o köşeye, ilan veren mi özellikle koydurdu, ya da ilan servisi rasgele mi koydu 
İlan şu 
"Canlarım, annem ve babam 
LEMAN ve AZİZ TANER 
Cumhuriyete ve Atatürk devrimlerine olan inançlarıyla, öğrencilerine ışık tuttular. İlkeli ve onurlu yaşadılar. Yaşamları örnek olsun. 
B. Taner" 

EĞER, bu ilan oraya tesadüfen konmuşsa, buna, ilahi tesadüf, bilerek konmuşsa tam yerini bulmuş denir. 
İlan "Cumhuriyet"te İlhan Selçuk'un köşesinin tam altında çıktı. 
Ne derseniz deyin, ilan tam yerini bulmuş, hani askerlikte "On ikiden" derler ya, onun gibi. 
Eğer isim ve soyadı benzerliği yoksa "Aziz Taner" bizim gibi, binlerce Kabataşlının tarih öğretmenidir, ilanı veren "B. Taner" de ya kızı olmalıdır, ya da oğlu... 
Eğer, bizim gibilerin bugünkü duruşunun bir anlamı varsa, bize bu anlamı kazandıran hocalarımızdan biri Aziz Taner'dir. 

TARİHİ masal diye anlatmaz, anlatanı dinlemez, savaşta Timur'un şu kadar fili varmış, Yıldırım'ın bu kadar kılıçlı askeri varmış gibi palavralara itibar etmez, "Bu savaş neden çıkmış, onu anlat" derdi. 
Tarihte "sebep ve netice" kavramlarını ondan öğrendik. 
Emperyalizm, sömürgecilik, mazlum milletler deyimini ondan duyduk, ders kitaplarında böyle şeyler yazmazdı, biri bunu söyleyecek oldu, şöyle bir baktı, "Eğer bir şeyler öğrenmek istiyorsan, bana kulak ver " dedi. "Cahil kalmak istiyorsan aç o kitabı oku " 

NOTU öyle bol olmasa da, öğrenciler onun sessiz ve onurlu haline büyük saygı duyarlardı. 
Bir gün işittik ki "Aziz Hoca" hastalanmış, birkaç öğrenci, bir şişe kolonya alıp, Langa taraflarında oturan Hoca'nın evine gittik, eski bir konak, oda oda bölünüp kiraya verilmiş... 
Koskoca "Aziz Hoca" burada oturuyordu, haber yolladık, biraz sonra göründü ama ne görünme, elimizde kolonya şişesi kaçtık, çok kızmıştı, bir daha lafını bile etmedik, o da etmedi. 

ARADAN yıllar geçti, iş, güç, çoluk çocuk sahibi olduk, bir "Pilav Günü" etrafında toplandık, o "kolonya olayı" içimizde ukde kalmıştı, sorduk 
"Hoca, bizi, o gün niye tersledin, yani bir şişe kolonya rüşvet miydi " 
"Bak, len " dedi dinle 
"Bakkal, dükk nın önüne bir çuval ceviz koysa, gelen bir alır, giden iki alır, akşam çuvalın dibi görünür, cevizler biter Namus da, ahlak da, buna benzer, bir kere gitmeye başlarsa sonu çabuk gelir." 

AH Hocam ah, nur içinde yat 
Sizin verdiğiniz bir çuval ceviz örneği artık değişti. 
Sizin örnekte cevizler tek tek gidiyordu, şimdi çuvalı kapan gidiyor. 
Evet, o insanlar, ilandaki gibi, Cumhuriyet ve Atatürk devrimlerine olan inançlarıyla ilkeli ve onurlu yaşadılar, öğrencilerine ışık tuttular, öğrencileri de onlara layık olmaya çalıştı, yaşadıkça da çalışacaklar. 



</TEXT>
</DOC>
