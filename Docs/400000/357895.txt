<DOC>
<DOCNO> 357895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonyas03.html </URL>
<DATE> 2005/07/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Zeugma'da kazılar 25 Temmuz'da başlyor 
</HEADLINE>
<TEXT>

     Gaziantep'in Nizip İlçesi yakınlarında bulunan Zeugma Antik Kenti'nde, kazı çalışmalarının 25 Temmuz 2005 tarihinde başlayacağı bildirildi. 
     Yerli ve yabancı bilim heyetleri arasında gerekli koordinasyonun sağlanması ve sürdürülecek bilimsel kazıların daha sağlıklı yürütülmesi amacıyla Bakanlar Kurulu kararı ile kazı çalışmalarına Doç. Dr. Kutalmış Gölkay başkanlık edecek. 
     Kazı Başkanı Doç. Dr. Kutalmış Gölkay, 25 Temmuz tarihinde başlayacak olan kazı çalışmaları için 40 kişilik bilimsel kazı ekibi oluşturduklarını söyledi. 
     Doç. Dr. Gölkay, 2000 yılının Kasım ayında Birecik Baraj gölünün maksimum su tutma düzeyine ulaşması nedeniyle kazı alanının yüzde 25'nin su altında kaldığını hatırlatarak, şu bilgileri verdi 
     ''Şu ana kadar bölgede sürdürülen kazılar ve yüzey araştırmalarında ele geçen önemli bulgulardan Mars Heykeli, 3 bin 700 sikke, bin metrekare mozaik, 150 metrekare fresko, 100 bin mühür baskısı, 12 villa, hamam, arşiv binası ve taşınabilir kültür varlıkları Gaziantep Müzesi'ne nakledilerek koruma altına alındı. Ortaya çıkartılan eserlerin zenginliği ve çeşitliliği başlı başına bir müze olgusunu gündeme getirdiğinden, yeni bir müze binasının yapımı zorunlu hale geldi ve Mozaik Müzesi ziyaretçilerin hizmetine açıldı. 
     25 Temmuz'da başlayacak olan kazılar ile bölgede halen toprak altında bulunan çok önemli eserleri de gün ışığına çıkartmak istiyoruz. İlk kazı ekibimizde, yerli bilim adamları ve arkeologlar görev alacak. Ancak 2005 yılı içerisinde, yabancı bilim adamı ve arkeologları da kazı ekibimize davet etmek istiyoruz. Bu konuda, bir çok ülkedeki bilim adamı ve arkeologlar ile girişimlerde bulunuyoruz.'' 
     Zeugma'da yapılacak olan kazıların, Turizm ve Kültür Bakanlığı'nın kazısı kapsamına alındığını belirten Doç. Dr. Gölkay, şöyle konuştu 
     ''Şu ana kadar, Zeugma Antik Kenti'nde birçok yerli ve yabancı kazı ekipleri tarafından bilimsel amaçlı kazılar yapıldığını görüyoruz. Ancak bölgede, bundan sonra Bakanlık kazısı şeklinde yapılacak olan kazılar tek elden yürütülecek. Amacımız, uzun zamandan beri Türk ve dünya kamuoyunun da yakından takip ettiği, Zeugma Antik Kenti'nin tüm zenginliklerini ortaya çıkartabilmek. 
     Bakanlığımız, burada yapılacak kazılara çok büyük önem veriyor. Önemli olan burada yapılacak olan kazıların bir plan ve program dahilinde yapılmasını sağlamak. Kazı çalışmaları, çok uzun bir süreçte gerçekleşecek. Ancak hedefimiz, burada, kesintisiz olarak uzun süreli kazı çalışmalarını devam ettirebilmek.'' 
     
</TEXT>
</DOC>
