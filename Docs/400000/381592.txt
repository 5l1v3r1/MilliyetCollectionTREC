<DOC>
<DOCNO> 381592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko50.html </URL>
<DATE> 2005/09/26/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Erdemir'den emekliliğe teşvik... 
</HEADLINE>
<TEXT>

     Zonguldak'ın Ereğli İlçesi'nde kurulu bulunan ve yüzde 46.12'lik bölümünün özelleştirilmesine ilişkin ihale süreci devam eden, Ereğli Demir ve Çelik Fabrikaları ERDEMİR T.A.Ş'de, emekliliğe hak kazanmış ve emekli olmak isteyen çalışanların teşvik edileceği bildirildi. 
     İnsan Kaynakları Müdürlüğü'nden, çalışanlara yönelik yayımlanan duyuruda, emekliliğe hak kazanmış ya da yeni yıla kadar hak kazanacak çalışanlardan, emekli olmak isteyenlerin, kıdem tazminatına ek olarak ihbar tazminatına karşılık gelen tutar ve 6 aylık ücretlerinin teşvik ikramiyesi olarak verileceği belirtildi. 
     Uygulamadan yararlanmak isteyen çalışanların, emekli olmak istediklerine dair dilekçe ile İnsan Kaynakları Müdürlüğü'ne başvurmaları gerektiği kaydedilen duyuruda ayrıca, aylık ücretli çalışanların maaşlarına, 1 Eylül 2005'den geçerli olmak üzere 6 ay için yüzde 2,5 zam yapıldığı bildirildi. 
     
</TEXT>
</DOC>
