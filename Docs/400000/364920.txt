<DOC>
<DOCNO> 364920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/spor/axspo02.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Appiah rüzg rı 
</HEADLINE>
<TEXT>


Ganalı yıldız Samandıra'ya ayak bastı. Sarı-Lacivertli ekiple ilk kez idmana çıkan genç futbolcu attığı isabetli paslar ve savunmasıyla göz doldurdu 

ERDOĞAN DERMANCI 


Almanya kampı dönüşü bir gün izin yapan Fenerbahçe dün akşam Samandıra Tesisleri'nde toplanarak yeni sezon hazırlıklarına devam ederken Appiah da ilk kez Sarı - Lacivertliler'le idmana çıktı. 
Takım arkadaşları ile kısa sürede uyum sağladığı gözlenen Ganalı futbolcunun koşular sırasında Alex ile sohbet etmesi dikkat çekti. Teknik Direktör Christoph Daum'un çift kale maçta ön liberonun solunda görev verdiği Appiah, attığı isabetli paslar ve savunmasıyla göz doldurdu. 
Antrenmana, sakatlıkları süren Anelka ve Servet ile Köln maçında sağ ayağına darbe alan ve tesislerde çalışan Brezilyalı futbolcu Luciano katılmadı. 
Başkan Aziz Yıldırım, yöneticiler Murat Özaydınlı ve Mahmut Uslu ile birlikte tesislere gelerek Teknik Direktör Daum ile görüştü, ardından da idmanı izledi. 

Rüştü yuvada kaldı 

Fenerbahçe Yönetimi sabırla bekleyip, milli kalecinin transferinde hedefine ulaştı. Bir yıl daha kiralanan tecrübeli file bekçisi için Sarı-Lacivertli kulüp 900 bin euro, Barcelona ise 600 bin euro ödeyecek 

YUSUF KOBAL 

Sarı-Lacivertli takımda adeta yılan hikayesine dönen Rüştü konusu mutlu sonla noktalandı. Teknik Direktör Daum'un ısrarla kadroda tutulmasını istediği milli file bekçisi yeni sezonda da Fenerbahçe kalesini koruyacak. 
Hafta başında Barcelona'nın Asya turnesine katılmak üzere İspanya'ya giden Rüştü için menajerleri Batur Altıparmak ve Metin Stamati dün Katalan ekibi yöneticileri ile masaya oturdu. Barcelona Kulübü'nde yapılan görüşmeler sonunda taraflar, Rüştü'nün 1 yıl daha Fenerbahçe'ye kiralanması konusunda el sıkıştı. Böylece Rüştü'yü bonservisiyle almayı kabul etmeyen Sarı-Lacivetliler, sabırla bekleyip hedefine ulaşmayı başardı. 

Fatih Terim faktörü 
İmzalanan anlaşmaya göre Sarı - Lacivertli kulüp, tecrübeli eldiven için geçen sezon olduğu gibi Barcelona'ya kiralama bedeli ödemeyecek. Rüştü'nün 1.5 milyon euro olan yıllık ücretinin 900 bin euroluk kısmını Fenerbahçe Yönetimi, kalan 600 bin euroyu ise İspanyol kulübü verecek. 
Sarı-Lacivertli yöneticiler anlaşmanın sağlanmasının ardından Rüştü ile hemen temasa geçerek takıma katılması için Türkiye'ye çağırdı. Başarılı file bekçisi 1-2 gün içinde İspanya'dan ayrılarak İstanbul'a gelecek. 
Rüştü'nün, Fenerbahçe'ye dönme kararı almasında Milli Takımlar Teknik Direktörü Fatih Terim'in önemli rol oynadığı öğrenildi. Terim'in geçen hafta yapılan görüşmede sarf ettiği, "Seni ne zaman kalede göreceğiz Milli Takım için mutlaka bir kulüpte oynaman lazım. Özel idmanlarla seni hazırlarız ama bir kaleci için sürekli oynamak çok önemlidir" şeklindeki sözleri sonrası kesin kararını veren Rüştü'nün, Barcelonalı yöneticilerle görüşerek Sarı - Lacivertli kulübe dönmek istediğini söylediği belirtildi. 

Gönlü Krstajic'te 

Sarı - Lacivertli takımda, Anelka ile ilgili spekülasyonlara Başkan Aziz Yıldırım "20 milyon Euro'dan aşağıya vermem" diyerek noktayı koymasına rağmen, transferle ilgili haberler dinmek bilmedi. 
Teknik Direktör Daum'un, antrenmanı sevmeyen Anelka'ya sıcak bakmadığı ve değerini bulması halinde yollanması yönünde görüş bildirdiği öğrenildi. Alman hocanın, Fransız yıldızın gitmesi ve forvete Nihat Kahveci'nin alınması halinde, yabancı kontenjanını Schalke 04'te forma giyen Sırp Mladen Krstajic'ten yana kullanmayı düşündüğü iddia edildi. Daum'un, Werden Bremen'de 4 yıl oynayan ve geçen yıl Schalke'ye geçerek 2008'e kadar sözleşme yapan Sırp liberoyu çok beğendiği ve Anelka operasyonunun gerçekleşmesi halinde yönetime transferi için başvuracağı ifade edildi. 
1.91 boyunda ve 83 kilo olan Krstajic, Almanya'nın en iyi defans oyuncuları arasında gösteriliyor. 

Yıldırım baskın 

CÜNEYT KARAKAYA 

Fenerbahçe Başkanı Aziz Yıldırım, tribün inşaatı hızla devam eden Şükrü Saracoğlu Stadı'nın yeni sezona yetişmesi için gecesini gündüzüne katıyor. Sarı - Lacivertli kulübün tüm işleriyle bizzat ilgilenip, müthiş temposuyla herkesi şaşırtan Yıldırım'ın geçtiğimiz günlerde stada gece baskını yaptığı ortaya çıktı. 
Kızı Hande'nin düğününün ardından sabaha karşı 03.30'da çalışmaları yerinde izlemek için stada gelen Aziz Yıldırım'ı bir anda sahanın ortasında gören mühendisler ve işçiler büyük şaşkınlık yaşadı. Yıldırım'ın düğün nedeniyle stada gelmeyeceğini düşünerek çalışma temposunu düşüren işçilerin sürpriz ziyaret sonrası yeniden dört elle işe sarıldıkları vurgulandı. Günde en az 1 kez stada giden Başkan Yıldırım'ın, inşaatın zamanında ve kusursuz bir şekilde yapılması için çalışanlara sürekli talimatlar verdiği bildirildi. 

Lensen'in ilk kurbanı Eratlı 

Fenerbahçe, Hollandalı Altyapı, Eğitim ve Geliştirme Direktörü Joop Lensen ile tartışan Futbol Okulları Sorumlusu Alpaslan Eratlı'ya görevden el çektirdi. Lensen, "Fenerbahçe'nin 14 yıl boyunca formasını giydim. Kulübü ve Türkiye'yi senden iyi tanırım" diyerek kendisine çıkışan Eratlı'yı yönetime şikayet etti. Bu gelişme üzerine idarecilerden uyarı alan tecrübeli futbol adamı görevini bırakmak zorunda kaldı. Lensen'in bazı altyapı antrenörlerini de kulüpte istemediği öğrenildi. 

Suça ağır ceza, başarıya ödül 

YUSUF DURSUN 

Teknik Direktör Daum 2005-2006 sezonu için yeni bir ceza ve ödül sistemi hazırladı. Buna göre medyaya izinsiz açıklama yapan, maçlarda hakem, rakip oyuncular, taraftarla diyaloga giren ve gereksiz kart gören isimlere ağır para cezaları kesilecek. Futbolculara geçen sezon olduğu gibi bireysel performansa göre prim dağıtılacak. Şampiyonlar Ligi galibiyetleri için de takıma ekstra prim verilecek. Bu arada İngilizce kurslarına da devam edilecek. 


</TEXT>
</DOC>
