<DOC>
<DOCNO> 355605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun08.html </URL>
<DATE> 2005/06/26/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Hizbullah'tan Ahmedinecad’a destek... 
</HEADLINE>
<TEXT>

     Lübnan’daki Şii Hizbullah örgütü, "İran’da Mahmud Ahmedinecad’ın cumhurbaşkanlığına seçilmesinin, İran halkının meydan okumalar karşısında gösterdiği olağanüstü canlılığı kanıtladığını ve ABD ile diğer batılı ülkelerin bahislerini başarısızlığa uğrattığını" bildirdi. 
     Hizbullah’ın Genel Sekreter Yardımcısı Naim Kassem, İran resmi haber ajansı İRNA’ya yaptığı açıklamada, "İran halkı meydan okumalar karşısında bir kez daha canlılığını kanıtladı ve cumhurbaşkanlığı seçiminde ve ülke işlerinde tercihini benimsetmekte kararlı olduğunu gösterdi" dedi. 
     Kassem, her İran vatandaşının "gelecekteki" İran’ın yapılanmasında önemli bir rolü olduğu belirterek, halkın ABD ile bazı batılı ülkelerin bahislerini başarısızlığa uğrattığını söyledi. 
     Naim Kassem, her iki turda da katılımın yüksek olmasının halkın İslam Cumhuriyeti’nin bağımsızlığına, gücüne, bölgedeki ve dünyadaki rolüne ilişkin özlemlerinin olduğunu kanıtladığını da kaydetti. 
     İran halkının düşmanlarını "yenmekte" kararlı olduğunu söyleyen Kassem, "halkı, her anlamda kazandığı" için kutladı. 
     
     KUVEYT, MEMNUNİYETLE KARŞILADI 

     İran’da Mahmud Ahmedinecad’ın cumhurbaşkanlığına seçilmesinin ardından, Kuveyt, "İran halkının seçimini" memnuniyetle karşıladığını belirterek, halkın bu seçiminin İran ve Körfez ülkeleri arasında "daha sağlam köprüler" kurmasını umduğunu açıkladı. 
     Kuveyt Dışişleri Bakanı Şeyh Muhammed Sabah el Salim el Sabah, "geleceği ve yönetimi konusunda İran halkının seçimini memnuniyetle karşıladıklarını" belirtti. 
     Şeyh Muhammed, ayrıca, "yeni İran yönetiminin, Kuveyt, Suudi Arabistan, Birleşik Arap Emirlikleri, Bahreyn, Katar ve Umman’dan oluşan Körfez İşbirliği Konseyi KİK üyesi kardeş devletlerle daha sağlam köprüler kurmasını umduğunu" söyledi. 
     
     KARZAİ KUTLADI 

     Öte yandan, Afganistan Devlet Başkanı Hamid Karzai de cumhurbaşkanlığına seçilen Ahmedinecad’ı kutladı. 
     Karzai, "Afgan halkı, İran halkının Afgan mültecilere yaptığı yardımı ve gösterdiği misafirperverliği asla unutmayacak. Bu seçimle, Afganistan ve İran arasındaki ilişkilerin gelecekte daha da gelişeceğini umuyoruz" dedi. 

     
</TEXT>
</DOC>
