<DOC>
<DOCNO> 396430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/guncel/gun10.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih öğretmenleri 'gizli' yazıyla çağrıldı 
</HEADLINE>
<TEXT>


ŞAKİR AYDIN İstanbul 

Asılsız Ermeni İddialarıyla Mücadele Federasyonu'nca düzenlenen "Millet - i Sadıka Ermeniler" konulu konferans The Marmara Oteli'nde yapıldı. Konuşmacılardan Türk Tarih Kurumu Başkanı Prof. Dr. Yusuf Halaçoğlu, yüzyıllardır süren Türk-Ermeni birliğinin bir cinayete kurban gittiğini savunarak, "Bu cinayeti işleyenler, Ermeni soykırımını parlamentolarında kabul eden emperyalist ülkelerdir" dedi. 
Konferansa izleyici olarak katılan Kandilli Ermeni Kilisesi Vakfı Yönetim Kurulu Başkanı Dikran Kevorkyan ise gazetecilerin soruları üzerine, "Soykırım diye bir şey yok. Bir tehcir var. Tehcirde yaşanan acılar ve trajediler var" diye konuştu. 
İstanbul İl Milli Eğitim Müdürlüğü'nün, ildeki okullara gönderdiği "gizli" ibareli yazıyla, konferansa tarih öğretmenlerinin katılmasını istediği ortaya çıktı. 



</TEXT>
</DOC>
