<DOC>
<DOCNO> 387883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun05.html </URL>
<DATE> 2005/10/19/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Almanya, Türkiye'nin AB yolculuğunda kısa sürede sorun çıkarmaz 
</HEADLINE>
<TEXT>

     Alman Marshall Fonu GMF uzmanı Karen Donfried, Angela Merkel başkanlığındaki yeni koalisyon hükümetiyle birlikte Almanya-ABD ilişkilerinin, Gerhard Schröder hükümetine göre daha yumuşak olacağını ve Türkiye'nin AB üyelik süreci konusunda kısa vadede Almanya'nın sorun çıkarmasını beklemediğini söyledi. 
     GMF'ın Washington'da düzenlediği toplantıda, seçim sonrası Almanya'nın dış politikası ve özellikle ABD ile ilişkileri ele alındı. 
     Donfried, ''Türkiye'nin AB üyeliği konusunda ABD ile Almanya arasında görüş ayrılığı çok belirgin. ABD, Türkiye'nin tam üyeliğini daima destekledi. Merkel hükümeti, yine Türkiye'ye ayrıcalıklı ortaklık konusunu gündeme getirecektir. Ancak kısa dönemde Almanya'nın bu konuda sorun çıkaracağını sanmıyorum'' dedi. 
     Türkiye'nin AB üyelik müzakerelerinin en azından 10-15 yıl alacağını belirten Donfried, ''Önemli olan, 3 Ekim'de müzakerelerin başlamasıydı. Bu da oldu'' diye konuştu. 
     Merkel'in bu konuda verilen kararı geri çevirmeye kalkmayacağını söyleyen Donfried, Türkiye'nin üyeliği konusunda Almanya'nın problem çıkaracağını sanmadığını, asıl problemin ''Kıbrıs Cumhuriyeti''nden Rum kesimi kaynaklanmasının daha muhtemel olduğunu kaydetti. Donfried, ''gelecek 15 yılda neler olacağı şimdiden bilinemez. Ancak Türkiye'nin reform yolunda devam etmesi hem Türkiye, hem de AB için çok önemli'' dedi. 
     ABD ile Almanya arasında Irak savaşı nedeniyle ilişkilerin gerilmesine de değinen Donfried, ''Belki bu konuda Merkel hükümetiyle Schröder hükümeti arasında fazla fark yok. Ancak bugün Irak'ta başka bir yerdeyiz ve iki lider arasındaki davranış farkı bile önemli. Mesela Merkel'in, 'ABD'nin Irak'ta başarılı olması bizim de çıkarımıza' demesinin önemi ABD için büyük'' ifadesini kullandı. 
     GMF Berlin Direktörü Constanze Stelzenmüller de, Türkiye'nin tam üyeliği konusunda sorunun Almanya yerine Kıbrıs meselesinden çıkmasını daha olası olduğunu söyledi. 
     
</TEXT>
</DOC>
