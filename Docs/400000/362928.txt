<DOC>
<DOCNO> 362928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/siyaset/siy03.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Paksüt, hukukçu aileden geliyor 
</HEADLINE>
<TEXT>


Paksüt, "Babamın kuruluşuna katkıda bulunduğu mahkemeye üye olmaktan gurur duydum" dedi 

UTKU ÇAKIRÖZER Ankara 


Cumhurbaşkanı, dün bir ilke imza atarak Anayasa Mahkemesi üyeliğine diplomat kökenli bir üye atadı. Helsinki Büyükelçisi olan Osman Paksüt'ün, Cumhuriyet tarihi boyunca hukukla iç içe bir aileden gelmesi dikkat çekiyor. 
Atatürk'ün silah arkadaşlarından olan Paksüt'ün dedesi Ali Çetinkaya, Ayvalık'ta işgalci Yunanlılara karşı direnişi başlatan isim. Afyon mebusu olarak ilk Meclis'te yer alan, bayındırlık ve ulaştırma bakanlığı yapan Çetinkaya, 1925'te "Ankara İstiklal Mahkemesi Başkanı" sıfatıyla Atatürk'e yönelik İzmir'deki suikast girişimcilerini yargıladı. 

Bağdat'ta ölümden döndü 
Paksüt'ün babası Emin Paksüt de, 27 Mayıs 1960 darbesi sonrasında kurulan Anayasa Komisyonu'nda "başkan vekili" sıfatıyla Muammer Aksoy, Doğan Avcıoğlu, Mümtaz Soysal gibi isimlerle anayasayı hazırladı. 1961 Anayasası ile kurulan Anayasa Mahkemesi'nin hukuk sistemine girişine öncülük etti. İsmet İnönü hükümetinde Bayındırlık Bakanı olan Paksüt, Turhan Feyzioğlu ekibiyle CHP'de Ecevit grubuna direniş başlatan grupta yer aldı. 
Sezer gibi Ankara Hukuk Fakültesi mezunu olan Paksüt, 2002'de Bağdat Büyükelçiliği'ne atandı. Irak Savaşı başlamadan önce Türkiye'ye çağrılan Paksüt, Saddam'ın devrilmesinden sonra Bağdat'a döndü. 14 Ekim 2003'te büyükelçiliğe düzenlenen bombalı saldırı sırasında ölümden döndü. 

Çankaya'da tebliğ 
Paksüt, Milliyet'e, Sezer'in dün sabah kendisini Köşk'e çağırıp kararını ilettiğini söylerken, "Tamamen kendi takdirleri. Galiba bu göreve atanan ilk diplomatım. Büyük onur duydum" dedi. "Babasının kuruluşuna katkıda bulunduğu Anayasa Mahkemesi'nin üyesi olmaktan gurur duyduğunu" vurgulayan Paksüt, diplomasi kariyerinin, gelişmiş ülkelerdeki hukuk uygulamalarının Türkiye'ye uyarlanmasında avantaj sağlayacağını söyledi. 


</TEXT>
</DOC>
