<DOC>
<DOCNO> 397889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun20.html </URL>
<DATE> 2005/11/25/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Mısır ve Gazze arasındaki Refah kapısı resmi törenle açıldı 
</HEADLINE>
<TEXT>

     Nursel Gürdilek 

Mısır ve Gazze Şeridi arasındaki Refah Sınır Kapısı, düzenlenen törenle resmen açıldı. Ancak kapıdan geçişler, yarından itibaren başlayacak ve sınır kapısı, başlangıçta günde 4 saat açık tutulacak. 
     Filistin lideri Mahmud Abbas ve Mısır İstihbarat Şefi Ömer Süleyman ile Filistin, Mısır ve Ürdün'den temsilcilerin yer aldığı resmi açılış törenine, AB temsilcileri de katıldı. 
     İlk kez Filistinlilerin denetimine bırakılan ve Gazze Şeridi'ni dış dünyaya bağlayan Refah Sınır Kapısı'nda, geçişleri denetleme görevini üstlenen AB, 70 kadar gözlemci bulunduracak, ancak ilk aşamada bunlardan 20'si görev yapacak. 
     Böylece Avrupa Birliği Filistin topraklarında ilk kez sorumluluk üstlenmiş bulunuyor. 
     Refah'ta, gazetecilere açıklamada bulunan AB Ortadoğu Temsilcisi Mark Otte, ''Bugün önemli bir gün. Filistinliler, kendi sınırlarını kontrol edecek. Bu, büyük bir görev ve bunu başarmaya istekli olduklarına inanıyorum'' dedi. 
     AB gözlemcileri, Refah'ta şu ana kadarki en önemli görevlerden birini üstlendiklerini de belirtiyorlar. 
     Birlik gözlemcilerinin, Refah'ta, Filistinlilerin yanı sıra araç ve kişileri kontrol yetkileri bulunuyor. 
     İsrailli güvenlik yetkilileri de geçişten birkaç kilometre ötede kurulacak ve yine AB denetiminde olacak bir kontrol odasından, geçişteki kameraların 24 saat aktardığı görüntüleri izleyecekler. Mal geçişleriyse tamamen İsrail denetiminde kalmaya devam edecek. 
     Günde 4 saat açık tutulacak Refah Sınır Kapısı, AB gözlemci sayısının artışına bağlı olarak, daha uzun süreyle açık tutulacak. Normal düzeye ulaşıldığında, kapıdan günde 500 yayanın geçiş yapması bekleniyor. 
     İsrail'in 38 yıllık işgal dönemi ardından Gazze Şeridi'nden eylülde çekilmesine rağmen geçişin açılmasına izin vermemesi yaklaşık 1.5 milyon kişinin yaşadığı dar kıyı şeridinin dev bir hapishane haline geleceği endişesi yaratmıştı. 
     Kapının bölgede güçlü olan militan örgütlerce silah kaçakçılığı için kullanılmasından çekinen İsrail, geçen yıllarda pek çok kez, silah kaçakçılığı için kullanılan tünel bulmuş, bu nedenle sınıra yakın geniş bir alanda bazı evleri de yıkarak boş bir şerit oluşturmuştu. 
     İsrail uzun müzakerelerin ardından sınırın denetimini Filistinlilere bırakmayı kabul etti, ancak güvenlik gerekçesiyle üçüncü bir tarafın sınır geçişlerini denetlemesini istemiş, bunun üzerine, Avrupa Birliği, Refah'ta üçüncü bir taraf olarak katılmaya hazır olduğunu bildirmişti. 
     
</TEXT>
</DOC>
