<DOC>
<DOCNO> 394160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo33.html </URL>
<DATE> 2005/11/11/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Güreş'te 4 altın aldık... 
</HEADLINE>
<TEXT>

     21. Uluslararası Cumhuriyet Kupası Gençler Serbest ve Grekoromen Güreş Turnuvası'nın ilk gün maçları sonunda 4 Türk sporcu altın madalya kazandı. 
     Burhan Felek Spor Sitesi Salonu'nda, Türkiye'nin yanı sıra 13 ülkeden 180 sporcunun katılımıyla 3 gün sürecek turnuvanın ilk gününde, 50, 66 ve 96 kilolarda müsabakalar tamamlandı. 
     Türkiye'nin milli takım ve İstanbul Karması olmak üzere toplam 10 sporcudan oluşan iki takımla katıldığı turnuvada, serbest güreşte 66 kiloda Ahmet Çakıroğlu birinci olurken, Hakkı Gürel ikinciliği aldı. Bulgar Hristo Ivanov ve Gürcü Zarkua Mikheil de üçüncülüğü paylaştı. 
     50 kiloda birinciliği Gürcü Levan Metreveli kazandı. Bulgar Stoyan Tsonev ikinci olurken, Müren Mutlu ve Mert Batak üçüncü sırayı aldı. 
     96 kiloda ise birincilik Gürcü Davit Moozmansvili'nin oldu. Bulgaristan adına güreşen Deniz Muzaffer'in ikinci sırayı aldığı bu sıklette, Gürcü Zaliko Mortiasvili ile Bulgaristan'dan Behçet Fikret de üçüncülüğü elde etti. 
     Grekoromen stilde ise 50, 66, ve 96 kilolarda birincilik Türk sporcuların oldu. 50 kiloda Harun Bozoğlu birinci olurken, Azerbaycan'dan Emin Bayramov ikinci, aynı ülkeden Elçin Mustafayev ve İranlı Reza Asappour da üçüncü oldu. 
     66 kiloda ilk 3 sırayı Türk sporcular elde etti. Soner Sucu birinci, Ahmet Göze ikinci olurken, Rasim Saydullayev de üçüncülüğü GÜrcü Kia Gulbatashvili ile paylaştı. 
     96 kiloda birinciliği Cenk İldem aldı. İranlı Eshan Ghariehlov ikinci olurken, Belarus'tan Maursav Uladzimir ve Macar Ivan Memeth üçüncülüğü elde etti. 
     Turnuvaya yarın 55, 74 ve 120 kilo müsabakalarıyla devam edilecek. 13 Kasım Pazar günü de 60 ve 84 kiloda madalya mücadelesi verilecek. 
     
</TEXT>
</DOC>
