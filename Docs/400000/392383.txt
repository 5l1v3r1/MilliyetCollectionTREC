<DOC>
<DOCNO> 392383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/soneko08.html </URL>
<DATE> 2005/11/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
TOBB Başkanı Hisarcıklıoğlu İsrail'e gidecek... 
</HEADLINE>
<TEXT>

     İsrail Başbakanı Ariel Sharon'un ev sahipliğinde 10 Kasım 2005 Perşembe günü Tel Aviv'de ''İhracat ve Uluslararası İşbirliği'' konulu bir konferans düzenlenecek. 
     Türkiye Odalar ve Borsalar Birliği'nden TOBB yapılan yazılı açıklamaya göre, çeşitli ülkelerden iş dünyası temsilcilerinin ve devlet adamlarının katılacağı konferansta, TOBB Başkanı Rifat Hisarcıklıoğlu, TOBB'un bir inisiyatifi olarak geliştirilen Ankara Forumu ile ilgili bir konuşma yapacak. 
     Hisarcıklıoğlu'nun, konferans sonrasında İsrail ve Filistinli yetkililer ile bir dizi temas gerçekleştirmesi ve çalışmalarla ilgili görüş alışverişinde bulunması bekleniyor. 
     
     ANKARA FORUMU NEDİR 
     Filistin- İsrail ve Türkiye Arasında Ekonomik İşbirliği İçin Ankara Forumu, Filistin, Türkiye ve İsrail'den gelen işadamları delegasyonları arasında sürekli devam eden bir diyalog mekanizması kurulması için tesis edildi. 
     Delegeler, Filistin Odaları Federasyonu, Türkiye Odalar ve Borsalar Birliği ve İsrail Ekonomik Organizasyonları Federasyonu gibi iş desteği veren kurumların temsilcilerinden oluşuyor. 
     
     İLK ÖRNEK 
     Ankara Forumu, Filistin, Türkiye ve İsrail iş desteği veren kurumları arasında özel sektör diyalog mekanizması oluşturulmasını sağlaması açısından türünün ilk örneğini oluşturuyor. 
     Forum'un 27-28 Nisan'da Doğu Kudüs'te yapılan ikinci toplantısında, turizm fırsatlarının değerlendirilmesi ve Erez Sanayi Bölgesi'nin yeniden canlandırılması konularında çalışma grupları kurulması kararlaştırılmıştı. Daha sonra Eylül ayında İstanbul'da bir toplantı gerçekleşmişti. Bu toplantı ile çalışmaların belli sonuçlara kavuşması bekleniyor. 
     
</TEXT>
</DOC>
