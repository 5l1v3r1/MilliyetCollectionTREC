<DOC>
<DOCNO> 377984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/yazar/kohen.html </URL>
<DATE> 2005/09/13/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Sonunda olacak, ama... 
</HEADLINE>
<TEXT>


Dünkü "Financial Times"ın haberi şaşırtıcı değil, ama rahatlatıcı İngiltere ve Fransa, Türkiye'nin "Kıbrıs Cumhuriyeti"ni ancak üyelik aşamasında tanıması konusunda anlaştılar... 
Şimdiye kadar Fransa-Kıbrıs Rum ve Yunan tarafının katılım ile - Türkiye'nin Kıbrıs'ı tanımadan, AB ile müzakereye oturmaması gerektiğini savunuyordu. De Villepin ve hatta Chirac'ın bu konudaki sözleri hatırdadır. 
Dönem başkanı İngiltere'nin yoğun çabaları sonunda, anlaşılan Fransa nihayet koştuğu şart üzerindeki ısrarından vazgeçti ve en azından bu madde üzerinde geri adım attı. Bu durumda "tanıma meselesi"nin bir engel olarak kaldırılması için, şimdi Rum - Yunan tarafının da, İngiliz formülünü benimsemesi gerekiyor. AB'nin etkin üyelerinin Fransa gibi desteği olmadan, Papadopulos yönetiminin bu konuda fazla ısrarcı davranması şansı yoktur. 
Dolayısı ile, haftalardır tartışılan "tanıma" sorunu şimdi hal yolunda görünüyor. Üyelik müzakerelerinin başlaması için "tanıma" şartı yok. Tanıma zorunluğu, Türkiye'nin AB üyeliğinin gerçekleşeceği dönemde gündeme gelecek... Tabii bu arada Kıbrıs sorunu çözümlenebilirse, bu iş kendiliğinden kapanmış olacak... 

AB'nin yayımlayacağı "karşı deklarasyon"da, anlaşmazlık yaratan iki esas konu vardı "Limanların Rumlara verilmesi" ve "tanıma" koşulu. Öyle görünüyor ki, İngiliz diplomasisi bu iki engeli aşacak bir uzlaşma zemini bulmak üzeredir. AB daimi temsilcilerinin yarın Brüksel'de yapacağı toplantıda bu çabaların finalize edilmesi olasılığı şimdi daha güçlü görünüyor. 
Ama iş bununla bitmiyor. Ciddi bir pürüz daha var Müzakere çerçeve belgesine, Türkiye'nin kabul edemeyeceği yeni şartların konması çabası... Bu çaba da özellikle Fransa'dan ve Avusturya'dan geliyor. Bu ülkeler müzakerelerin "ucu açık" ifadesini yeterli görmüyorlar ve "imtiyazlı ortaklık" seçeneğinin de açık biçimde bu belgede yer almasını istiyorlar. 
Türkiye "yol haritası" niteliğindeki müzakere çerçevesi belgesinde böyle bir ifadenin yer alması halinde, görüşme masasına oturmayacağını daha başından beri ilan etmiş durumda. "İmtiyazlı ortaklık" üzerinde ısrar, olsa olsa Ankara'yı "bu işten vazgeçmeye" iter. AB dönem başkanı İngiltere bunun bir blöf olmadığını anlıyor ve bu nedenle belge üzerindeki tartışmaların bu ayın sonlarında Dışişleri Bakanları düzeyindeki "olağanüstü" bir toplantıda yapılmasını istiyor. 

AB "karşı deklarasyonu"nun önümüzdeki günlerde tamamlanması oldukça muhtemel ama, esas müzakere belgesi üzerinde mutabakatın sağlanması, daha zaman ve çok çaba isteyecek gibi görünüyor. Hele 18 Eylül'de Almanya'daki seçimleri Hıristiyan Demokratların kazanması ki çok muhtemel , yeni şansölye Angela Merkel'in "imtiyazlı ortaklık" üzerindeki görüşünün AB platformuna taşınmasına yol açabilir. 
Bu durumda Almanya, Fransa ve Avusturya'ya katılarak belgeye "imtiyazlı ortaklık" ibaresinin açık-seçik girmesi üzerinde ısrarlı olur mu Yoksa gene İngiliz diplomasisinin bulacağı belki daha muğlak, ama daha kabul edilebilir bir uzlaşma formülünü kabul eder mi 
Göreceğiz. Şu aşamada söyleyebileceğimiz şey şu "Karşı deklarasyon" işi, nispeten olumlu gidiyor. Ama "çerçeve belge" işi, h l sorunlu... 



</TEXT>
</DOC>
