<DOC>
<DOCNO> 381292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/aspo.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ANA GİBİ YAR OLMAZ 3-0 
</HEADLINE>
<TEXT>


Sarı-Lacivertli takım, karşısında dişli bir rakip buldu. Ama disiplinini bozmadı, gol yolunu sabırla bekledi. Önce Alex'in harika frikiği, sonra Nobre'nin plasesi ve Anelka'nın füzesi geceyi renklendirdi 


90 dakika 

YALÇIN TÜRK 

Fenerbahçe, PSV Eindhoven provasında ilk 20 dakikada Kayserispor'a yoğun baskı kurdu. Sahanın en iyisi olan Appiah, Serkan ile birlikte rakibin sağ kanadını adeta çökertti. Orta alanda çabuk ayağa paslarla yapılan kombinasyonlarla, göbekten gol için Kayserispor savunmasını bir hayli zorladılar. Ancak konuk ekibin kalabalık savunma düşüncesi nedeniyle Sarı-Lacivertliler ilk yarıda gol çıkaramadı. 
8. dakikada Anelka'nın ceza alanı içinde düşürülmesini Selçuk Dereli ile birlikte yardımcısı da seyredince Fenerbahçe'nin yüzde yüz penaltısı güme gitti. 
12'de Alex, Sadigov'dan kurtuldu, aşırtma vuruşu dışarı gitti. 
13'te Yordanov'un füzesini Volkan müthiş bir hamleyle kornere çeldi. Bu konuk takımın belki de maç boyunca yakaladığı tek pozisyondu. 
22'de Alex, Serkan'ın ortasında zoru başararak topu dışarı attı. 
Fenerbahçe'nin baskılı oyunu, buna karşılık Kayserispor'un direnci ikinci yarıda da devam etti. Özellikle 70. dakikadan sonra Sarı - Lacivertliler rakip sahada kamp kurdular. Bunun sonucu olarak birbirinden üç güzel golle Fenerbahçe, Şampiyonlar Ligi öncesi önemli bir moral motivasyonu yakaladı. 
74'te Alex öldürücü vuruşlarından birini yaparak 40 bin kişiye derin bir nefes aldırttı 1-0 
79'ta Alex göğsü ile Nobre'ye çok şık indirdi. Brezilyalı forvet kötü vurunca pozisyon sonuçsuz kaldı. 
84'te maç boyunca tribünleri hareketleri ile ayağa kaldıran Anelka, Alex'in pasıyla savunmanın arkasına sarktı, kalecinin yanından Nobre'ye bıraktı. Nobre de ikinci kez fileleri havalandırdı 2-0 
90 1'de Anelka maçın skorunu ilan etti. Fransız oyuncu sinsice savunmadan sıyrıldı. Ceza alanına girdikten sonra yerden bir vuruşla durumu 3-0 yaptı. 

Annelere armağan 

Fenerbahçe Teknik Direktörü Christoph Daum, karşılaşma sonrası yaptığı açıklamada, "Bugünkü galibiyeti Fenerbahçe ailesinin tüm annelerine hediye ediyorum" dedi. 
Kayserispor karşısında futbolcularının çok iyi mücadele ettiğini belirten Alman hoca, "İlk yarıda çok koştuk, ancak ikinci yarıda olduğu gibi rakibe baskıyı hissettiremedik. Nobre ve Mehmet Yozgatlı değişikliğiyle ikinci yarı baskımızı artırdık ve hakkımız olan galibiyetle maçı tamamladık" dedi. 
Daum, kaleci Volkan'a da övgüler yağdırdı ve "Performansından çok memnunum. Yordanov'un vuruşunda mükemmeldi. İyi bir kaleci işte böyle olmalı. Kendisini tebrik ediyorum" diye konuştu. 
Farklı galibiyetin, Avrupa Şampiyonlar Ligi'nde çarşamba gecesi İstanbul'da oynayacakları PSV Eindhoven karşılaşması öncesi büyük moral olduğunu da kaydeden tecrübeli teknik adam, Sarı-Lacivertli taraftarlara maç boyunca verdikleri müthiş destekten dolayı teşekkür etti. 

Kartal'a gönderme 

Sarı-Lacivertli futbolcular sahaya "Cennet annelerimizin ayakları altındadır" pankartıyla çıktılar 


Beşiktaş ile geçen hafta yapılan derbi maçta rakip takım taraftarlarının tribünde açtığı bir pankarta tepki gösteren Fenerbahçeli futbolcular, Kayserispor maçı öncesi ısınmak için sahaya "Cennet annelerimizin ayakları altındadır" yazılı pankartla çıktı. Tribünlerde ise, "Bizi Fenerbahçeli doğuran annelerimize minnettarız", "Biz ki şehit analarına yıldızları feda ettik, biz ki analara saygıdan küfüre veda ettik" şeklinde pankartlar açıldı. 
Tribünler Daum'a da destek verdi. Alman hoca maç öncesi tribünlere çağrılırken, VIP tribününde açılan Almanca, "Biz bir aileyiz. Seni Seviyorum Daum" yazısı yer alırken, maraton üst tribünde açılan ve Daum'un büyük fotoğrafının bulunduğu pankartta, "Her Daum'un eti yenmez, yedirmeyiz" şeklindeki yazı dikkat çekti. 

MAÇIN YILDIZI 
Alex de Souza 
Fenerbahçe'nin suskun silahı sonunda patladı. İkinci 45 dakikada sahne alan Brezilyalı ustanın attığı frikik golü jenerik olacak cinstendi. Kaleci yerinden bile kıpırdayamadı. Sarı-Lacivertlileri farka götüren gollerin asistleri de hep ondan geldi, alkışı hak etti. 

MAÇIN HAKEMİ 
Kötü yönetti 
Selçuk Dereli hiç de iyi bir 90 dakika yaşamadı. Daha maçın başında Anelka'nın düşürüldüğü pozisyonda yüzde yüzlük penaltı pozisyonunu es geçerken büyük risk aldı. Faul düdüklerinde garip kararlar veren Dereli, sarı kartlarını kullanmakta geç kaldı. Fenerbahçe'nin golü sonrası gerilimini atan Dereli normale döndü. 

MAÇTAN NOTLAR 
Rüştü bu kez ısındı 
Geçen haftaki Beşiktaş derbisinde kaleci Volkan'ı ısınırken yalnız bırakan Rüştü, eleştiri alınca dünkü 90 dakika öncesi genç kaleci ile birlikte sahaya çıktı. Tecrübeli eldiven, Volkan'ın ısınmasına yardımcı oldu. 

Sağlam sitem etti 
KAYSERİSPOR Teknik Direktörü Ertuğrul Sağlam, Fenerbahçe karşısında ve bu atmosferde oynamanın çok zor olduğunu belirterek, "Klasik Alex golüne mahkum olduk" dedi. Sağlam, kendisine ağıza alınmayacak küfürler edildiğini de belirtti, "Böyle bir stata bu olaylar yakışmıyor" diye konuştu. 

PSV galip 
Sarı-Lacivertli ekibin çarşamba günü karşılaşacağı PSV lig maçında, Roosendaal'ı 2-0 yenmeyi başardı. Schalke 04 ise son haftalardaki kötü gidişe dur dedi ve evinde Hannover'i 2-0'la geçti. 

Anelka'yı izlediler 
FransIz yıldızın son haftalardaki müthiş formu ülkesinde de dikkat çekmeye başladı. Fenerbahçe'nin, Kayserispor ile oynadığı maçı izlemek üzere Şükrü Saracoğlu stadına gelen Fransız gazeteciler, Anelka'nın performasını incelediler. 



</TEXT>
</DOC>
