<DOC>
<DOCNO> 394535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/soneko11.html </URL>
<DATE> 2005/11/13/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Oylat, dış turizme açılmayı hedefliyor 
</HEADLINE>
<TEXT>

     İnegöl Belediye Başkanı ve Oylat A.Ş. Yönetim Kurulu Başkanı Alinur Aktaş, kaplıca merkezi Oylat'ı, yatırımcıların desteğiyle dış turizme açmayı amaçladıklarını bildirdi. 
     Aktaş, İnegöl Kaymakamı Erdoğan Bektaş ile düzenlediği basın toplantısında, Oylat'ın, yeterince tanınmamasına rağmen, doğası ve potansiyeli ile ülkenin en önemli turizm bölgelerinden biri olduğu söyledi. 
     Oylat'ta en büyük sıkıntılarının tesisleşme olduğunu belirten Aktaş, Oylat'taki tesislerin 1150 yatak kapasitesine sahip olduğunu kaydetti. 
     Hazırladıkları ''Oylat 2014'' projesi ile bölgedeki tesisleri kademeli olarak yıkarak, modern binalar kuracaklarını, yatak kapasitesini artırmayı hedeflediklerini ifade eden Aktaş, şöyle konuştu 
     ''Yıllık olarak baktığımızda yüzde 80 doluluk oranına sahibiz. Bu rakam, ülkemizdeki diğer kaplıca merkezleriyle karşılaştırıldığında oldukça yüksek. Kaplıca merkezi Oylat'ı, yatırımcıların desteğiyle dış turizme açmayı amaçlıyoruz. Tahmini 80 milyon YTL'ye mal olacak projeyle, alışveriş merkezleri, eğlence alanları, kapalı ve açık yüzme havuzları bulunacak Oylat'ı, Türkiye'nin gözbebeği haline getirmeyi istiyoruz.'' Kaymakam Erdoğan Bektaş ise ''Oylat 2014'' için bulunan bazı yasal engellerin, yavaş yavaş ortadan kalktığını, yatırımcılardan projeye sahiplenmesini istedi. 
     
</TEXT>
</DOC>
