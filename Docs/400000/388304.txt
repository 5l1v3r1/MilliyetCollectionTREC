<DOC>
<DOCNO> 388304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy20.html </URL>
<DATE> 2005/10/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Mumcu YÖK doğrudan hukukun gösterdiği yollardan gitmeli 
</HEADLINE>
<TEXT>

     Anavatan Partisi Genel Başkanı Erkan Mumcu, "YÖK ve üniversitelerarası Kurul’a tavsiyem, doğrudan hukukun gösterdiği yollardan gitmeleri ve eğer suçsuz olduğuna inanıyorlarsa ki, bu kuvvetle muhtemeldir, Sayın Rektör için hukuki yardımda bulunmalarıdır" dedi. 
     ANAVATAN Merkez Karar ve Yönetim Kurulu MKYK , parti genel merkezinde toplandı. 
     Toplantı öncesinde açıklama yapan Mumcu, Anavatan Partisi’nin Türkiye için alternatif yaratma ve Türkiye’nin sorunlarına çözüm arayışının süreceğini belirtti. 
     Önceliklerinin, Türkiye’nin sorunlarının çözümü için ANAVATAN aklını ortaya koymak olduğunu kaydeden Mumcu, iktidarın halktan aldığı iradeyle çözüm politikaları yaratmak yerine bozuk düzeni sürdürmeyi tercih ettiğini savundu. 
     Türkiye’nin bir çok konuda reform beklediğini belirten Mumcu, partisinin, çözümleriyle iktidara yol gösterme işlevini de yerine getireceğini kaydetti. Mumcu, "İktidarda ne yapılacağını bilmeyen bir iktidar ile karşı karşıyayız" diye konuştu. 
     Erkan Mumcu, kapsamlı bir üye kayıt kampanyası başlatacaklarını ve bunun ardından olağan kongre süreciyle devam edeceklerini belirtti. 
     Bir gazetecinin, Van Yüzüncü Yıl Üniversitesi Rektörü Prof. Dr. 
     Yücel Aşkın’ın tutuklanması ve rektörler toplantısına ilişkin sorusu üzerine, Erkan Mumcu şunları kaydetti 
     "Ortada garip bir durum var. Bir tarafta ortada yargı kararı var. 
     Yargı kararının dayanağı olan dosya içeriğini bilemediğim için bu kararın niteliğini ve mahiyetini tartışamam. Kaldı ki, yargı kararlarını siyasetçilerin kamuya açık platformda tartışmalarını doğru bulmam. Ama sorumluluk sadece siyasetçilere ait bir sorumluluk değil. 
     Üniversitelerarası Kurul’un ve YÖK’ün tutumunu, ne yapmaya çalıştıklarını tam olarak anlayamadım. Eğer ortada bir hukuksuzluk varsa, bunu düzeltmenin yolu hukuki bir müdafaa yapmaktır. 
     Üniversiteler, hukuk fakülteleriyle doludur. Üniversitelerarası Kurul ve YÖK, nitelikli bir hukuki yardım yaparak, nitelikli bir savunma geliştirerek yanlışın düzeltilmesini sağlayabilir. Ama bunu yapmak yerine başka bir yöntem seçmiş olmalarını ve olayı bir tür ideolojik kutuplaşma gibi sunuyor olmalarını tam anlayamadım. YÖK ve Üniversitelerarası Kurul’a tavsiyem, doğrudan hukukun gösterdiği yollardan gitmeleri ve eğer suçsuz olduğuna inanıyorlarsa ki, bu kuvvetle muhtemeldir, Sayın Rektör için hukuki yardımda bulunmalarıdır. Çünkü hukuk hepimizi bağlayan ve sınırlandıran bir çerçevedir. Hepimiz hukuk içinde kalmaya mecburuz. Her ne kadar Türkiye’de hükümet hukuk ihlallerini alışkanlık haline getirmişse de yine de mücadeleyi hukuk, demokrasi yoluyla vermek temel anlayışımız olmalı." 
     
</TEXT>
</DOC>
