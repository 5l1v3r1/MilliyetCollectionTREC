<DOC>
<DOCNO> 355419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonsiy03.html </URL>
<DATE> 2005/06/25/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Plan ve bütçede devalüasyon tartışması... 
</HEADLINE>
<TEXT>

     Plan Bütçe Komisyonu’nda, CHP’li Akif Hamza Çebi İMF’nin web sitesinde yayınlanan raporda Türkiye için devalüasyondan söz edildiğini ifade etti. Ali Babacan ise dalgalı kur sisteminde devalüasyondan söz edilemeyeceğini kaydetti. 
     Bankacılık yasa tasarısının 10 maddesi Plan Bütçe Komisyonu’nda kabul edildi. Plan Bütçe Komisyonu’na gelen Devlet Bakanı Babacan, Türkiye kalkınacaksa cari açığa alışmak gerektiğini söyledi. Babacan, "Türkiye hızla büyüyen bir ülke, tüketici finansmanı küçük işletmelerin finansmanı açısından hem yerli hem yabancı bankalar açısından cazip bir alan" diye konuştu. Babacan, makina ithalatının geçen yıl 17 milyar dolar değil 10 milyar dolar olması durumunda, cari açığın 15 milyar dolar değil, 8 milyar dolar olacağını söyledi. Babacan şöyle konuştu 
     "Cari açık diye birşeyi hiç tartışmıyor olacaktık. Türkiye kalkınacaksa cari açığın belli seviyelerde olacağına hazır olmak zorundayız. Rezervlerimiz artıyor. Cari açık fazlasıyla finanse ediliyor. Tabi daha sağlıklı yolu doğrudan yabancı yatırım. Biz cari açık veriyor görünüyoruz ama fiilen döviz Türkiye’den çıkmıyor. 13 milyar dolar sermaye girişinin 8 milyar doları bankacılık dışı özel sektörden geliyor." Babacan, kamu sektörünün cari açığa neden olmadığını savunarak, "Kamu buna sebep olsa dışarıya daha fazla borçlanarak finanse etseydi korkmak gerekiyordu" dedi. 
     CHP’li Hamzaçebi’nin İMF’nin web sayfasında Türkiye için devalüasyondan söz edildiğini söylemesi üzerine Babacan, "Dalgalı kurda, yani serbest kurda hiçbir zaman devalüasyon kelimesi göremezsiniz. Böyle bir şey yok. Bu, ancak sabit kurda olur. Biz serbest piyasa sistemini uyguluyoruz" karşılığını verdi. 

ANKA 
     
</TEXT>
</DOC>
