<DOC>
<DOCNO> 391459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy25.html </URL>
<DATE> 2005/11/01/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Çubukçu "SHEÇEK ziyaretlerimin Malatya olayıyla alakası yok" 
</HEADLINE>
<TEXT>

     Devlet Bakanı Nimet Çubukçu, Sosyal Hizmetler ve Çocuk Esirgeme Kurumu'na SHÇEK bağlı kuruluşlara bugün yaptığı ziyaretlerin Malatya'da yaşanan talihsiz olayların ortaya çıkmasıyla ilgisi bulunmadığını belirterek, ''Dolayısıyla haber bültenlerinde yer verildiği ve ima edildiği üzere, 'kameralar önünde şefkat gösterisi' asla sözkonusu değildir'' dedi. 
     Çubukçu, Ankara Valisi Kemal Önal ile birlikte SHÇEK'e bağlı kuruluşlara gerçekleştirdiği resmi bayramlaşma ziyaretiyle ilgili, çeşitli televizyon kanallarının ana haber bültenlerinde yayımlanan haberler üzerine yazılı bir açıklama yaptı. 
     SHÇEK'e bağlı çeşitli çocuk yuvası ve huzurevine yaptığı ziyaretlerin, Ankara Valiliği ve bakanlığının ortaklaşa ve önceden organize edilmiş bir program olduğunu bildiren Çubukçu, ilgili kurumlardan sorumlu bir bakan olarak, programa iştirak etmesinin, her şeyden önce bir devlet geleneği olduğunu belirtti. 
     Çubukçu, şunları kaydetti 
     ''Malatya'da yaşanan talihsiz olayların ortaya çıkmasıyla yaptığım ziyaretin hiçbir ilgisi olmadığı gibi, bugünkü bayramlaşmanın basına duyurulması önceden alınmış bir karardır. Dolayısıyla haber bültenlerinde yer verildiği ve ima edildiği üzere, 'kameralar önünde şefkat gösterisi' asla söz konusu değildir. 
     Göreve geldiğim günden bu yana SHÇEK'e bağlı 150'ye yakın kurum ve kuruluşu gezmiş bir bakan olarak, bugüne kadar yaptığım tüm bu ziyaretlerin bir reklam ve şov malzemesi olarak algılanmaması için son derece hassasiyet gösterdim. Ayrıca, resmi bayramlaşma programı çerçevesinde, basın önünde hediyeleşmeyi uygun bulmadığım için ilgili kuruluşlardaki çocuk ve yaşlılarımıza hediyelerini Ankara İl Sosyal Hizmetler Müdürlüğü kanalıyla ilettim. 
     Kamuoyunu hakkımda yanlış yönlendiren bu haberleri üzüntüyle karşıladığımı bir kez daha belirtmek isterim.'' 
     
</TEXT>
</DOC>
