<DOC>
<DOCNO> 356092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/axspo02.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Reçeteyi sundu 
</HEADLINE>
<TEXT>


Milli Takım hocalığı görevini kabul ettikten sonra Futbol Federasyonu yönetimiyle toplantı yapan Fatih Terim, kısa ve uzun vadede gerçekleştirmeyi planladığı tüm projelerini sıraladı 

CEMAL ERSEN 


Ayağının tozuyla kolları sıvayan Milli Takımlar Teknik Direktörü Fatih Terim'in projeleri, Futbol Federasyonu Yönetim Kurulu üyelerinin başını döndürdü. 
Başkan Levent Bıçakcı ile önceki gün düzenlediği basın toplantısında milli görevi kabul ettiğini açıklayan Terim, Türk futbolunun teknik yapılanmasıyla ilgili çarpıcı çalışmaları için de düğmeye bastı. Yönetim toplantısında kısa ve uzun vadede gerçekleştirmeyi düşündüğü projelerini gündeme getiren Fatih Terim, "Benim ekibimden en az bir Fatih Terim daha çıkacak. Türk futbolunun geleceği bu jenerasyonun devamında" diye konuştu. 
A takımdaki yardımcılarının yanı sıra Ümit Milli Takım teknik kadrosunun belirlenmesinde de söz sahibi olan Terim, Konyaspor'un vize vermediği Aykut Kocaman konusundaki ısrarını sürdürürken, ekibiyle ilgili açıklamayı iki gün içerisinde yapacağını ifade etti. 

Danimarka maçı İnönü'de 
Fatih Terim göreve başladıktan sonra ilk icraat olarak A Milli Takım'ın Dünya Kupası elemelerinde Danimarka ile oynayacağı maçı İnönü Stadı'na aldırdı. 3 Eylül'deki maç için halen onarımda bulunan Ali Sami Yen ve Şükrü Saracoğlu statlarını devre dışı bırakan Terim, Olimpiyat Stadı'na onay vermedi, kritik maçın İnönü'de yapılmasını istedi. 
Milli Takım'ın Danimarka sınavı öncesi Ersun Yanal tarafından Bulgaristan ile deplasmanda oynaması planlanan maçı Türkiye'ye isteyen Terim, bu müsabakada kadroya almayı düşündüğü tüm oyuncuları bir araya getireceğini ifade etti. 
Bu arada Terim toplantı sırasında yaptığı açıklamada Dünya Kupası'na gitmek için her şeyi yapacaklarını ve bunu başaracaklarını belirtirken fikstürün biraz ters olduğunu belirtti ve "Son üç maçın böyle olması bizim için iyi değil. Ancak tüm şartlarımızı zorlayıp başaracağız. Son maçta Ukrayna ile oynayacağız. Ve bu maçı mutlaka kazanacağız" dedi 

PAF'lara yeni model 

PAF Ligi'nin verimli olabilmesi için genç oyuncuların kendilerini kanıtlama çabasına girmesi gerektiğini belirten Fatih Terim, önümüzdeki sezondan itibaren bu organizasyonun Süper Lig maçlarından önce seyirli yapılmasını talep etti. 3. ligde statünün değişmesinin zorunlu olduğunu kaydeden deneyimli hoca, bu kategoride 24 yaş sınırı getirilmesinin yararlı olacağının altını çizdi. Milli takımdaki ilk görev döneminde Türkiye çapında yaptıkları tarama ile 300 yetenekli genç keşfettiklerini, bunların yarısının Türkiye liglerinde halen forma giydiğini vurgulayan Terim, "Benzeri bir çalışmayı derhal başlatıp elimizdeki potansiyeli değerlendirmemiz gerek, yitirecek vaktimiz yok" dedi. 


</TEXT>
</DOC>
