<DOC>
<DOCNO> 354128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur34.html </URL>
<DATE> 2005/06/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Çukurova Üniversitesi kampusunda tedirgin eden olay 
</HEADLINE>
<TEXT>

     Tuncay DAĞLI ADANA, DHA 

ÇUKUROVA Üniversitesi Tıp Fakültesi Balcalı Hastanesi Çocuk Cerrahisi Kliniği'nde görevli hemşire 23 yaşındaki Teyra Doğan'ın, eski erkek arkadaşı tarafından kampustaki lojmanın önünden bir otomobile bindirilip götürülmesi üniversiteyi karıştırdı. 
     Geçen pazar günü meydana gelen olaydan sonra bazı arkadaşları Teyra hemşirenin kaçırıldığını öne sürerken, bazıları da kendi isteğiyle gittiğini söyledi. 
     Geçen Pazar günü çocuk cerrahisi servisindeki nöbetini tamamladıktan sonra saat 16.00’da hastanenin 100 metre kadar uzağındaki hemşire lojmanına giden Teyra Doğan’ın, kendisiyle görüşmek için gelen eski arkadaşının yanına gittiği ve iki saat kadar tartışmalı bir şekilde konuştuğu belirtildi. 
     Lojmana dönen Teyra Doğan, ikinci kez konuşmak için gelen 26 yaşındaki Salih Fidan’ın yanına gitti. Hemşire bu sırada Fidan ve iki arkadaşı tarafından bordo renkli bir otomobile zorla bindirilip kaçırıldı. 
     Kaçırılma olayına tanık olan bir doktorun, olayı üniversite özel güvenlik elemanlarına bildirdiği ancak kampusun ana girişinden hızla çıkan otomobilin köy yoluna saparak izini kaybettirdiği ifade edildi. Hemşireyi kaçıranları bir süre takip ettikten sonra sorumluluk sahalarının dışına çıktıkları için jandarmaya bilgi verip geri dönen özel emniyet görevlilerinin, hastane yetkililerini de haberdar ettikleri kaydedildi. 
     
     KAÇTI MI, KAÇIRILDI MI 

     Olaya el koyan polisin yaptığı soruşturma sonucu Teyra Doğan’la aynı odada kalan hemşire Zeynep Altıncı’nın ifadesine başvuruldu. Zeynep Altıncı ifadesinde, Doğan’ı kaçıran kişinin, lojman çevresinde bağırarak dışarıya çağırdığını ve Doğan’ın da Gidip şununla son kez konuşayım. Dönmezsem aileme ve hastaneye bilgi verin’ dediğini söyledi. Ancak ifadesi alınan bazı hemşirelerin ise, Teyra Doğan’ın Salih Fidan’ı sevdiği, ancak babasının vermemesi nedeniyle kaçtığını söyledikleri kaydedildi. 
     Bu arada olaydan sonra Hatay’ın Dörtyol İlçesi’ne bağlı Payas Beldesi’nden Adana’ya gelen Teyra Doğan’ın babasının polise, Kızımı bu adam daha önce istedi, ben vermedim. Kızım kendi isteğiyle gitmiş olabilir'' dediği ve şikayetçi olmadığı belirtildi. 
     Öte yandan Teyra Doğan’ı kaçırdığı belirtilen kişinin kendisini çevreye öğretmen olarak tanıtan sabıkalı bir hırsız olduğunu ifade eden emniyet yetkilileri, yapılan araştırma sonucu Hatay’ın Hassa İlçesi’nde olduklarının tespit edildiğini söyledi. 
     Salih Fidan’ın dün telefonla hemşire Teyra Doğan’ın meslektaşlarından birini arayıp, Teyra’nın eşyalarını toplayın, artık dönmeyecek, onun işi bitti'' dediği ifade edildi. 
     Balcalı Hastanesi Hemşirelik Hizmetleri Müdürü Nuriye Kabukçu, kaçırılan hemşirenin 5 aydan beri sözleşmeli olarak çalıştığını, olaydan sonra cep telefonuyla bir çok kez aradıkları halde ulaşamadıklarını bildirdi. Kabukçu, Arkadaşımızı nöbetten sonra kampusun orta yerinde zorla kaçırmışlar. Bu olay beni ve arkadaşlarımı tedirgin etti'' diye konuştu. 
     Teyra Doğan’ın kaçırılıp kaçırılmadığı açıklığa kavuşmazken, olaydan üzüntü duyduğunu söyleyen Çocuk Cerrahisi Anabilim Dalı Başkanı Prof. Dr. Erbuğ Keskin, Kaçırılan hemşire bizim klinikte bir kaç aydan beri sözleşmeli olarak çalışıyordu. Lojmanın yakınında üç kişi tarafından ağzı kapatılarak bir araca bindirilip zorla kaçırılmış. Biz de emniyet görevlilerinden detaylı bilgi edinmeye çalışıyoruz'' dedi. 
     
</TEXT>
</DOC>
