<DOC>
<DOCNO> 369698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/yazar/uras.html </URL>
<DATE> 2005/08/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Cumanın siniri pazartesi ya geçer ya geçmez 
</HEADLINE>
<TEXT>


Cuma günü sıcak para sahipleri sinirli idiler. Döviz aldılar. Bono ve hisse senedi sattılar. Onları Merkez Bankası Başkanı sinirlendirdi. Başkan, perşembe günü Merkez Bankası'nın "Finansal İstikrar Raporu"nu açıklarken 3 konuda "malumu ilan etti." Aslında söyledikleri "olması gerekenler" idi ama, sıcak para sahipleri bunların olmayacağına inanıyordu. 
Ne idi başkanın söyledikleri 1 Türk Lirası ani değer kaybedebilir. Geçen 4 yılda 7 defa ani değer kaybı oldu. Bu devalüasyon değildir. 2 Türk lirasında ani değer kaybı olur ise, Türk Lirası'ndan dövize geçmek isteyenler Merkez Bankası'na güvenmesin. Bundan böyle Merkez Bankası'nın döviz rezervinden ucuz döviz satışı yapmak mümkün olamayacak. 3 2006 Yılından itibaren menkul sermaye iratlarından kaynakta yüzde 15 vergi kesintisi yapılacak. Bu vergi uygulaması ertelenmeyecek. 
Merkez Bankası Başkanı'nın bunları söylediği gün, ekonomi ile ilgili bazı olumsuz gelişmeler de kamuoyuna yansıdı. 1 2005 Yılında cari işlemler döviz açığının 23-25 milyar dolara ulaşacağı, bunun da 2005 yılında 330 milyar dolar olarak gerçekleşmesi beklenen Milli gelir rakamının yüzde 7,5'unu oluşturacağı tahminleri medyada yer aldı. Milli Gelir'in yüzde 4'ünü aşan orandaki açık "kriz" sinyali olarak kabul edildiğinden bu tahmin sinirleri gerdi. 2 İsviçre yatırım bankası CSFB, yatırımcılara "Türk tahvillerinin ağırlığının genel portföy içindeki payının yüzde 3'ün altına düşürülmesini tavsiye etti." 

Londra dövize geçti 
İşte bütün bu gelişmeler Cuma günü sıcak para sahiplerinin sinirlenmesine ve de sinirli işler yapmasına yol açtı. 
Türkiye'ye giren sıcak paranın ipleri genelde Londra'daki yatırım bankalarının elindedir. Bu bankalarda da çok sayıda Türk genci çalışır. Sıcak paracılarının günlük piyasa oyunları Londra'dan yönetilir. 
Londra'dakiler cuma günü Türk Lirası'ndan dövize dönmek için piyasadan 1 milyar dolar toplayınca dolar fiyatı 1.350 YTL'yi gördü. Sonra 1.347 YTL'ye düştü. 
Borsa endeksi 28.176 puana geriledi. Borsa haftayı yüzde 6 kayıpla kapattı. 
Bono piyasasında en fazla işlem gören 7 Mart 2007 vadeli tahvilin faizi çeyrek puan artış ile haftayı yüzde 16,28'den bitirdi. 

Telaşa gerek yok 
Pazartesiyi bekleyeceğiz. Ümit edilir ki, pazartesi sinirler yatışmış olsun. Ümit edilir ki, yabancıların sinirli hali yerlilere geçmesin. Çünkü piyasa için tehlikeli olan yerlilerin Türk Lirası'ndan dövize geçmeye başlamalarıdır. 
Dışbank Fortis Bank bir süredir YTL Barometresi adı altında bir tahmin yayımlıyor. Değişik göstergelere dayalı olarak bir ay içinde döviz kurundaki değişim olasılıkları ortaya konuluyor. YTL Barometresi'ni hazırlayanlar önümüzdeki 1 ay içinde YTL'nin değerinde yüzde 5'in üzerinde bir değişim devalüasyon beklemiyorlar. 
Hatırlatmakta yarar var Devalüasyon zamanını ve oranını tahmin etmek imk nsızdır. Bunları bilenler "abad" olurÖ Fakat ekonomik ve mali göstergelere dayalı ciddi çalışmalar yatırımcılara yol gösterebilir. 





</TEXT>
</DOC>
