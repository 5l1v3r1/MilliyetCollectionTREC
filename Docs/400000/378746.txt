<DOC>
<DOCNO> 378746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur24.html </URL>
<DATE> 2005/09/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sonbahar kendisini gösterecek 
</HEADLINE>
<TEXT>

     Türkiye’nin batı bölümleri yeni bir yağışlı havanın etkisine girecek. 
     Meteoroloji Genel Müdürlüğü’nden yapılan açıklamaya göre, bugün Marmara’nın batısı ve Kuzey Ege kıyılarında başlayacak sağanak ve gök gürültülü sağanak yağışlar, yarın Marmara’nın güney ve doğusu, Ege, Batı Akdeniz, iç Anadolu’nun batısı ve batı Karadeniz bölgelerinde, Cumartesi günü Karadeniz ile iç Anadolu’nun doğusunda devam edecek. 
     Sağanak ve gök gürültülü sağanak yağışların yarın Marmara’nın güneyi ile Ege Kıyılarında etkili olması tahmin ediliyor. 
     Yağışlı hava Pazar ve Pazartesi günleri Doğu Karadeniz ile Doğu Anadolu’nun kuzeydoğusunda etkili olduktan sonra yurdu terk edecek. 
     Mevsim normalleri civarında seyreden hava sıcaklıkları, yağışla birlikte yarın batı bölgelerimizde, Cumartesi günü kuzey ve iç bölgelerimizde 3 ila 5 derece azalacak. 
     Yarın Marmara’nın güneyi Çanakkale, Balıkesir, Bursa ve Yalova ile Ege Kıyılarında İzmir, Aydın, Muğla, Bodrum, Marmaris, Fethiye, Dalaman ve Finike’de beklenen etkili sağanak ve gök gürültülü sağanak yağışların oluşturacağı olumsuz şartlara karşı yıldırım, sel, taşkın, su baskını v.b ilgililerin ve vatandaşların tedbirli olmaları istendi. 
     
</TEXT>
</DOC>
