<DOC>
<DOCNO> 398665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko48.html </URL>
<DATE> 2005/11/28/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Halka açık 11 bankanın toplam aktifleri yüzde 30 arttı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören 11 bankanın toplam aktif büyüklüğü, yılın ilk 9 ayında yüzde 30 artışla 196 milyar YTL'ye yükseldi. 
     Türkiye Bankalar Birliği'nin web sitesinde yayınlanan verilere göre, Eylül 2005 itibariyle Akbank, Alternatifbank, Denizbank, Finansbank, Şekerbank, Tekstil Bankası, Türk Dış Ticaret Bankası Fortis , Türk Ekonomi Bankası, Türkiye Garanti Bankası, Türkiye İş Bankası ile Yapı ve Kredi Bankası olmak üzere 11 ticaret bankası İMKB'de işlem görüyor. 
     Bu bankalar, 3 bin 301 şube ve 71 bin 249 personel ile sektördeki şubelerin yüzde 'üne ve personelin yüzde 54'üne sahipler. İMKB'de işlem gören bu bankaların, ticaret bankaları grubu içindeki şube ve personel payı ise sırasıyla yüzde 54 ve yüzde 56 olarak belirlendi. 
     İMKB'de işlem gören ticaret bankalarının, Haziran 2005 itibariyle, sektör toplam aktifleri içindeki payı yüzde 58, toplam krediler içindeki payı yüzde 66 oldu. Aynı dönem itibariyle bu bankaların, ticaret bankaları toplam aktifleri, toplam kredileri ve toplam mevduatı içindeki payı sırasıyla yüzde 60, yüzde 70 ve yüzde 56 olarak gerçekleşti. 
     İMKB'de işlem gören ticaret bankalarının toplam aktifleri Eylül 2005 itibariyle, bir önceki yılın aynı dönemine göre 30 Eylül 2004 tarihli satın alma gücü paritesine göre yüzde 30 artarak, 196 milyar YTL'ye yükseldi. 
     Geçen yılın aynı dönemine göre, 2005 yılının ilk dokuz ayında, likit aktifler yüzde 37, menkul değerler cüzdanı yüzde 28, krediler yüzde 44 oranında arttı. Kredilerin toplam aktifler içindeki payı yüzde 38'den yüzde 42'ye çıktı. Takipteki kredilerdeki yüzde 47 oranındaki artışa karşılık, özel karşılıklar yüzde 51 oranında arttı. Özel karşılıkların takipteki kredileri karşılama oranı yüzde 85'ten yüzde 88'e yükseldi. 
     İlk 9 ayda TL mevduat, geçen yılın aynı dönemine göre yüzde 64 oranında artış gösterirken, yabancı para mevduat Türk lirası karşılığı olarak yüzde 4 oranında, dolar bazında ise yüzde 16 oranında arttı. TL mevduattaki artışta TL'ye olan güçlü talebin devam etmesi, yabancı para mevduattaki dolar bazındaki artışta ise doların değer kaybı etkili oldu. 
     
     ÖZKAYNAKLARDA YÜZDE 5 BÜYÜME 
     İMKB'de işlem gören ticaret bankalarının özkaynakları, Eylül 2005 itibariyle geçen yılın aynı dönemine göre yüzde 5 oranında büyüdü. 
     Artışın sınırlı kalmasının nedeni, Yapı ve Kredi Bankası'nın bilançosunda yapılan düzenleme ile Fiskobirlik alacakları konusunda mahkemenin sona ermesi nedeniyle, bu bankanın yüksek miktarda dönem zararı beyan etmesinden kaynaklandı. 
     Diğer bankalar dikkate alındığında yüzde 17 olan özkaynaklardaki artış, ödenmiş sermaye, menkul değerler değer artış fonu ile kar hesabındaki artıştan sağlandı. Aynı sebeplerle, özkaynakların risk ağırlıklı aktiflere oranı yüzde 23'ten yüzde 17'ye geriledi. Mevduat dışı kaynaklar, hem repo işlemlerinden sağlanan fonlar hem de yurtdışı bankalardan alınan fonlardaki artış nedeniyle büyüdü. 
     Geçen yıl sonuna göre, duran aktiflerin azaldığı, likit aktifler, menkul değerler cüzdanı ve kredilerin ise arttığı görüldü. 
     Bankalar, yurtdışından sağladıkları fonlar, repo ve TL mevduattaki artış sayesinde elde ettikleri kaynakları, kredi ve menkul değerlere çevirmeye devam ettiler. 
     Eylül 2005 itibariyle, bir önceki yıla göre, toplam aktiflerde TL cinsinden kalemler yüzde 46 oranında, yabancı para cinsinden kalemlerin TL karşılığı yüzde 11 oranında arttı. Yabancı para aktiflerin toplam aktifler içindeki payı yüzde 47'den yüzde 40'a, yabancı para pasiflerin toplam pasifler içindeki payı ise yüzde 51'den yüzde 45'e geriledi. 
     Geçen yıl sonuna göre, yabancı para mevduatın TL karşılığındaki sınırlı artışın toplam mevduat artışını sınırlandırdığı ve mevduat dışı kaynakların yurtdışından sağlanan fonlara ve repoya bağlı olarak bilançonun üzerinde artış gösterdiği görüldü. Özkaynaklardaki artış eğilimi de yavaşladı. 
     Ocak-Eylül döneminde İMKB'de işlem gören ticaret bankalarının faiz gelirleri 15,6 milyar YTL, faiz giderleri ise 7,9 milyar YTL oldu. 
     Faiz gelirlerinde en önemli iki kalemi, menkul değerlerden ve kredilerden alınan faizler teşkil ederken, faiz giderlerinin büyük bir kısmı ise mevduata verilen faizlerden kaynaklandı. 
     Faiz oranlarının düştüğü bir dönemde faiz marjındaki artışta, kaynakların kısa vadeli, aktiflerin ise göreli olarak daha uzun vadeli olması önemli rol oynadı. 
     
     KARDA YAPI KREDİ ETKİSİ 
     Bu arada Eylül 2005 itibariyle, bir önceki yılın aynı dönemine göre, kredi ve diğer alacaklar karşılığı yüzde 106 artarak 3.3 milyar YTL'ye yükseldi. Yapı ve Kredi Bankası hariç tutulduğunda ise aynı kalem yüzde 41 artarak 2.1 milyar YTL oldu. Bu gelişmeye bağlı olarak faaliyet karı, Yapı ve Kredi Bankası dahil edildiğinde yüzde 51 daralırken, hariç tutulduğunda ise yüzde 30 oranında büyüdü. 
     2005 yılının ilk dokuz ayında vergi karşılıkları Yapı ve Kredi Bankası dahil edildiğinde yüzde 61, hariç tutulduğunda ise yüzde 100 artarak 1.4 milyar YTL seviyesine çıktı. 
     Sonuçta, net dönem karı Eylül 2004'e göre, 2.5 milyar YTL zarar açıklayan Yapı ve Kredi Bankası dahil edildiğinde yüzde 77 daralarak 500 milyon YTL olurken, hariç tutulduğunda ise yüzde 40 artarak 3 milyar YTL'ye yükseldi. 
     
     10 BANKANIN ULUSAL PAZAR'DAKİ AĞIRLIKLARI YÜZDE 41 
     İMKB'de işlem gören 11 ticaret bankasından 10'u, İMKB Ulusal-100 Endeksi'ne dahil. Bu 10 bankanın İMKB Ulusal-100 endeksi içindeki ağırlıkları 30 Eylül 2005 tarihi itibariyle, Haziran 2005 tarihine göre 1 puan artarak yüzde 41 olarak gerçekleşti. 
     Öte yandan, 2005 yılı Eylül ayı itibariyle hisse senedi piyasasında işlem hacmi 29.7 milyar YTL olurken, bu miktarın yüzde 21'ine karşılık gelen 6.1 milyar YTL'lik işlem, bankalar ve özel finans kurumları alt sektörünün hisseleri aracılığıyla sağlandı. Bankalar ve özel finans kurumlarının toplam işlem miktarı içindeki payı yüzde 14 oldu. 
     30 Eylül 2005 tarihi itibariyle, İMKB'de işlem gören hisse senetlerinin toplam piyasa değeri 173 milyar YTL olarak gerçekleşti. 
     İMKB'de işlem gören ticaret bankalarının piyasa değeri ise 57.8 milyar YTL ile toplam piyasa değerinin yüzde 33'ünü oluşturdu. 
     
</TEXT>
</DOC>
