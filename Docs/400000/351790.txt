<DOC>
<DOCNO> 351790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun52.html </URL>
<DATE> 2005/06/14/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
AB'den Afganistan seçimlerine 11.5 milyon avro bağış... 
</HEADLINE>
<TEXT>

     Avrupa Birliği AB , Afganistan’da parlamento seçiminin yapılmasına yardım için 11.5 milyon Avro bağışta bulundu. Avrupa Komisyonu’ndan yapılan açıklamada, BM Kalkınma Programı ile imzalanan anlaşmayla, Komisyon ve AB üyesi ülkelerin seçimler için yaptığı yardımın 34 milyon Avro’ya ulaşacağı belirtildi. 
     Avrupa Komisyonu, görevine temmuz ayında başlayacak ve eyaletlerde 100’den fazla seçim gözlemcisi konuşlandıracak Seçim İzleme Misyonu 
     için ayrıca 4 milyon Avro’luk harcama yapmıştı. 
     Afganistan’da 18 Eylül’de yapılacak parlamento seçimleri güvenlik ve istikrarın sağlanması konusunda büyük bir adım olarak görülüyor. 
     Ancak, son zamanlarda Afganistan’daki Amerikan askerleriyle Taliban örgütü arasındaki çatışmaların artması, güvenlikle ilgili kaygıları yeniden gündeme taşıyor. 
     Taliban, ekim ayında Hamid Karzai’nin kazandığı devlet başkanlığı seçimini engelleme tehdidinde bulunmuş, ancak başarılı olamamıştı. 
     Afganistan Parlamentosu’nun alt kanadının 249 üyesini belirleyecek seçimlere 342’si kadın 2884 aday katılıyor. Aynı gün yapılacak eyalet meclis seçimleri için ise 3186 aday kayıt yaptırdı. 
     
</TEXT>
</DOC>
