<DOC>
<DOCNO> 371231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo13.html </URL>
<DATE> 2005/08/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Trabzonsporlu Erdinç Fabiano ile uyum sorunu yaşıyoruz 
</HEADLINE>
<TEXT>

     Trabzonspor'un savunma oyuncusu Erdinç Yavuz, Brezilyalı oyuncu Fabiano Eller ile savunmada uyum sorunu yaşadıklarını ve bunu aşmaya çalıştıklarını söyledi. 
     Erdinç Yavuz, AA muhabirine yaptığı açıklamada, bordo-mavili takımda daha önce Erman Güraçar ve Tolga Seyhan ile oynadığını ve bu oyuncularla iyi bir ikili oluşturduklarını belirterek, ''Fabiano Eller ile şimdi oynuyoruz. Farklı bir ülkeden geldi. Şu anda pek başarılı olduğumuz söylenemez, ancak ilerleyen haftalarda uyum sorunu aşmak zorundayız'' dedi. 
     Kendisini de bu sezon tam olarak hazır bulmadığını kaydeden Erdinç, şöyle konuştu 
     ''Anorthosis Famagusta ile yaptığımız ilk maçın dışında son 3 maçta yalnızca 1 gol yedik. İstatistiklere bakıldığında bu sayı iyi gözüküyor. Ama oyun içinde çok pozisyon veriyoruz. Bunun tek nedenini savunmaya bağlamamak lazım. Takımın geneline bakılmalı. Savunma ileride başlıyor, bize gelene kadar orta alan da var. En son forveti biz karşılıyoruz. Galip geldiğimiz zaman forvet alkışlanıyor, mağlup olduğumuz zaman ise savunma eleştiriliyor. Eleştirilerin biraz daha yapıcı olmasını istiyoruz.'' Ersun Yanal döneminde milli takıma çağrılan Erdinç, Bulgaristan maçı kadrosunda yer almayışıyla ilgili olarak, ''Kendimi hazır bulmadığımı söylüyorum. Çalışıp, tekrar milli takım formasını giymek istiyorum'' diye konuştu. 
     Erdinç, şampiyonluk yarışında İstanbul takımları kadar şanslarının bulunduğunu belirterek, ''Şu ana dek ligde üst düzey futbol oynayan bir takım yok. Biz de geçen sezon gösterdiğimiz performansı yakalayabilirsek bu yıl da şansımız artar'' dedi. 
     
</TEXT>
</DOC>
