<DOC>
<DOCNO> 368234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/spo09.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklı fikri rekorda 
</HEADLINE>
<TEXT>


ÖZEL HABER MURAT AĞCA 


Dünya Atletizm Şampiyonası'nda 100 metrede müthiş bir yarış çıkararak tarihi farkla şampiyon olan Justin Gatlin, yeni hedefi dünya rekoru. Helsinki'de 200 metre ve bayrak yarışında da koşacak olan ABD"li sprinter, MİLLİYET'e konuştu "Rekor dahil hepsini istiyorum ve bunun için bir madalya varsa onu da alacağım" iddiasında bulundu. 
Helsinki'deki Dünya Atletizm Şampiyonası'nın "en hızlı adamı" olan 100 metre şampiyonu Justin Gatlin, gözünü dünya rekoruna dikti. 
Olimpiyat Stadı'ndaki finalde 9.88'lik derecesiyle 10 saniyenin altına inen tek atlet olan ve Dünya Şampiyonası tarihindeki en büyük farkla altın madalyaya ulaşan olimpiyat şampiyonu, "Olimpiyat ve dünya şampiyonlukları benim için yeterli değil. Helsinki'de kazanmak için dünya rekor gerekseydi onu da kırardım. Burada henüz işim bitmedi 200 metre ve bayrak yarışlarında da altın istiyorum. Yakın gelecekte de dünya rekorunu kıracağım" diye konuştu. Bir ay önce 9.77 ile dünya rekorunu eline geçiren ancak sakatlığı nedeniyle Helsinki'de yarışamayan Asafa Powell'ın yokluğunun kendisi için bir avantaj olmadığını iddia eden Gatlin, "O burada olsaydı da hiçbirşey değişmezdi. Asafa'yı da geçip şampiyon olurdum" diyerek iddiasını ortaya koydu. 
Henüz 23 yaşında olimpiyat ve dünya şampionluklarını ele geçirdiğini hatırlatan ABD'li sporcu, "Ben atletim tarihine geçmek ve yıllar sonra da anılmak istiyorum. Bunun için rekor dahil tüm başarılara ulaşmam gerektiğini biliyorum. En büyük olmak ve uzun süre böyle anılmak için yarışacağım" ifadelerini kullandı. 

Dopingli çıkmıştı 
Atletizme lise yıllarında engelci olarak başlayan Justin Gatlin'in uluslararası kariyeri az kalsın başlamadan bitiyordu. 2001 yılında henüz 19 yaşındayken yasaklı ilaç kullandığı ortaya çıkan Gatlin, daha sonra sprinte yönelerek ABD Kolej Ligi NCAA'de 100, 200 ve 110 metre engelli şampiyonluklarına ulaştı. ABD Federasyonu'nun yoğun çabası sonrası doping cezası temmuz 2002'de kaldırılan Gatlin, bu tarihten itibaren pistlerde parlamaya başladı. Dünya Salon Şampiyonası'nda 60 metreyi 6.46 ile kazanarak çıkış yapan ABD'li yıldız, en büyük başarıya Atina 2004 Olimpiyatı'nda 100 metrede altın madalya alarak ulaştı. İdolü olan eski dünya rekortmeni Maurice Greene, aynı antrenörle çalıştığı ve büyük destek verdiği Gatlin'i, yarışmamasına rağmen Helsinki'de de yalnız bırakmadı. ABD'li genç yıldızı yarış sonası ilk kutayanlardan biri de Greene oldu. 


</TEXT>
</DOC>
