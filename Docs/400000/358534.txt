<DOC>
<DOCNO> 358534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/spor/spo08.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Isaac bombası 
</HEADLINE>
<TEXT>


Gençlerbirliği, Dünya Gençler Şampiyonası'nda final oynayan Nijerya'nın kaptanını Ankara'ya getirdi. Genç futbolcu, "Futbolum ve gollerimle kısa sürede kendimi göstereceğime inanıyorum" diye konuştu 

NECMİ KEPÇETUTAN 


Sezonun bitimiyle birlikte çok sayıda yıldız oyuncusuyla yollarını ayıran Gençlerbirliği, Hollanda'da düzenlenen Dünya Gençler Şampiyonası'nda final oynayan Nijerya Milli Takımı'nın kaptanı Isaac Promise'yi kadrosuna katıyor. Kırmızı - Siyahlı yönetimin gizli operasyonla her konuda anlaşma sağladığı Isaac ve İngiliz menajeri Dan Fletcher sözleşme imzalamak için Ankara'ya geldi. Isaac'ın imza atması için ise annesinin Türkiye'ye gelmesi bekleniyor. 18 yaşından küçük olan genç futbolcu bugün Ankara'da olması beklenen annesinin vereceği izin ve ailesinin Türkiye'de ikamet etmesiyle resmi sözleşmeye imza atacak. 

'Henry gibi olacağım' 
Dünya Şampiyonası'ndaki performansıyla Avrupalı ünlü kulüplerin transfer listesine giren Isaac Promise, A takımda oynayacağı için Gençlerbirliği'ni seçtiğini söyledi. Manchester United, Everton, Marsilya, B.Rovers, Auxerre, Monaco, Feyenoord gibi kulüplerin tekliflerini geri çeviren başarılı golcü, "Nijerya'da okulda sınava girerken bile futbolu düşünürdüm. Sonuçta futbolu seçtim ve genç milli takım kaptanlığına kadar yükseldim. Hayalimde Manchester United ve Barcelona gibi kulüpler var. Henry gibi dünyaca ünlü bir futbolcu olacağım. Birçok kulüpten teklif aldım ama onlar beni rezerv takımlar için düşünüyordu. Ancak Gençlerbirliği elini çabuk tuttu ve teklifi kabul ettim. Türkiye'de başarılı olarak sıçrama yapacağım. Futbolum ve gollerimle kısa sürede kendimi göstereceğime inanıyorum" diye konuştu. 

Denizlispor sırılsıklam 

TANER BAYAR DHA 

Yeni sezon hazırlıkları için Bolu'ya giderek kampa giren Yeşil - Siyahlılar ilk çalışmasını sağanak yağmur altında yaptı. Aralıksız yağan yağmura rağmen futbolcuların büyük hırsla çalışması, Teknik Direktör Giray Bulak'ın yüzünü güldürdü. Yeni transferler de takımla birlikte idmana çıktı. Çek futbolcu Radek, Kaiserslautern'den alınan gurbetçi Selim, Göztepe'den gelen Cenk ve Yeni Turgutlu'dan transfer edilen Taylan performanslarıyla göz doldurdu. Bonservis sorunu henüz çözülemeyen Yusuf Şimşek de takımla çalıştı. Teknik Direktör Bulak, Bolu'da hem kondisyon ve hem de taktik çalışmalarına ağırlık vereceklerini söyledi. Transfer çalışmalarının sürdüğünü de belirten tecrübeli hoca, iki futbolcuyu daha kadroya katmayı düşündüklerini açıkladı. 

Anadolu tek yürek 

Temiz futbol isteyen ve statlardaki şiddete karşı çıkan toplam 16 Anadolu kulübünün taraftar dernekleri "Anadolu Taraftarlar Birliği" adı altında örgütlenerek Türkiye'de bir ilke imza attı 


Türkiye'de bir türlü önlenemeyen futbol statlarındaki şiddet olayları Anadolu taraftar derneklerini harekete geçirdi. Bu durumdan büyük rahatsızlık duyan 16 Anadolu kulübünün taraftar dernekleri, "Anadolu Taraftarlar Derneği" adı altında örgütlendi. Birlik yarın Başbakan yardımcısı ve Spordan Sorumlu Devlet Bakanı Mehmet Ali Şahin'i ziyaret ederek kuruluş amaçlarını anlatacak. 
Gençlerbirliği, Pegasus Ankaragücü, Trabzon, Gaziantep, Malatyaspor, Kayserispor, Çaykur Rize, Konyaspor, Samsunspor, Sivasspor, Vestel Manisaspor, Bursaspor, Adanaspor, Adana Demirspor, Kırıkkalespor ve Uşakspor taraftar derneklerinin oluşturduğu birlik yayınladığı bildiride temiz futbol çağrısı yaptı. Açıklamada, "Diğer şehrin insanlarıyla statlarımızda buluşup ortaya konan mücadeleyi bir şov havasında birlikte izlemek istiyoruz. Sadece futbol diyerek dayanışmanın, insani değerlerin doğal mekanı olan Anadolumuzu adımız olarak ilan ediyoruz. Anadolu Taraftarlar Birliği olarak sadece temiz futbol ve şiddete taviz vermeyen taraftar sonucuna ulaşmak istiyoruz" ifadeleri kullanıldı. 

Gaziantep üçlük attı 

HASAN KIRMIZITAŞ DHA 

Yeni sezonda üst sıraları hedefleyen Gaziantepspor kadrosunu üç futbolcuyla güçlendirdi. Daha önce her konuda anlaşma sağlanan İstanbulspor'un genç sol kanat oyuncusu Faruk, Kocaelispor'un orta sahadaki çalışkan ismi Engin ve Hollanda'nın ünlü kulübü PSV Eindhoven'ın alt yapısından yetişen kaleci Ferhat'la mukavele yapıldı. Faruk ve Engin üçer yıllık, Ferhat ise 5 yıllık sözleşmeye imza attı. 
Asbaşkan Bülent Mamatoğlu, iki kaliteli yabancı daha alacaklarını açıklarken, Faruk, Engin ve Ferhat ise başarı sözü verdi. Hedefleri olan, büyük bir kulüple anlaştıkları için mutlu olduklarını belirten üç futbolcu, "Bundan sonra Gaziantepspor'un başarısı için ter dökeceğiz. Bize güvenenleri mahçup etmemeye çalışacağız" ifadelerini kullandı. 

Çaykur Rize tempo artırdı 

Bolu'da kamp yapan Çaykur Rizespor'da Teknik Direktör Metin Yıldız antrenman temposunu giderek yükseltiyor. Sağanak yağmur altında çalışan Karadeniz ekibinde futbolcuların ağır çalışmalar yüzünden zorlandıkları gözlendi. 
Teknik patron Yıldız çalışmayı sık sık durdurarak oyuncularını uyarırken, başta Hakan Ünsal olmak üzere hırsıyla dikkat çeken oyuncuları tebrik etti. Geride kalan 8 günlük kamp sürecini değerlendiren Metin Yıldız, oyuncuların çalışma temposundan çok memnun olduğunu söyledi. 

Kayseri hız kesmiyor 

OKTAY ENSARİ DHA 

Sarı - Kırmızılı takım yeni sezon hazırlıklarını aralıksız sürdürüyor. Teknik Direktör Ertuğrul Sağlam ağır tempolu idmanlarda futbolcularına adeta nefes aldırmıyor. Neşeli ve hırslı oldukları gözlenen oyuncular ise ağır kondisyon antrenmanlarına rağmen üst düzey tempolarıyla dikkat çekiyor. Bu arada Basın Sözcüsü Emre Ayan, Çek, Slovakya ve Bulgaristan milli takımlarında oynayan 3 oyuncunun transferleri için çaba harcadıklarını açıkladı. Ayan, Eric Brabech'in sözleşmesini ise fesh edeceklerini söyledi. 

Yıldırım'da Koç'la devam 

İkinci Lig B Kategorisi takımlarından Yıldırım Bosna'da Zülfü Koç yeniden başkanlık görevine seçildi. Güçlü bir yönetim kurulu oluşturduklarını dile getiren Koç, "Şampiyon olarak A Kategorisi'ne çıkmayı hedefliyoruz. Camianın vereceği destekle bu amacımaza ulaşacağımıza inanıyorum" dedi. Başkan Koç ilk yönetim kurulu toplantısı ardından transfer çalışmalarına başlayacaklarını da söyledi. 


</TEXT>
</DOC>
