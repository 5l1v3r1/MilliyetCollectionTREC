<DOC>
<DOCNO> 356453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/guncel/gun11.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurşunlanan avukatın sit zaferi 
</HEADLINE>
<TEXT>


Eren'in talebini haklı bulan mahkeme, Sahil Yolu'nun 'Rize Fındıklı'dan geçiş projesi'nde yürütmeyi durdurdu 

TEKİN ATAY Trabzon DHA 

Rize'de 2 ay önce uğradığı silahlı saldırıda ağır yaralanan İstanbul Barosu avukatlarından Cihan Eren'in, Karadeniz Sahil Yolu'nun, Rize'nin Fındıklı ilçesi geçişi için Trabzon İdare Mahkemesi'ne açtığı dava sonuçlandı. Mahkeme, 3. derece sit alanından yol geçirilmesi planlanan proje için yürütmeyi durdurma kararı verdi. 
Karadeniz Sahil Yolu'nun, Fındıklı'nın Aksu Mahallesi'ndeki sit alanından geçmesine ilişkin Karayolları 10. Bölge Müdürlüğü'nce hazırlanan projeye, Trabzon Kültür ve Tabiat Varlıklarını Koruma Kurulu'nun onay vermesi, mahalle sakinlerinin tepkisine neden olmuştu. Memleketi Fındıklı'ya gelen Eren ile Aksu Mahallesi Muhtarı Musa Kazım Özçiçek, sahil yolunun sit alanından geçirilmesinde kamu yararı olmadığını öne sürerek, projeye onay veren kurul kararının iptali istemiyle dava açmıştı. Yolun, telafisi güç zararlara sebep olacağına kanaat getiren mahkeme, koruma kurulunun projeyi onayan kararının, Anayasa, Kıyı Kanunu, Kültür ve Tabiat Varlıklarını Koruma Kanunu, şehircilik ilke ve esasları ile kamu yararına aykırı olduğunu belirterek, yürütmeyi durdurma kararı verdi. 


</TEXT>
</DOC>
