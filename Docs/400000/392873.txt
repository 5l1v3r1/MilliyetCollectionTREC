<DOC>
<DOCNO> 392873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur22.html </URL>
<DATE> 2005/11/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
YÖK protestosunda bir grup polise saldırdı 
</HEADLINE>
<TEXT>

     Yükseköğretim Kurulu’nu YÖK protesto eden göstericilere müdahale eden polis, çok sayıda eylemciyi gözaltına aldı. 
     YÖK’ün kuruluş yıldönümü nedeniyle protesto gösterisi düzenleyen İstanbul ve çeşitli illerden gelen çok sayıda gösterici, Cebeci’deki çok katlı otopark önünde, öğle saatlerinde toplandılar. 
     Sloganlar atarak yürüyüşe geçen öğrenciler, Ziya Gökalp Caddesi, Mithatpaşa Köprüsü altında durarak, buradaki kaldırım taşlarını kırdılar. Gösteriye katılanlar, yürüyüşlerine, "YÖK kaldırılsın, emperyalist bağımsızlık değil, halk demokrasisi istiyoruz", "Ne YÖK, ne AKP, demokratik üniversite" ve "YÖK’e hayır" yazılı pankartlar taşıyarak devam ettiler. 
     Bunun üzerine, Mithatpaşa ve Ziya Gökalp caddelerinde bulunan Çevik Kuvvet’e bağlı polisler, gruba müdahale etti. Biber gazının kullanıldığı müdahalede, çok sayıda gösterici gözaltına alındı. 
     
     48 KİŞİ GÖZALTINA ALINDI 

     Kızılay Ziya Gökalp Caddesi’ni kapatarak polise taş atan eylemcilerden 48’i gözaltına alındı. 
     Öğrencilerin üzerlerinde yapılan aramalarda 15 molotof kokteyli ile çok sayıda sapan ve bilye ele geçirildi. 
     Emniyet yetkililerinden alınan bilgiye göre, öğle saatlerinde Cebeci çok katlı otoparkının yakınlarında toplandıktan sonra sloganlar atarak Kızılay’a yürümek isteyen eylemcilere polis izin vermemiş, taş ve sopa ile polise saldıran gruptakilere dağılmaları yönündeki uyarının ardından müdahale edilmişti. 
     Müdahalenin ardından Ulus, Hacettepe, Ankara Kalesi, Ulucanlar, Çinçin Bağları ve Cebeci yönlerine dağılan eylemciler, bir süre daha kendilerini takip eden polise taş atmaya devam ettiler. 
     Olaylarda öğrenci olduklarını belirten 48 kişi gözaltına alındı. 
     Polisin, gözaltı otobüslerine binmekte direnen göstericilere zor kullandığı görüldü. Otobüslerde yapılan üst aramalarında ise 15 molotof kokteyli ile çok sayıda sapan ve bilye ele geçirildi. 
     
     EYLEMCİLER YOLLARINI ŞAŞIRDILAR 

     Polisin takip ettiği eylemcilerden bazıları Bentderesi, Ankara Kalesi, Ulucanlar ve Çinçin Bağları tarafına kaçmayı başardı. 
     Polisin kovaladığı kişiler arasından İstanbul’dan geldiği öğrenilen bazı eylemciler ise kaçarken yollarını kaybettiler. Basın mensupları ile çevredeki vatandaşlardan yardım isteyip Kızılay’ı soran göstericiler, polisin yaklaşması üzerine ara sokaklara girerek izlerini kaybettirmeyi başardılar. 
     Olaylar sırasında söz konusu yerlerde oturan bazı kişilerin zaman zaman eylemcileri kovalayan Çevik Kuvvet Polisi lehine tezahürat yaptığı ve öğrencilerin eylemini kınadıkları görüldü. 
     Meydana gelen olaylarda, eylemciler Ziya Gökalp Caddesi başta olmak üzere geçtikleri her yerde kaldırım taşları ile demir korkulukları söktüler, bazı araçların camlarını kırarak, çöp bidonlarını devirdiler. 
     Olayların ardından Ankara Büyükşehir Belediyesi’nin temizlik ekipleri yola dağılan taş ve demir parçalarını kaldırırken, hasar tespit çalışmalarına da başlandığı bildirildi. 
     
</TEXT>
</DOC>
