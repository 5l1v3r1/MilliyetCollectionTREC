<DOC>
<DOCNO> 380146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/siyaset/siy02.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bize yabancı muamelesi yapılıyor' 
</HEADLINE>
<TEXT>


Rum Erkek Lisesi ile Yedikule Ermeni Hastanesi vakıf avukatları, "Türkiye, Lozan Antlaşması'nı ihlal ediyor" dedi 

GÜVEN ÖZALP Brüksel 


Fener Rum Erkek Lisesi ile Yedikule Surp Pırgiç Ermeni Hastanesi vakıflarınca Türkiye aleyhine, "mülkiyet hakkı ihlali ve ayrımcılık yapıldığı" iddiasıyla açılan davanın duruşması Avrupa İnsan Hakları Mahkemesi'nde AİHM yapıldı. Azınlık vakıfları, Türkiye'nin Lozan Antlaşması'nı ihlal ettiği ve kendi vatandaşlarına yabancı muamelesi yaptığı görüşünü dile getirdi. 
Davacı vakıflar, devlet tarafından el konulan taşınmazlarının iadesini talep etti. 

Ulusal güvenlik fermanı 
İki vakıf da, 1940 ve 1960'lı yıllar arasında elde ettikleri taşınmazlara 1990'lı yıllarda el konulmasının Avrupa İnsan Hakları Sözleşmesi'nin mülkiyet hakkını garanti altına alan maddesiyle çeliştiğini dile getirdi. 
El konulma işleminin 1974'teki bir Yargıtay kararında yer alan "ulusal güvenlik" hükümlerine dayandığını belirten vakıf avukatları, bu kararın "ölüm fermanı" niteliğinde olduğunu vurguladı. Avukatlar, bağış yoluyla elde edilen taşınmazlara el konulmasının yaklaşık 500 yıldır varolan bu kurumları kapanmanın eşiğine getireceğini belirtti. 

Ayrımcılık yapılıyor 
Davacı avukatları, AİHS'nin ayrımcılıkla ilgili maddesinin de ihlal edildiği yönünde görüş bildirdi. Lozan Antlaşması'nın ihlali ve ayrımcılık nedeniyle vatandaşlar arasında "sınıf yaratıldığını" dile getiren davacılar, "Azınlık vakıfları Türk olmasına karşın yabancı muamelesiyle karşı karşıya kalıyorlar. Şu ana kadar Avrupa'da buna benzer bir uygulamanın eşine rastlanmadı" yorumunda bulundu. 
2002'den bu yana yapılan değişikliklerin yeterli olmadığını dile getiren vakıflar, söz konusu değişikliklerin taşınmazların iadesini öngörmediğinin altını çizdi. 
Türk hükümeti ise savunmasında Vakıflar Kanunu'nda yapılan son değişiklikleri ön plana çıkardı ve azınlık vakıflarının 1935'ten bu yana taşınmaz elde etme kapasitelerinin bulunmadığına vurgu yaptı. 
AİHM'nin kararını önümüzdeki aylarda açıklaması bekleniyor. 


</TEXT>
</DOC>
