<DOC>
<DOCNO> 379462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur03.html </URL>
<DATE> 2005/09/18/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Van'da polis merkezine taciz ateşi 1 polis şehit, 3 polis yaralı oldu 
</HEADLINE>
<TEXT>

     Van’da, Cumhuriyet Polis Merkez Amirliği’nin, terör örgütü PKK üyelerince taranması sonucu 1 polis şehit oldu, 3 polis yaralandı. Saldırıda yaralanan 3 polis memurunun kimliği belirlendi. 
     Cumhuriyet Polis Merkezi Amirliği’ne açılan taciz ateşi sonucu yaralanarak Yüzüncü Yıl Üniversitesi Tıp Fakültesi Araştırma Hastanesi’nde tedavi altına alınan polis memurlarının, Terörle Mücadele Şubesi’nde görevli Mehmet Tamis 43 ve polis merkezinde görevli Yücel Açıkkapı 29 ile Abdurrahman Demir 31 olduğu öğrenildi. 
     Yüzüncü Yıl Üniversitesi Tıp Fakültesi Araştırma Hastanesi Başhekimi Hüseyin Şahin, gazetecilere yaptığı açıklamada, olaydan sonra hastanelerine 4 yaralı polis getirildiğini, bu yaralılardan durumu ağır olan Korhan Ekiz’in, doktorların tüm müdahalesine rağmen kurtarılamadığını belirtti. 
     Başhekim Şahin, diğer 3 polisten sağlık durumu ciddiyetini koruyan Tamis ve Açıkkapı’nın ameliyata alındığını, Demir’in ise sağlık durumunun iyi olduğunu söyledi. 
     
     SALDIRI 2 YÖNDEN YAPILDI 

     Van Emniyet Müdür Vekili Cemil Zafer ise gece 23.15 sıralarında Hacıbekir Mahallesi’ndeki Cumhuriyet Polis Merkez Amirliği’ne 2 yönden uzun namlulu silahlarla ateş açıldığını kaydederek, 2 kişi olduğu tahmin edilen teröristlerin, İtfaiye Meydanı ile polis merkezinin sol tarafındaki inşaattan taciz ateşinde bulunduğunu ifade etti. 
     Zafer, saldırının ardından kayıplara karışan teröristlerin yakalanması için başlatılan geniş çaplı operasyonun devam ettiğini sözlerine ekledi. 
     Bu arada, teröristlerin açtığı ilk ateş sonucu yaralanan ve hastanede şehit olan evli, 2 çocuk babası Ekiz için bugün saat 11.00’da Van Emniyet Müdürlüğü önünde tören düzenleneceği bildirildi. 

     
</TEXT>
</DOC>
