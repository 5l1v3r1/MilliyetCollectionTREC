<DOC>
<DOCNO> 391240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/ekonomi/eko03.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigorta sektörü AB'den umutlu 
</HEADLINE>
<TEXT>


Anadolu Sigorta Genel Müdürü Mahir Bayyurdoğlu, Türkiye'de 67 dolar civarında olan kişi başına düşen sigorta giderinin, Avrupa Birliği AB sürecinde artacağını ve on yıl içinde 500 dolara kadar çıkacağını söyledi 


Anadolu Sigorta Genel Müdürü Mahir Bayyurdoğlu, Avrupa ülkelerinde kişi başı 1200 dolar olan sigorta giderinin, Türkiye'de 67 dolarda kaldığını, bu nedenle AB'ye giriş sürecinde sigorta sektörünün önemli bir potansiyel içerdiğini söyledi. Bayyurdoğlu, ileride meydana gelmesi muhtemel tehlikeden doğacak zararın giderilmesinin, önceden yapılan ödemeler karşılığında taahhüt edilmesine olanak sağlayan sigortacılığın, Türkiye'de henüz doyum noktasına gelmekten uzak olduğunu söyledi. 
Ülkemizde en yaygın sigortanın araç sigortası olduğunu aktaran Mahir Bayyurdoğlu, araçta yüzde 30-40 olan sigortalı oranının küçük ve orta boy işletmeler KOBİ için hazırlanan paket sigortalarda yüzde 20, halk arasında 'deprem sigortası' olarak bilinen Doğal Afet Sigortaları Kurumu'nda DASK ise yüzde 15 civarında kaldığını dile getirdi. 

Hedef 500 dolar 
Bayyurdoğlu, Avrupa Birliği'ne AB giriş süreciyle birlikte ileride yükselecek yaşam standardına bağlı olarak sigortalılık oranlarının da artacağını tahmin ettiklerine dikkati çekerek, şunları söyledi 
"Şu anda üyesi olmaya çalıştığımız Avrupa Birliği ülkelerinde kişi başı sigorta primi üretimi bin 200 dolar, en yakın komşumuz Yunanistan'da 300 dolar, Türkiye'de ise 67 dolar civarında. Kişi başına milli gelir 3-4 bin dolar olursa, kişilerin sigortaya ayıracak parası da olmaz. Ancak, önümüzdeki 10 yılık sürede refah seviyesinin yükselmesine ve kişi başına milli gelirin 12-15 bin doları bulmasına paralel olarak kişi başı sigorta primi üretiminin 500 dolar olacağını tahmin ediyoruz." 

DASK'a duyarsızız 
Bayyurdoğlu, Türkiye'de birçok ilin birinci derece deprem riski taşıdığına dikkati çekerek, "Bunun acı örnekleri yaşanmış olmasına rağmen halkımız halen zorunlu deprem sigortası konusunda duyarsız" dedi. 
Son depremlerde DASK'ın devreye girdiğini ve kişilerin kaybettikleri evin bedelini anında tahsil edebildiklerine dikkati çeken Bayyurdoğlu, bu örneklerin de deprem sigortasına ilgiyi artırmaya yetmediğini anlattı. 

Oran yüzde 15'te kaldı 
Türkiye'de deprem sigortası yaptırma oranının yüzde 15 civarında kaldığını belirten Anadolu Sigorta Genel Müdürü, önemli bir deprem kuşağındaki İstanbul'da bile, halen binaların yüzde 74'ünün sigortasız olduğunu vurguladı. 


</TEXT>
</DOC>
