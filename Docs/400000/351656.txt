<DOC>
<DOCNO> 351656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/ekonomi/eko03.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trilyoner sayısı 5 bin 185'e çıktı 
</HEADLINE>
<TEXT>


Bankalarda 1 trilyon liranın üzerinde mevduatı bulunan gerçek kişi sayısı geçen yıl sonunda 5 bin 185'e yükseldi 


Türkiye'deki bankalarda 1 trilyon liranın üzerinde mevduatı bulunan Türk vatandaşlarının sayısı geçen yıl 737 kişi daha artarak 5 bin 185'e kadar ulaştı. 
Bankacılık Düzenleme ve Denetleme Kurumu'nun BDDK verilerine göre, 2003 yılında gerçek kişilere ait 1 trilyon liranın üzerinde mevduat bulunan hesapların sayısı 4 bin 451 düzeyinde bulunuyordu. 2004 yılında 737 yeni trilyoner hesap daha oldu. 
Yurtdışı kaynaklı, başka bir ifadeyle yabancılara ait ve 1 trilyon liranın üzerinde mevduat bulunan hesapların sayısı ise 320'den 425'e kadar çıktı. 
BDDK'nın verilerine göre 2004 yılı sonu itibariyle Türkiye'deki mevduat bankalarında bulunan toplam 191 katrilyon liralık mevduatın yüzde 31.6'sını oluşturan 60 katrilyon liralık kısmı 1 trilyon lira ve üzerinde mevduat bulunan kişi ve şirketlere ait 12 bin 360 hesapta kontrol ediliyor. 

Yabancının parası 
2004 sonu itibariyle 62.5 katrilyon lira olan TL tasarruf hesaplarının 7.9 katrilyon liralık kısmı 1 trilyonun üzerindeki hesaplarda kontrol ediliyor. Hesap başına ortalama 1.5 trilyon liralık mevduat düşüyor. 2003 yılı sonunda ise söz konusu hesaplarda 4.9 katrilyon liralık mevduat bulunuyordu ve hesap başına ortalama mevduat 1.1 katrilyon lira düzeyinde hesaplanmıştı. 
Yabancılara ait 5.4 katrilyon liralık döviz mevduatının da yüzde 29'u 1 trilyon liranın üzerindeki mevduat hesaplarında tutuluyor. 

80 milyon hesap var 
BDDK'nın verilerine göre, Türkiye'deki bankalarda toplam 80 milyon 87 bin adet hesap bulunuyor. Gerçek ve tüzel kişilerle yabancılara ait söz konusu hesapların 77 milyon 788 bini 10 milyar liraya kadar mevduat bulunan hesaplardan oluşuyor. 
1 milyon 692 bin hesapta 11 milyar - 50 milyar lira, 549 bin 123'ünde 51 milyar - 250 milyar lira, 243 bin 988'inde ise 251 milyar lirayla 1 trilyon lira arasında para bulunuyor. 
Toplam mevduatın yüzde 15.3'ü'nü oluşturan 29.2 katrilyon lirası 0 - 10 milyar lira, yüzde 10.1'ini oluşturan 19.3 katrilyonu 11 milyar - 50 milyar lira, yüzde 21.4'ünü oluşturan 40.9 katrilyonu 51 milyar - 1 trilyon lira arasındaki hesaplarda kontrol ediliyor. 
2004 yılında 1 trilyon liranın altında mevduat bulunan hesapların toplam mevduat içerisindeki payı 2003 yılına göre azalırken, 1 trilyon liranın üzkerindekilerin payında artış gözlendi. 


</TEXT>
</DOC>
