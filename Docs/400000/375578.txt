<DOC>
<DOCNO> 375578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur08.html </URL>
<DATE> 2005/09/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Köprüden uçak geçti... 
</HEADLINE>
<TEXT>

     Bir işadamı tarafından kafeterya yapılmak üzere satın alınan Boeing 727 tipi yolcu uçağı, karayoluyla Atatürk Havalimanı'ndan Kartal'a götürüldü. 
     İşadamı Ali Rıza Aksu tarafından bir ABD firmasından satın alınan Boeing 727 tipi yolcu uçağı, Atatürk Havalimanı'nda TIR'a yüklenmeden önce kanatları, burun kısmı ve lastikleri ile bazı parçaları söküldü. Daha sonra, uçağın gövdesi ve kanatları iki TIR'a, diğer parçaları da kamyonlara yüklendi. 
     Atatürk Havalimanı'ndan saat 01.00 sıralarında hareket eden araçlar, TEM Otoyolu'ndaki yaklaşık 3 saatlik yolculuktan sonra Fatih Sultan Mehmet Köprüsü'ne ulaştılar. 
     Polis ekiplerinin kontrolünde gişelerin yan tarafından geçirilerek Anadolu Yakası'na ulaştırılan araçlar, saat 07.00 sıralarında kafeterya olarak kullanılacağı Kartal Rahmanlar Sahili'ne geldiler. 
     TIR üzerindeki uçağın yolculuğu sırasında altından geçirildiği üst geçitlere çarpmamasına ve olası bir kazaya yol açmamasına dikkat edildi. 
     İşadamı Ali Rıza Aksu, gazetecilere yaptığı açıklamada, yurtdışı gezileri sırasında bazı uçakların restoran ve kafeterya olarak kullanıldığını görünce kendisinin de Türkiye'de bir uçak satın alarak kafeterya olarak kullanmaya karar verdiğini söyledi. 
     İnternet yoluyla irtibat kurduğu bir ABD firmasından uçuştan men edilen yolcu uçağını satın aldığını anlatan Aksu, ''Türkiye'de halkın yüzde 90'ı uçağa binmiyor. Mesela benim çocuğum 'Baba uçak nasıl bir şeydir, içi nasıldır ' gibi sorular soruyor. Tüm bunlar benim kafama takıldı. Bundan dolayı 3 senedir böyle bir çalışmanın içindeyim. Bu çalışmalar sırasında nasip oldu aradık ve bu uçağı bulduk'' dedi. 
     Aksu, 1984 yılında THY tarafından ithal edilen bu uçağın, TOP Air ile bir başka havayolu firmasına ve bir ABD firmasına satıldığını anlattı. Kendisinin de uçağı ABD firmasından 37 bin 500 dolara satın aldığını belirten Aksu, şunları söyledi 
     ''Uçağı 3 aylık bir görüşme sonucu satın aldım. 13 bin dolar nakliye masrafı var. Ayrıca bunun haricinde de uçağın havaalanında sökülmesi gibi çeşitli masraflarım oldu. Bunlarla birlikte uçak şu ana kadar bana yaklaşık 67 bin dolara mal oldu.'' Yolcu uçağını Rahmanlar'da kafeterya olarak kullanacağını ifade eden Ali Rıza Aksu, şunları kaydetti 
     ''Uçak kafeterya olarak, çevresi de çay bahçesi olarak halkın hizmetinde olacak. Kafeteryanın hizmete girebilmesi için yaklaşık 20-25 gün zamana ihtiyacımız var. Çünkü uçağın sökülmüş parçaları yerine takılacak. Çevre düzenlemesi yapılacak ve ardından hizmete sunulacak.'' Aksu, çayın fiyatının ise çay bahçelerindeki en düşük çay fiyatı olacağını belirtti. 
     
</TEXT>
</DOC>
