<DOC>
<DOCNO> 354129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur35.html </URL>
<DATE> 2005/06/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Sokakta yürürken kafasına kurşun 'düştü' 
</HEADLINE>
<TEXT>

     ULAŞ YILDIZ Radikal 

Esenler'de 15 Haziran'da esrarengiz bir silahlı yaralanma olayı meydana geldi. Annesiyle yolda yürüyen Nuray Kelebek birden bire yere yığıldı. İlk müdahaleyi yapan hastane 'sara krizinden' şüphelendi ama tomografi sonucu şaşırtıcıydı. Genç kızın kafasında bir kurşun vardı. 
     15 Haziran Çarşamba günü akşam saat 20.30 sıralarında hava tam kararmamışken, konfeksiyon atölyesinde çalışan 18 yaşındaki Nuray Kelebek ile annesi Pakize Kelebek bir tanıdıklarına gidiyordu. Kazım Karabekir Mahallesi 5. Cadde'deki 37. sokağın başına geldiklerinde Kelebek birdenbire yere yığıldı. Annesi ne olduğunu anlayamadı. İlk aklına gelen kızının bayıldığıydı. Olay yerine yakın bir kahvede bulunan dayısı gelerek, Kelebek'i Esenler Güney Hastanesi'ne götürdü. Kelebek hastaneye götürüldüğünde alnı kanıyordu. Kafasını oynatıyor, gözlerini oğuşturuyor ama konuşamıyordu. Annenin olayı anlatması üzerine doktorlar kızın 'sara krizi geçirmiş' olabileceğini söyledi ve hemen Çapa Tıp Fakültesi Hastenesi'ne sevk etti. 
     
     Kurşun çıkarılamıyor 

     Çapa Tıp Fakültesi'nde genç kız tomografiye alındı. Tomografi makinesine girer girmez doktor bir metal cisim gördü. Anneye kızının kafasında toka varsa çıkarmasını istedi. Annenin 'Toka yok' demesi üzerine, doktor kızının kafasını tutan anneden parmağındaki yüzüğü çıkarmasını istedi. Bunun üzerine amca oğlu Bülent Aktaş genç kızın kafasını tuttu. Ancak metal cisim yine makinede beliriyordu. Tomografi sonunda da metalin mermi çekirdeği olduğu anlaşıldı. 
     Tomografi raporuna göre kurşun Kelebek'in alnından girmiş, kulağının arkasında kalmıştı. Bunun üzerine Kelebek ameliyata alındı. Ancak umut yoktu. Çünkü kurşun riskli bir bölgedeydi. Alınması halinde genç kızın hayatı tehlikeye girecekti. Bu nedenle ilk ameliyatta kurşun alınmadı. Dün bir süreliğine yoğun bakımdan çıkarılan Kelebek herhangi bir tepki vermeyunce yeniden yoğun bakıma alındı. Kelebek'in belirli bir iyileşme sürecine girdikten sonra kurşunu almak için ameliyat edileceği öğrenildi. Doktorları, yaşama ihtimalinin binde bir olduğunu söyledi. 
     Anne Pakize Kelebek, "Herhangi bir ses duyulmadı. Alnı kanıyordu ama yere çarptığını sandık. Biliyorum Allah kızımı bana bağışlayacak" dedi. Amcasının oğlu Bülent Aktaş ise, "Olay yerinin 25 metre ötesinde kamera var. Polisler bize 'Kızın düşme anı, çevredeki hareketlilik kamera görüntülerinde var. Ama ateş edilmeyle ilgili hiçbir şey yok' diyor. Kapkaç bitti, şimdi de vurkaç başladı" diye konuştu. 
     
     Kamera kaydı yok 

     Emniyet yetkilileri ise olayla ilgili herhangi bir kamera kaydının olmadığını açıkladı. Kurşunun nerden ve hangi mesafeden geldiğinin ancak Adli Tıp incelemesi sonucu ortaya çıkacağını belirten yetkililer, şu bilgileri verdi "Bir kilometre çapındaki bir alandan havaya sıkılan serseri bir kurşun isabet etmiş olabilir. Çünkü havaya sıkılan bir kurşun 400-500 metre yükseldikten sonra kavisle düşer ve bir insana denk gelirse genelde kafaya isabet eder. Burada da kurşun alından girip kulağın arkasında kalmış." 
     
     Taksim'de de olmuştu 

     Nuray Kelebek'in yaşadığı olayın benzeri, 3 Mart 2004'te Beyoğlu'nda yaşanmıştı. İstanbul Üniversitesi Hukuk Fakültesi öğrencisi 25 yaşındaki Önder Babat, üç arkadaşıyla yürürken kafasına sıkılan tek kurşunla öldü. Babat'ın ailesi ve arkadaşları, ölümün siyasi bir dergi önünde yaşanması ve Önder Babat'ın üniversitedeki eylemlerde yer almasından dolayı, olayın siyasi bir cinayet olduğunu söylemişti. 
     Polise göre ise olaya Gençlerbirliği-Parma maçı sonrası kutlama yapanların havaya sıktığı bir kurşun sebep olmuştu. Otopside Babat'ın başında dokuz milimetre çapında bir mermi çekirdeği bulunmuştu. 
     Adli Tıp raporuna göre ise, Babat'ın direkt atışla hedef alındığı, büyük olasılıkla aynı sokakta bir binanın içinden veya susturucu takılmış bir namludan çıkan, yüksek enerjili dokuz milimetre çapında bir kurşunla vurulduğu belirlenmişti. 
     
</TEXT>
</DOC>
