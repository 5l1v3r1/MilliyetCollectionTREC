<DOC>
<DOCNO> 391616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/spor/spo02.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şans var, ama az' 
</HEADLINE>
<TEXT>


Fenerbahçe Teknik Direktörü Daum, Schalke yenilgisiyle büyük avantaj kaybettiklerini söyledi, "Gerçekçi konuşmak gerekirse matematiksel olarak gruptan çıkma şansımız var, ama bu hatalarla değil" dedi 

RECAİ AKSU 


Schalke karşısında alınan yenilgi, Fenerbahçe Teknik Direktörü Daum'un hayallerini yıktı. Luciano'nun atılması sonrasında, Mehmet Yozgatlı'yı oyuna soktuğunu ve futbol olarak eşitliği yakaladıklarını belirten Alman çalıştırıcı, "İkinci futbolcumuzun da kırmızı kart görmesi işimizi zorlaştırdı. Çünkü hem ofansa, hem de defansa bakmak zorundaydık. Buna rağmen 8 kişilik saha oyuncusuyla, 11 kişiye göre daha iyi oynadığımız dönemler oldu" dedi. 
Yabancı kontenjanının kendileri açısından çok önemli dezavantaj olduğunu vurgulayan Daum, rakiplerinin sınırlandırma olmadan yabancı oynatabildiğini, ancak kendilerinin bu şansı bulunmadığını söyledi. Fenerbahçe'nin teknik patronu, bunu, cezalı oyuncuların fazlalığında daha çok hissedeceklerini ifade etti. 

'Kovulmam gerekir ' 
Daum, grupta kalan maçlarla ilgili olarak şunları söyledi 
"Uluslararası anlamda futbolun nasıl oynandığını ve gerçekleri biliyorum. Matematiksel şansımız var ama gerçekçi olmak gerekirse, az olduğunu söyleyebilirim. 88. dakikada beraberliği yakalayabileceğimiz anda dönen top, ikinci gole neden oldu. Bu hataları yapmamamız gerekir ki, uluslararası alanda bir yerlere gelelim. Bundan sonra kalan iki maç için herkes benden umutlu mesajlar bekliyor. Ama ben iddialı konuşmayacağım. Bu karşılaşmaları kazanma şansımız var, ama bu hatalarla değil." 
Alman çalıştırıcı, son olarak Schalke yenilgisi kendi açısından yorumlayıp, "Türkiye'yi tanıdığım kadarıyla hocanın görevine son verilmesi gerekir" ifadesini kullandı. 

'Bir değil, üç penaltı vardı' 

Fenerbahçe - Gaziantepspor maçında çaldığı penaltı nedeniyle büyük tartışma yaratan hakem Cem Papila çarpıcı açıklamalar yaptı. Papila, "O penaltıyı benden başka kim verirse versin, tartışılmazdı. Hedef ben olduğum için bu kadar konuşuyorlar. İvanov'un Alex'e müdahalesine penaltı vermeyeceğiz de hangisine vereceğiz" dedi. 
Kararında hissiyat ve taraflılık olmadığını da belirten Cem Papila, "Bu penaltıyı Gaziantepspor'a verebilir miydi, diyorlar. Her takıma, maçın her dakikasında penaltı verebilirim. Bugün televizyon programlarında resmen propaganda yapıyorlar. Evet, o pozisyonda 1 değil, 3 penaltı birden var. İvanov topa girmiyor, sağ ayağıyla rakibin sağ ayağına bastıktan sonra dönüyor, soluyla da basıyor, ardından engelleme ile faul pozisyonunu tamamlıyor. Pozisyonda açım ve mesafem iyiydi. İyi de gördüm. Görmediğim bir pozisyonda karar vermedim" diye konuştu. 


</TEXT>
</DOC>
