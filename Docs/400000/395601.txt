<DOC>
<DOCNO> 395601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonyas19.html </URL>
<DATE> 2005/11/16/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Mike Tyson'lı yemekli toplantı savaş alanına döndü 
</HEADLINE>
<TEXT>

     Eski dünya ağır sıklet boks şampiyonu Amerikalı Mike Tyson'ın İngiltere'nin Derby kentinde katıldığı yemekli toplantı büyük bir arbedeye dönüştü. 
     Derby kenti polisi, Tyson'ın Heritage otelinde katıldığı özel yemekli toplantıda ''büyük bir kavga'' çıktığı ihbarı üzerine, olaya müdahale ettiğini bildirdi. 
     Sandalyelerin havada uçuştuğu, masaların ters çevrildiği, ortalığın savaş alanına döndüğü kavgaya en az 20 kişinin katıldığı, kafasında şampanya şişesi kırılan bir kişinin hastaneye kaldırıldığı belirtildi. 
     İngiliz basını, eski İngiliz ağır sıklet boks şampiyonu Frank Bruno'nun da katıldığı yemekli gecede, boks dünyası ve Tyson'a ait hatıra eşyaları için açık artırma düzenlendiği sırada kavganın başladığını yazdı. 
     Arbede sonrasında tutuklanan olmadığı, polisin kavgaya karışanları bulmak için araştırma yaptığı kaydedildi. 
     Önemli maddi hasarın meydana geldiği Heritage oteli ise yorum yapmaktan kaçındı. 
     İngiltere'deki ilk özel yemekli toplantısına dün akşam çıkan Mike Tyson, daha sonra Birmingham, Manchester ve Londra'da da benzer yemekli toplantılarda boy gösterecek. 
     Tyson, geçen hafta da Brezilya'nın Sao Paulo kentinde bir televizyon kanalının kameramanına saldırmaktan gözaltına alınmıştı. 
     Polis, Amerikalı boksörün kentin lüks bir barında eğlenirken kendisini görüntüleyen gazetecilere saldırdığını, bir muhabirin kamerasındaki kaseti zorla aldığını açıklamıştı. 
     
</TEXT>
</DOC>
