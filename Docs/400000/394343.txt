<DOC>
<DOCNO> 394343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun23.html </URL>
<DATE> 2005/11/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Paris'te 4 Türk genci olaylara karıştıkları gerekçesiyle mahkum edildi 
</HEADLINE>
<TEXT>

     Fransa genelinde meydana gelen şiddet olaylarına karıştıkları gerekçesiyle Paris bölgesinde en az 4 Türk gencinin mahkum edilip, cezaevine gönderildiği öğrenildi. 
     A.A muhabirinin yetkililerden aldığı bilgiye göre, gençler 4 ay hapis cezasına mahkum edildi. 
     Bu cezaların süresinin, daha sonraki duruşmalarda yapılacak itirazla düşürülmesi bekleniyor. 
     Yine Paris bölgesinde olaylara karıştığı gerekçesiyle gözaltına alınan Türk gençlerinin sayısının 5 civarında olduğu tahmin ediliyor. 
     Bu arada, Lyon kentinde de kesin teyit edilmemekle birlikte 3 Türk gencinin gözaltında tutulduğu bildirildi. 
     Adalet Bakanlığı tarafından yapılan açıklamaya göre, olayların çıktığı günden beri mahkum edilip, cezaevine gönderilenlerin sayısı 402, gözaltına alınanların sayısı ise 2416. 
     Konuyla ilgili A.A muhabirine bilgi veren Türk Büyükelçiliği yetkilileri, Fransa'da yaşayan Türk toplumunun olaylara karışmadığını belirtiyorlar. 
     Türk toplumunun şiddetti kınadığını ve olayların dışında kaldığını kaydeden yetkililer, olası vakaları da münferit olarak niteliyor. 
     Fransa'da 40 bini Paris ve banliyölerinde olmak üzere yaklaşık 400 bin Türk vatandaşının yaşadığı tahmin ediliyor. 
     
     LYON'DA GECE SOKAĞA ÇIKMA YASAĞI 

     Bu arada, ülkenin üçüncü büyük kenti olan Lyon kentinde, yaşı küçükler için saat 22.00 ile 06.00 arasında dışarı çıkma yasağı ilan edildi. 
     İlan edilen 2 günlük gece sokağa çıkma yasağı, Lyon etrafındaki 10 kasabada da yürürlükte olacak. 
     Fransa genelinde, 30 büyük kent ve kasabada gece sokağa çıkma yasağı devam ediyor. 
     Paris polisi, güvenlik gerekçesiyle başkentteki toplantı ve yürüyüşlerin yasaklanması kararlaştırmıştı. Başkentin güvenliğini sağlamak için yaklaşık 3 bin polisin seferber olduğu belirtiliyor. 
     Dün gece meydana gelen şiddet olaylarında 502 araç yakılmıştı. 
     Son gelişmeler, şiddet olaylarının Paris'te azalırken, diğer kentlerde arttığı gösteriyor. 
     Fransa'da, iki hafta önce başkent Paris'te iki göçmen gencin polisten kaçarken elektrik akımına kapılarak ölmesinin ardından çıkan olaylar, daha sonra ülkenin diğer kentlerine yayılmıştı. 
     Hükümet, salı günü, valilere sokağa çıkma yasağı ilan etme yetkisi verebilmek için Olağanüstü Hal Yasası'nın yürürlüğe sokmuştu. 

     
</TEXT>
</DOC>
