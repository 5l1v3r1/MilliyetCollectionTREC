<DOC>
<DOCNO> 356531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun07.html </URL>
<DATE> 2005/06/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
KKTC turizm ilanlarına yönelik yasak İngiliz Yüksek Mahkemesi’nde 
</HEADLINE>
<TEXT>

     Hilal YILMAZ LONDRA, DHA 

      İNGİLTERE’nin başkenti Londra’da otobüs ve metro gibi ulaşım araçları ile halka açık yerlerdeki KKTC turizm afişlerinin yasaklanmasıyla ilgili olarak Kuzey Kıbrıs Turizm Merkezi ve KKTC’ye paket turlar düzenleyen Paradise Found Travel turizm şirketi tarafından açılan davada, savunma avukatı yasağın ardında siyasi nedenler bulunduğunu ve söz konusu yasağın kanunlara aykırı olduğunu belirtti. 
     
     İFADE ÖZGÜRLÜĞÜNE YÖNELİK BİR SALDIRI 
     İngiliz yüksek Makemesi’nde yapılan duruşmada söz alan Avukat Michael Beloff, Londra Ulaştırma İdaresi TfL tarafından getirilen yasağın, ifade özgürlüğünü koruma altına alan İnsan Hakları Sözleşmesi’nin 10’uncu maddesinin ihlali olduğunu da vurguladı. Beloff, yargıçtan bu yasağın ’mantıksız ve geçersiz’ olduğuna hükmetmesini istedi. 
     Michael Beloff, KKTC’nin sadece Türkiye tarafından tanındığını ancak KKTC turizmini tanıtan şirketlerin İngiltere’de 20 yılı aşkın süredir yoğun reklam kampanyaları yürüttüğünü söyledi. 
     
     ’İLANLARI ŞİKAYET EDEN COLEMAN RUM TARAFINI TUTUYOR’ 
     Geçen kasım ayında TfL, Büyük Londra Meclisi Başkanı Brian Coleman’dan gelen bir ’şikayet’ üzerine, KKTC Turizm Merkezi’ne ait ilanların kendi denetimlerindeki metro, otobüs ve açık alanlarda kullanılmasını yasaklamıştı. Londra Ulaştırma İdaresi yetkilileri, "Kuzey Kıbrıs reklamları, TfL’in ’reklamlar insanları rencide etmemeli’ şeklindeki politikasını ihlal ediyor" iddiasında bulunmuştu. 
     Avukat Beloff, kullanılan bir ilanla ilgili tek şikayetin Coleman’dan geldiğini belirterek, Coleman’ın, ’Londra siyaset çevrelerinde güçlü bir isim’ olarak tanındığını ve Kıbrıs sorununda Rum tarafını tuttuğunu söyledi. Beloff ayrıca, TfL’in, İngiliz Dışişleri Bakanlığı tarafından KKTC ile ilgili bir sağlık uyarısı yapıldığını söylediğini, ancak böyle bir durum bulunmadığını belirtti. 
     
     KKTC’NİN LONDRA TEMSİLCİSİ KORHAN HAKKIMIZI ARIYORUZ 
     KKTC’nin Londra Temsilcisi Namık Korhan ise DHA’ya yaptığı açıklamada, Rumlar tarafından başlatılan girişimin Kıbrıs Türküne haksızlık olduğunu söyledi. Korhan, "Hakkımızı arıyoruz. Tek istediğimiz Kıbrıs Türküne de Rumlara olduğu gibi eşit şartlar verilmesidir. Bize eşit şartlar sunsunlar, biz de kendimizi ispat edelim. Hakkımızı mahkemede aramak zorunda bırakıldık. Umarım hakkımızı geri alırız. Umutluyuz" dedi. 
     Rumların böyle bir girişim başlatmasının nedenini, İngiltere’den Kuzey Kıbrıs’a akın eden turist sayısındaki artış olduğunu belirten Korhan, "İngiltere’deki turizm ofisimizin yoğun çalışmaları sonucunda son 3-5 yılda İngiltere’den KKTC’ye giden turist sayısında yüzde 40’lık bir artış oldu. Bu artış Rumları endişelendirdi. Annan Planı’nı reddettikten sonra, Kuzey’deki toprakların Türkler tarafından ekonomik amaçlı kullanılmasını istemiyorlar. Kuzey Kıbrıs’a yönelen turist akınından endişe duyuyorlar, çünkü onların da ekonomileri turizme bağlı" diye konuştu. 
     
     ’RUMLAR PROPAGANDADA OLDUKÇA İLERİ’ 
     Bu girişimin arkasında siyasi nedenler olduğunu kaydeden Namık Korhan, "Güney Kıbrıs ve Yunanistan maalesef propagandada çok ileri gitmiş ülkeler" dedi. Gerek Kıbrıs’ta, gerekse anavatandaki tüm Türkleri birleşmeye davet eden Korhan, "Bizler ne yazık ki birlik olamıyoruz. Halbuki Rumlar bir araya gelip bu reklamların durdurulmasını sağlayabiliyor. Propagandada da çok başarılı olduklarını kabul etmek lazım. Bundan ders almalı ve biz de karşı argümanlarla haklarımızı savunmalıyız" dedi. 
     
     KIBRISLI TÜRKLERDEN PROTESTO BU BİR İNSANLIK AYIBIDIR 
     KKTC’nin Londra’daki ilan yasağına bir tepki de İngiltere’de yaşayan Kıbrıslı Türklerden geldi. Kıbrıslı Türklerin kurduğu ’Embargoed’ Ambargolu adlı insan hakları grubu, davanın görüldüğü Yüksek Mahkeme’ye giderek burada bir protesto gösterisi düzenledi. TfL’i protesto eden grup, girişimin insan haklarına yapılmış bir darbe olduğunu belirterek, kaldırılan KKTC turizm reklamlarının tekrar konmasını istedi. 
     Grubun başkanı Suzan Nuri, "Amacımız Kıbrıs Türkünün haksızlıklara boyun eğmediğini göstermektir. Çifte standart uygulayan TfL bu kararından dolayı utanç duymalı ve geri adım atmalıdır. Bu bir insan hakları ayıbıdır. Bizler Ada’daki her iki topluma da eşit şartların sunulmasından yanayız’ dedi. 
     ’Embargoed’ adlı grup, Kuzey Kıbrıs’a uygulanan ambargoların kaldırılması amacıyla daha önce de protesto gösterileri düzenlemişti. 
     İlan yasağıyla ilgili davanın sürdüğü belirtildi. 
     
</TEXT>
</DOC>
