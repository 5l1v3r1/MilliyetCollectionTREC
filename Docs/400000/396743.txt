<DOC>
<DOCNO> 396743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy10.html </URL>
<DATE> 2005/11/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Emin Şirin Başbakan Kuzey Irak için tezkere getirsin 
</HEADLINE>
<TEXT>

     Güneydoğu’da yaşananlar karşısında Başbakan Recep Tayyip Erdoğan’ın verdiği tepkinin samimi olmadığını savunan ANAP İstanbul Milletvekili Emin Şirin, hükümetin 3 yıllık iktidarında boş söylemler vakit geçirdiğini, İstanbul’la uğraşırken Güneydoğu’ya tek kuruşluk yatırım yapmadığını söyledi. Şirin, yarın Başbakan Erdoğan’ın silahlı kuvvetlerin gerektiğinde Kuzey Irak’a girmeye hazır olmasını sağlayacak tezkere ile Meclis’e gelmesini istedi. 
     TBMM’de basın toplantısı düzenleyen ANAP İstanbul Milletvekili Emin Şirin, "Başbakanımız dün akşam Van’a gitmiş, nihayet" dedi. Başbakan Erdoğan’ın, orada belki olayların nasıl geliştiğini anlayabileceğini belirten Şirin, "Ama zor, çünkü Tayyip Erdoğan önyargılıdır ve samimi değil. Devletin güvenliğinden ziyade, bazı başka ayrılıkçı fikirlere prim verir şekilde davranmakta ve konuşmaktadır" dedi. 
     
     ERDOĞAN’I VATANSEVERLİK YARIŞINA ALMAZLAR 
     Başbakan Erdoğan’ın sık sık dile getirdiği "Bizimle vatanseverlikte kimse yarışamaz" sözlerini anımsatan Şirin, "Hoş ortada böyle bir yarış yok, ama böyle bir yarış olsa, bırakın Tayyip Erdoğan’ın bu yarışı kazanmasını, Erdoğan’ı bu yarışa almazlar bile. Tayyip Erdoğan vatanseverlik yarışına giremez" dedi. Erdoğan’ın söylemlerinin PKK ve Öcalan ile benzerlik gösterdiğini öne küren Şirin, "Bu otorite boşluğunda, bu AB hayranlığı içinde küstahlaşan çok oluyor, konuşuyorlar. Bizde kim olduklarını daha da yakından görüyoruz. Daha doğrusu, biz bunu senelerdir görüyorduk da, halka anlatamıyorduk. Şimdi halk da görmeye başladı. 
     Konuşuyorlar da neden konuşuyorlar, kimden cesaret alıyorlar. 
     Cesaret aldıkları makam veya ortam sadece AB’mi" diye konuştu. 
     "Cumhurbaşkanı’nın sanki bu olup bitenler başka bir ülkede oluyormuş gibi hiç ağzını açmaması" ve "Genelkurmay Başkanı’nın olanlar karşısında ’Ne korurum, ne suçlarım’ diye konuşarak kendini konudan soyutlamasının" da bunda etkisi olup olmadığını merak ettiğini belirten Şirin, hükümetin 3 yıllık iktidarında boş söylemlerle vakit geçirdiğini, İstanbul’la uğraşırken Güneydoğu’ya tek kuruşluk yatırım yapmadığını söyledi. "Şirin, "Türkiye’yi bu konuda getirdikleri nokta ortadadır. Problemin başı Tayyip Erdoğan ve anlayışıdır" dedi. 
     
     BAŞBAKAN ERDOĞAN YARIN TEZKERE GETİRSİN KUZEY IRAK İÇİN 
     Bülent Ecevit’in, Güneydoğu’daki olayları ABD’nin yaptırdığı şeklindeki sözlerini de bir soru üzerine değerlendiren Şirin, olayların "Kuzey Irak tarafından ihraç edildiğini" söyledi. Yarın Genel Kurul’da, aylarca çalışıp etkili olamayacak bir Meclis Araştırma Komisyonu kurulması kararı çıkması yerine, Başbakan Erdoğan’ın idari soruşturma sonuçlarını getirmesini istedi. Şirin, "Başbakan idari araştırma sonuçlarının yanında tezkereyle gelsin Meclis’e, biz de bunu destekleyelim. Tezkere geçsin ki silahlı kuvvetler gerektiğinde Kuzey Irak’a girebilmesi için hazır olsun" dedi. 
     
     DEMİREL VE ECEVİT’E 30-40 YIL YÖNETTİNİZ O ZAMAN AKLINIZ 
     NEREDİYDİ 
     Ecevit’in "Derin Devlet" sözlerini de yorumlayan Emin Şirin, "Şaşırıyorum bunları duyunca. Sanki 30-40 sene Türkiye’yi bu adamlar idare etmedi. Aklınız neredeydi o zaman, niye tedbirini almadınız " şeklinde konuştu. 
     
</TEXT>
</DOC>
