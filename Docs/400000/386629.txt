<DOC>
<DOCNO> 386629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko03.html </URL>
<DATE> 2005/10/14/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Bakan Coşkun "Türkiye'ye olan güven arttı" 
</HEADLINE>
<TEXT>

     Sanayi ve Ticaret Bakanı Ali Coşkun, ''40 yıllık çileli bekleyişten sonra 3 Ekim'de AB ile müzakerelerin başlamasıyla Türkiye'ye olan güven arttı'' dedi. 
     Bakan Coşkun, Salihli Organize Sanayi Bölgesi'nde OSB incelemelerde bulundu, OSB Müdürü Cevdet Eren'den bilgi aldı. 
     Coşkun, arıtma tesisi yapılması konusunda teşvik verdiklerini belirterek, ''Yeter ki siz çalışın. Biz tamamlarız. Biz Salihli'ye gelmesek de buradaki milletvekillerimiz buralarda yaşanan sıkıntıları bizlere iletmektedirler'' dedi. 
     Bakan Coşkun, daha sonra OSB'de bulunan Tulumbacıoğlu Zeytin İşleme ve Zeytinyağı Fabrikası'nın açılışını yaptı. 
     Cevdet Eren, halen 4 fabrikanın üretim yaptığını, 11 fabrikanın inşaatının devam ettiğini, 20 fabrikanın da önümüzdeki günlerde temellerinin atılacağını söyledi. 
     Altyapının yüzde 95'ini tamamladıklarını belirten Eren, ''Fakat altyapıda bir yıllık gecikme ile devam ediyoruz. Elektrik işlerini bitirdik. Organize sanayi bölgesi önündeki duble yolun bitirilmesini bekliyoruz. Doğalgaz Turgutlu İlçesi'ne kadar geldi. Bu zamana kadar altyapıya 5 trilyon liralık yatırım yaptık'' dedi. 
     Salkım A.Ş.'nin açılışına da katılan Bakan Coşkun, Salihli'deki gelişmeleri ve çalışmaları gördükçe mutlu olduğunu belirterek, şöyle konuştu 
     ''Ülkemiz önemli bir darboğazdan geçti. Uluslararası itibarı kaybolan Türkiye yeniden itibarını kazandı. Bu güven ortamında kalkınma hızla devam ediyor. Sanayi, ekonominin itici gücüdür. Tarım sektörüne dayalı sanayinin gelişmesine büyük önem vermekteyiz. Sanayileşmede bugün gelinen noktada özel sektörün başarısı büyüktür. Özel sektörde üretim arttıkça ülke ekonomisi de büyük ölçüde rahatlayacaktır. 
     Ülkemizde 3 yılda yapılan fabrika sayısında büyük artış olmuştur. Şu an teşvik almayan illerde sanayiciler biz haksız rekabetle karşı karşıya kaldık diyorlar. Yalnız bu o kadar da abartılacak bir nokta değil. Ülkemizde bugün çift rakamlı enflasyonu tek rakamlı enflasyon rakamı olan yüzde 8'lere indirdik.'' 
     
     ''TÜRKİYE'YE GÜVEN ARTTI'' 
     Bakan Coşkun, artık işsizlikle mücadele dönemini başlattıklarını, işsizliği önlemenin iki önemli faktörü olduğunu belirterek, şöyle konuştu 
     ''Bunlar yatırım ve üretimdir. Hızlı bir yatırım başladı. Ülke şantiyeye dönüştü. 40 yıllık çileli bekleyişten sonra 3 Ekim'de AB ile müzakerelerin başlamasıyla birlikte Türkiye'ye olan güven arttı. Yatırımcılar kapımızı çalmaya başladı. Yatırımcıların cazibesi haline geldik. Gelişmiş bölgelerde 100 tane fabrikanın açılışını yapmaktansa sanayi bakımından yeni gelişmekte olan Salihli gibi ilçelerimizde bir fabrika açmak bana daha büyük bir haz veriyor.'' Manisa Valisi Orhan Işın da Salihli'nin kendini tanıma ve tanıtma bakımından seferber olmuş en büyük ilçelerden biri olduğunu söyledi. 
     Coşkun, daha sonra sanayiciler, oda ve borsa başkanları ile basına kapalı toplantı yaptı. 
     
</TEXT>
</DOC>
