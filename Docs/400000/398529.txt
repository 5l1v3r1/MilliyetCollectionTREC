<DOC>
<DOCNO> 398529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/spor/axspo03.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar çileden çıktı 
</HEADLINE>
<TEXT>


Galatasaraylı taraftarlar maçtan sonra ortalığı birbirine kattı. "Yönetim istifa" diye tezahürat yapıp, koltukları kırarak sahaya atan sarı - kırmızılılar, Sportif A.Ş. binasını taş yağmuruna tuttu 

ERHAN TELLİ 


Galatasaray'ın mutlak galibiyet parolasıyla çıktığı maçtan mağlubiyetle ayrılması taraftarları adeta çileden çıkardı. Maç boyunca takımlarına büyük destek veren taraftarlar, hakem Serdar Tatlı'nın 90 dakikayı bitiren düdüğünün ardından toplu halde, "Yönetim istifa" şeklinde tempo tutarak protesto gösterileri başlattı. 
Kapalı tribünde bulunan sarı - kırmızılılar, çok sayıda koltuğu kırarak sahaya atarken, Galatasaraylı futbolculara büyük tepki gösterdiler. Bir süre stattan çıkmayan seyirciler, tepkilerini stat dışında da sürdürdüler. Galatasaray Sportif A.Ş. binasını taş yağmuruna tutan taraftarlar, güvenlik güçlerinin olaya müdahale etmesinin ardından dağıldı. Olaylarda Sportif A.Ş. binasındaki çok sayıda cam kırılırken maddi hasar meydana geldi. Arbede sırasında Galatasaraylı bir taraftar fenalaşarak baygınlık geçirdi. Öfkeli taraftarlar, Galatasaray yönetim kurulu üyesi Fatih Gökşen'e ait park halindeki arabayı da tekmeledi. 

Gerets, Daum'a imrendi 

Galatasaray Teknik Direktörü, "6 puan farkla zirvede olan Daum'un yerinde olmak isterdim" dedi, takımdaki aşırı motivasyonun yenilgiyi getirdiğini belirtti 

Galatasaray Teknik Direktörü Eric Gerets, Fenerbahçe Teknik Direktörü'ne imrendiğini itiraf etti, "Elbette 6 puan farkla zirvede olan Daum'un yerinde olmak isterdim" dedi. 
45 dakikalık süreçte rakibe gol dışında pozisyon vermediklerini, buna karşılık iki önemli fırsat yakaladıklarını ifade eden Belçikalı teknik adam, bundan dolayı mutlu olduğunu belirtti. 
Gerets konuşmasına şöyle devam etti 
"İlk yarının son dakikasında yediğimiz gol, bize gerçekten çok büyük yara verdi. Defansın hata yaptığını söyleyemem. O golü yerken takım olarak hatalıydık. İkinci devre bunu telafi etmemiz için daha atak, daha riskli bir görüntü sergiledik. Tabii bu istenilen düzeyde olmadı. Çok risk aldığımızdan dolayı, daha çok gol yiyebilirdik." 
Takımın yüksek motivasyon sergilediğini vurgulayan Gerets, "Zaten bu yenilgi de aşırı motivasyondan geldi. Umuyorum bu motivasyonla bundan sonraki maçları kazanacağız" yorumunu yaptı. 
Galatasaray Teknik Direktörü, Heinz'ı ilaç kullandığı için kadroya almadığını sözlerine ekledi. 

Rüzg r gibi geçti 

Galatasaray Başkanı, maçtan önce futbolcular ve teknik heyete başarı dileğinde bulunup stadı terk etti. Kararından geri adım atmayan Özhan Canaydın mücadeleyi kulüp binasında izledi 

Galatasaray Kulübü Başkanı Özhan Canaydın dün akşam Ali Sami Yen Stadı'ndan adeta rüzg r gibi geçti. Milliyet'e hafta arasında yaptığı özel açıklamada, İstanbul İl Spor Güvenlik Kurulu'nun derbilerde rakip taraftarların maça alınması yönünde aldığı kararı protesto etmek için karşılaşmaya gelmeyeceğini açıklayan Başkan Canaydın geri adım atmadı. Maç öncesi Ali Sami Yen'e gelen Canaydın, futbolcular ve teknik heyete başarı dileğinde bulundu. Özhan Canaydın, "Bu maçta sizinle birlikte olamayacağım. Hepinize başarılar diliyorum" dedikten sonra futbolcuları tek tek öperek stattan ayrıldı. 
Mecidiyeköy'de bulunan sarı - kırmızılı kulüp binasına giden Başkan Özhan Canaydın karşılaşmayı burada izlemeyi tercih etti. Galatasaray'ı maçta İkinci Başkan Ergun Gürsoy temsil etti. Fenerbahçe Başkanı Aziz Yıldırım da Disiplin Kurulu'nun kendisine verdiği hak mahrumiyeti cezası nedeniyle maça gelmedi. Derbi maçta protokol tribünü tıklım tıklım doldu. Başbakan Yardımcısı Mehmet Ali Şahin'in yanı sıra UEFA Asbaşkanı Şenes Erzik ile Futbol Federasyonu eski başkanı Haluk Ulusoy da prokotol tribününde karşılaşmayı izledi. 

Kazanan sağduyu oldu 

İsviçre maçlarıyla gerilen Türkiye, iki ezeli rakibin fair play ile örtüşen, dostça yaklaşımıyla gevşedi 

Dünyanın sayılı derbileri arasında gösterilen "Galatasaray - Fenerbahçe" rekabetinde bu kez kazanan centilmenlik oldu. İki takımın yöneticileri de, hafta boyunca tansiyonu yükseltecek açıklamalar yapmaktan kaçındı. Daha önceki derbilerin aksine, olaylar futbolun önüne geçmedi. Centilmenliğin ön planda oluşu sevindiriciydi. 
Fenerbahçe kafilesi stada geldiğinde, alışık olmadığı bir jestle karşılandı. Galatasaray yönetimi tarafından görevlendirilen yetkililer, İdari Menajer Volka Ballı'ya çiçek verirken, yönetici ve oyunculara da kolonya tutup, çikolota ikram etti. Sarı - kırmızılılar bu şekilde, yolculuk sırasında bir grup taraftarın otobüse attığı yabancı maddeler nedeniyle endişelenen misafirlerin de gönlünü almayı başardı. 
FIFA gözlemcilerinin de yakın takibe aldığı Ali Sami Yen'deki randevuda iki ezeli rakip sınıfı geçerek, alkışları topladı. 

Karan'dan ayrılık sinyali 

Fenerbahçe maçının 59. dakikasında Ergün'ün yerine gol umudu olarak sahaya sürülen Ümit Karan üstü kapalı hocasına sitem etti. Tecrübeli oyuncu, "Her zaman yedek kalınca, oyuna sonradan girip, gol atacaksınız diye bir kural yok. Ben joker futbolcu değilim" diye konuştu. Ümit, Galatasaray'dan ayrılıp ayrılmayacağı şeklindeki soruya ise "Yurt dışından teklifler alıyorum. Devre arasında bunları değerlendirebilirim" cevabını verdi. 

Maçtan önce sürpriz kriz 

Galatasaray Teknik Direktörü Eric Gerets ile Fenerbahçe'nin hocası Christoph Daum arasında maç öncesi kriz yaşandı. Daum, Gerets'in yanına gelerek elini sıkmasını beklerken Belçikalı hoca önce Alman teknik adama hamle yaptı ancak daha sonra yanına gitmekten vazgeçti. Gerets her zamanki yedek kulübesini de değiştirerek şeref tribününün önündeki kulübeye yöneldi. Bunun üzerine Fenerbahçeli yedek futbolcular burayı terk etti. 

Vızıltı gibi geldi 

Galatasaray İkinci Başkanı Ergun Gürsoy, istifa çağrıları için ilginç yorumlar yaptı. Gürsoy, "İstifa etsek bile bu yönetim Galatasaray'ı seçime götürür, tüzük bunu emreder. Bizim istifa etmemiz bir şey kazandırmaz. İstifa etmiş olarak yolumuza devam ederiz. Mart ayına kadar bir başka yönetici gelmez. Boşuna vız vız bağırmanın anlamı yok. Biraz düşünsün insanlar, bilinçli olsunlar. Yeri geldiği zaman istediklerine oy verirler. Bu bir savaş değil, futbol. Kazandığımız zaman da olacak kaybettiğimiz zaman da... Futbolcular ellerinden geleni yaptı, ama olmadı" dedi 

Hasan Şaş bitiremedi 

Galatasaray'da, belindeki sakatlığı yüzünden mücadele öncesi iğne vurularak sahaya çıkan Hasan Şaş ilk yarıyı güçlükle tamamladı. İlk yarıda varlık gösteremeyen yıldız futbolcu, ağrılarının artması üzerine yerini Sabri'ye bırakmak zorunda kaldı. Teknik Direktör Eric Gerets Heinz ve Altan'ı kadroya almazken, yedek soyundurduğu Ümit Karan'ı ikinci devrede sahaya sürdü. 

PAF maçı Aslan'ın 

Derbi öncesi ilk heyecan PAF Ligi'nde yaşandı. Liderlik koltuğunda oturan Galatasaray, Florya Metin Oktay Tesisleri'nde oynanan maçta Fenerbahçe'yi 4-1 mağlup ederek zirvedeki yerini sağlama aldı. Sarı - kırmızılı takımın gollerini penaltıdan Arda, Özgürcan 2 ve Fenerbahçeli Taha kendi kalesine attı. Konuk sarı - lacivertli takımın tek sayısını Emir kaydetti. 


</TEXT>
</DOC>
