<DOC>
<DOCNO> 397795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/guncel/gun06.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İçki yasağına ilginç yorum 
</HEADLINE>
<TEXT>


AFP, bazı AKP'li belediyelerin içki yasaklarını işlediği haberinde, "Erdoğan belediye başkanı seçildiğinde İstanbul'da benzer yasaklar görülmüştü" diye yazdı 

DIŞ HABERLER SERVİSİ 

AKP'li belediyelerin içki yasakları, Fransız Basın Ajansı AFP tarafından dünyaya "Türk iktidar partisi alkole karşı sıkı önlemler alıyor" başlığıyla duyuruldu. 
AFP'nin haberinde, AKP'nin İslamcı kökenlerine dikkat çekilerek "Başbakan Recep Tayyip Erdoğan belediye başkanı seçildiğinde, İstanbul da benzer yasakların ilk adımını görmüştü" denildi. Erdoğan'ın yasakçı belediye başkanlarına "gençleri alkolden koruma" görevleri olduğu gerekçesiyle destek verdiği hatırlatıldı. 
AFP, tarihteki Türk liderlerin içki tüketimiyle ilgili tutumlarına da yer verdiği haberde, "Modern Türkiye'nin kurucusu Mustafa Kemal Atatürk, önemli kimseleri, kadehleri ellerindeyken devlet meselelerini tartıştıkları uzun yemeklere davet ederek, rakı tüketiminde devrim yapmıştı" diye yazdı. 
Bazı Osmanlı sultanlarının da halka içkiyi yasakladığını, ancak şaraba düşkünlükleriyle bilindiğini dile getiren AFP, içki ve sigara içenleri ölüm cezasına çarptıran 4. Murad'a da değindi. 



</TEXT>
</DOC>
