<DOC>
<DOCNO> 362699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun38.html </URL>
<DATE> 2005/07/20/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Gazze'den çekilmeye karşı yürüyüş 3. gününde... 
</HEADLINE>
<TEXT>

     İsrail'de, Ariel Şaron hükümetinin Gazze'nin boşaltılması kararına karşı, ülke çapında 3 günlük yürüyüş düzenleyerek, Gazze Şeridi sınırı içindeki Guş Katif'e girmeyi hedefleyen sağcı eylemciler, eylemlerinin son günü olması planlanan bugün de ilk durakları Kfar Maimon'dan öteye geçemedi. 
     Netivot'tan pazartesi günü yola çıkan eylemciler, Netivot-Kfar Maimon arasındaki 7 kilometrelik yolu kat ettikten sonra, polis ve askerler tarafından abluka altına alındıkları moşavda kibutz benzeri yerleşim 2 gece geçirmek zorunda kaldılar. 
     Hala bölgeye intikal etmek üzere yola çıkan araçlar bulunmasına rağmen, İsrail Emniyet Müdürü Moşe Karadi, eylemcilerin bu noktadan sonra artık evlerine dönecekleri yolundaki beklentilerini dile getirdi. 
     Karadi, ''olayın sonuna çok yaklaştıklarını'' ifade ederken, başka şiddet eylemlerinin olmayacağını da ümit ettiğini söyledi. Karadi, eylemcilerin, ''evleri dışında başka herhangi bir yere gitmelerine izin verilmeyeceğini'' de tekrarladı. 
     Batı Şeria ve Gazze Şeridi'ndeki Yahudi Yerleşimleri Konseyi Yeşa Başkanı Bentzi Lieberman ise öğleden sonra yaptığı açıklamada, yürüyüş hedeflerinin yönünü yine ''Guş Katif'' olarak çizdi. Lieberman, saat 19.00 sıralarında, Guş Katif'e doğru yola koyulacaklarını açıkladı. 
     ''Her şey planlandı. Ama planın bazı unsurlarını şimdilik açıklamayacağız'' diye konuşan Lieberman, ''Bugün gideceğiz. Bugün olmazsa yarın, yarın olmazsa öbür gün, olmazsa önümüzdeki hafta'' diyerek, kararlılıklarını ifade etti. 
     
     MEZARLIKLAR TAŞINIYOR 
     Öte yandan, Guş Katif'teki mezarlıkların ne olacağı konusunda da Geri Çekilme ile ilgili Bakanlar Komitesi'nin aldığı karar açıklandı. 
     Guş Katif'teki mezarlık, geçici olarak Nitzan'a nakledilecek. 
     İsrail'in Akdeniz kıyılarında, Aşkelon ile Aşdod arasındaki bir yerleşim bölgesi olan Nitzan'a transfer edilecek mezarlar, Guş Katif'teki ailelerin yeni evlerine yerleşmelerinin ardından, yakınlarındaki mezarlıklara taşınacak. 
     Bu arada, İsrail Başbakan Yardımcısı Şimon Peres tarafından yapılan açıklamaya göre, ABD, Guş Katif'teki seralar için 4 milyon dolar ödeyecek. Seraların daha sonra Filistin Yönetimi'ne devredilmesi öngörülüyor. 
     
</TEXT>
</DOC>
