<DOC>
<DOCNO> 372232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo36.html </URL>
<DATE> 2005/08/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Çalımbay Ailton'u yabancı hoca değiştirse 'dahi' diyeceklerdi 
</HEADLINE>
<TEXT>

     Beşiktaş Teknik Direktörü Rıza Çalımbay, Brezilyalı futbolcu Ailton ile herhangi bir sorununun olmadığını ve Gençlerbirliği maçında yaşananların abartıldığını söyledi. 
     Rıza Çalımbay, düzenlediği basın toplantısında, Ailton ile yaşanan olayın büyütülmesine anlam veremediğini ifade ederek, şunları kaydetti 
     ''Ortada birşey yok. Oyuncunun çıkışında yaptığı küçük birşey var. Bu da çok önemli değil. Hareketinin yanlış olduğunu söyledi ve herkesten özür diledi. Benim olduğum yerde ne futbolcu ne de yönetimle bir sorun yaşanmaz. Bu olayın üstünde fazla durmalarına ve kendilerine malzeme yapmalarına gerek yok. Çünkü bizim çok daha önemli işlerimiz var. Maalesef bazı kesimler olayı büyütmek istiyor. Ama amaçlarına ulaşamazlar. Ne Ailton ile benim, ne de diğer arkadaşlarının arasında sorun olmaz. Bizi yıpratmaya çalışmasınlar, başaramazlar.'' 
     
     ''TÜMER'DEN BAHSEDİLMEDİ'' 

     Ailton oyundan çıktıktan sonra yerine Tümer'in girdiğini ve çok başarılı oynadığını belirten Çalımbay, ''Kimse ondan bahsetmedi. Mükemmel oynadı ve oyunun yönü bize döndü. Benim üzüldüğüm nokta Tümer'in başarısının gözardı edilip, sadece bu olayın konuşulması oldu'' diye konuştu. 
     Çalımbay, Ailton'un çok değerli bir oyuncu olduğunu ifade ederek, ''Ailton'u hiçbir zaman kaybetmek istemem, değerli bir oyuncu ve ihtiyacımız var. Bu tür haberlerle Ailton'un moralini bozmak doğru değil. Biz bir bütünüz ve ufak tefek şeylerle bizi karıştıramazlar. Ailton geldi, herkesten özür diledi ve olay kapandı'' dedi. 
     
     ''YABANCI OLSAM ELEŞTİRİ OLMAZDI'' 

     Çalımbay, ''Sizin yerinizde yabancı bir antrenör olsa bu kadar eleştirilir miydi '' sorusuna şöyle yanıt verdi 
     ''Bence olmazdı. Yabancı olsa ve bu değişikliği yapsa belki 'dahi' derlerdi. 'Çok iyi değişiklik yaptı' diyeceklerdi. Ama şimdi Rıza olduğu için eleştiriyorlar. Eleştirilere saygım sonsuz, bazen doğru bazen yanlış olabilir. Benim isteğim, antrenmanları yakından izlemeleri, Beşiktaş'ı yakından tanımaları.'' 
     
     ARPACI İLE FUTBOLUN DIŞINDA TARTIŞMA 

     Çalımbay, spor direktörü Erdil Arpacı ile Gençlerbirliği maçı sonrası yaşadıklarının da abartıldığından yakınarak, ''O büyük bir tartışma değil. Ailton ile ilgili olduğu yazılmış, kesinlikle böyle birşey yok. Tamamıyla futbolun dışında birşeydi'' dedi. 
     Arpacı ile hiçbir sorunun olmadığını ifade eden Çalımbay, şunları söyledi 
     ''Bizim Erdil ile ters düşme olanağımız olmaz. Öyle şansımız yok. Teknik açıdan tek sorumlu benim. Kimseyi işime karıştırmam. Kesinlikle Beşiktaş'ın böyle şeylerle yıpratılmasına izin vermeyeceğim. Bunların hepsi küçük şeyler ve bizi yolumuzdan çevirmez.'' 
     
     ''KÜRŞAT, KENDİSİ GİTMEK İSTEDİ'' 

     Kürşat ile de herhangi bir tartışma yaşamadığını anlatan Çalımbay, bu konuda şöyle konuştu 
     ''Kürşat ile bir tartışmam olmadı. Bunu bin kez söyledim ama herkes olayı başka yönlere saptırıyor. Biz, hiçbir oyuncuyu bırakmak istemedik. Kürşat'a 'git' demedik. 18'in dışında kalınca gitmek istedi. Oynamak ve kendisini göstermek istiyor. Biz de futbolcuları serbest bıraktık. Kürşat belki burada kalıp mücadele etse oynayacaktı. Kürşat'ı ben göndermedim, Trabzonspor'dan cazip bir teklif gelince, kendisi gitmek istedi. Kürşat'ın yerinde olsam burada kalır, sonuna kadar mücadele ederdim.'' Kürşat dışında 18'e giremeyen Ahmet Dursun, Veysel ve Çağdaş gibi oyuncularına da transfer önerileri geldiğini belirten Çalımbay, ''18'in dışında kalan futbolcularımıza teklifler geldi. Örneğin Çağdaş burada kalmayı, çalışıp formayı giymeyi tercih etti'' dedi. 
     
     ÜMİT AYDIN KONUSU 

     Ankaraspor'a transfer olan Ümit Aydın'ın, takımda kamplaşma olduğu yönündeki iddialarının hatırlatılması üzerine Çalımbay, ''Ümit Aydın buradan gittiğinde yine Del Bosque ile ilgili demeç vermişti. Onu kötülemişti. Şimdi de aynı şeyi yapıyor. Kendisine birşey söylemiyorum. İnşallah başarılı olur. Burada kadromuz genişti, şans bulamadı. Futbolcuların böyle açıklamalar yapması hoş değil'' diye konuştu. 
     
     ''BENİM İÇİN HER FUTBOLCU EŞİTTİR'' 

     Çalımbay, Ali Tandoğan'a, gördüğü kırmızı karta verilen cezanın ve bu cezanın diğer futbolculara da uygulanıp uygulanmayacağı sorusuna, şu yanıtı verdi 
     ''Herkesin Beşiktaş takımında oynadığının farkına varması lazım. Hiç kimsenin gereksiz bir nedenden dolayı takımı yalnız bırakmaya hakkı yok. 10. dakika kırmızı kart görürsen tabii ki ceza alırsın. Bundan sonra da kim olursa olsun ceza alır. Benim için tüm oyuncularım eşittir.'' 
     
     GENÇLERBİRLİĞİ MAÇI YORUMU 

     Çalımbay, 2-0 galip geldikleri Gençlerbirliği maçının kendileri için çok önemli olduğunu vurgulayarak, şunları söyledi 
     ''Gençlerbirliği maçı bizim için çok önemliydi. Zor bir deplasmandı. Son zamanlarda zorlanıyorduk orada. Net ve iyi bir galibiyet aldık. Çok memnunum. İlk yarıda istediğimiz oyun olmadı ama ikinci yarıya bambaşka bir takım olarak çıktık ve iyi bir galibiyet aldık. Kimse oyun disiplininden kopmadı. İyi bir takımız ama 1-2 hafta lazım. Vaduz ve Diyarbakırspor maçlarını iyi atlatırsak, gelecek 2 haftayı iyi değerlendireceğiz. Böylece fizik açıdan hazır olmayan arkadaşlar hazır hale gelecek ve Çaykur Rizespor maçına sıfırdan başlayacağız.'' Pancu'ya herhangi bir öneri gelmediğini anlatan Çalımbay, Youla ile Ailton'un birlikte oynayarak iyi bir ikili olacağını, Gökhan'a güvendiğini de kaydetti. 
     
     YARIN YİNE BASIN TOPLANTISI YAPACAK 

     Öte yandan Çalımbay, yarın BJK Nevzat Demir Tesisleri'nde bir basın toplantısı daha yapacak. 
     Çalımbay'ın yarın saat 16.00'daki toplantıda bu kez FC Vaduz ile yapacakları UEFA Kupası 2. ön eleme turu rövanş maçıyla ilgili soruları yanıtlayacağı bildirildi. 
     Bu arada FC Vaduz Teknik Direktörü Mats Gren de yarın saat 17.30'da BJK İnönü Stadı'nda basın toplantısı gerçekleştirirken, Liechtenstein ekibi ise saat 18.00'de çalışacak. 

     
</TEXT>
</DOC>
