<DOC>
<DOCNO> 363484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur17.html </URL>
<DATE> 2005/07/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bağ-Kur'lulara yurtdışında tedavi imkanı... 
</HEADLINE>
<TEXT>

     Bağ-Kur'luların yurtdışında tedavi hakkından faydalanabilmeleri için en az 10 ay sağlık sigortası primi ödemiş olması, prim ve gecikme zammı borcunun bulunmaması gerekiyor. 
     Bağ-Kur'luların yurtdışında tedavi olabilmelerine ilişkin düzenleme içeren ''Bağ-Kur Sigortalılarının Yurtdışında Tedavilerine İlişkin Yönetmelik'', Resmi Gazete'nin bugünkü sayısında yayımlanarak, yürürlüğe girdi. 
     Buna göre, ''Bağ-Kur'dan sağlık sigortası yardımlarından yararlanma hakkı bulunan sigortalılar, yaşlılık ve malullük aylığı alanlar ile bunların eş ve bakmakla yükümlü oldukları çocukları, ana ve babaları, ölüm aylığı alanlar, sigortalı tarafından evlat edinilmiş, tanınmış veya nesebi düzeltilmiş veya babalığı hükme bağlanmış çocuklar ile sigortalının ölümünden sonra doğan çocukları'' yurtdışında tedavi imkanından faydalanabilecek. 
     Sigortalıların yurtdışında tedavi hakkından faydalanabilmeleri için en az on ay sağlık sigortası primi ödemiş olmaları, sağlık ve sigorta prim borcu ile gecikme zammı borcu bulunmaması gerekecek. 
     Yurtiçinde tedavisi mümkün olmayan sigortalı ve hak sahiplerinin yurtdışında tedavilerine ilişkin sağlık kurulu raporları, Sağlık Bakanlığı tarafından yetkili kılınan tam teşekküllü hastaneler tarafından düzenlenecek. 
     Hastanın yurtdışına tedaviye gönderilebilmesi için yurtiçinde bulunan gerek resmi sağlık kurumlarında gerekse özel sağlık kurumlarında tedavisinin mümkün olmadığı, yurtdışında bir sağlık merkezinde tedavi olabileceği veya tedaviden iyileşme sağlanacağının tespiti gerekecek. 
     Yurtdışına tedaviye gönderilmek üzere resmi sağlık kurumlarınca düzenlenecek raporlarda, hastalığın teşhisi, laboratuvar, radyolojik görüntüleme ve klinik bulguları kesin olarak belirtilecek. 
     Hastaya refakatçi gerekiyorsa bu durum sağlık kurulu raporunda gerekçesiyle belirtilecek. 
     Resmi sağlık kurumlarının sağlık kurullarınca düzenlenen sağlık kurulu raporları, Sağlık Bakanlığı'nca raporları teyit etmekle yetkili kılınan hastane tarafından teyit edilecek ve Sağlık Bakanlığı tarafından onaylanacak. 
     
     HASTALARIN YURTDIŞINA GÖNDERİLMESİ 
     Sağlık Bakanlığı'nca onaylanan yurtdışı tedavisine ilişkin raporlara istinaden, Kurum Bağ-Kur Yönetim Kurulu Kararı ile hasta raporda belirtilen ülkeye gönderilecek. 
     Kurum tarafından misyon şefliği aracılığıyla hastanın gideceği yerdeki hastane ile tedavinin muhtemel maliyeti ve boş yatak sağlanması konusunda gerekli irtibat kurulacak. Hastanın yurtdışına gönderilmesi, hastaneye intikali ve yurda dönüş işlemleri misyon şefliğinin yardımıyla Kurum tarafından sağlanacak. 
     
     SÜRE 
     Yurt dışına tedaviye gönderilmek üzere resmi sağlık kurumlarınca düzenlenecek raporlarda tedavi süresi belirtilecek. Tedavinin raporda öngörülen süreden önce tamamlanması veya hastanenin tedaviyi kesmesi halinde hastanın en kısa sürede yurda dönmesi sağlanacak. 
     Tedavi süresi raporda belirtilen süreyi geçemeyecek. Sürenin aşılması halinde aşılan süreye ait tedavi giderleri ve harcırah ödenmeyecek. Bu durum derhal misyon şefliği aracılığıyla ilgili hastaneye de bildirilecek. 
     Tedavinin uzaması ihtimalinin tıbben zorunluluk göstermesi halinde, sağlık kurulu raporunda tedavi süresi üç ay veya daha fazla olarak belirlenen hastalıklar için sürenin bitiminden en az iki hafta önce, diğerlerinde ise en az bir hafta önce hasta tedavi gördüğü kurumdan tedavinin devamının zorunlu olduğunu gösteren bir rapor alarak misyon şefliği kanalıyla Kuruma gönderilecek. En son raporu veren teyit eden hastane tarafından sürenin uzatılıp uzatılmaması değerlendirilecek. Bu işlemler en seri şekilde Kurum tarafından tamamlanarak misyon şefliği aracılığıyla hastaya tebliğ edilecek. Sürenin uzatılmaması halinde hastanın yurda dönmesi sağlanacak. 
     Tedavi süresinin uzama ihtimali bildirilmesine rağmen, tedavinin süre aşımı olmaksızın tamamlanması durumunda sağlık kurulu raporunda ilk belirtilen süre geçerli olacak. 
     Yurtdışında tedavi süresi hiçbir şekilde iki yılı geçemeyecek ve bu süre uzatılamayacak. 
     Tedavi süresi altı ayı geçtiği takdirde ilgili yabancı sağlık kurumundan alınan ve tedavinin devamı zaruretini gösteren rapor, sağlık ataşeliği veya misyon şefliği tarafından Kuruma gönderilecek. Bu işlemler her altı ayda bir tekrarlanacak. 
     
     TEDAVİ GİDERLERİNİN ÖDENMESİ 
     Tedavi giderleri Kurum tarafından misyon şefliği aracılığıyla tedavinin yapıldığı sağlık kurumuna ödenecek. Hastane ve diğer tedavi giderleri için misyon şefliğine avans ödenebilecek veya adına kredi açılabilecek. 
     Acil müdahaleyi gerektiren durumlar ve hastalığın komplikasyonuna bağlı olarak gelişen durumlar hariç, yurtdışına tedaviye gönderilenlerin raporlarında belirtilmeyen hastalıklara ait tedavi giderleri ödenmeyecek. Sağlık kurulu raporunda belirtilen hastalığın komplikasyonuna bağlı olarak yapılan tedaviler, hastanenin raporuna göre ödenecek. 
     Hastanın yol giderleri ile tedavinin başlamasına kadar geçecek günler ve tedavinin yapılacağı sağlık kurumu tarafından öngörülmesi kaydıyla ayaktan tedavi gördüğü günler için verilecek gündelikler, 6245 sayılı Harcırah Kanunu hükümlerine göre Kurum Yönetim Kurulu Kararı ile belirlenen bedeller üzerinden ilgiliye avans olarak ödenecek. 
     
     REFAKATÇİ 
     Düzenlenecek raporda, hastanın bir şahıs refakatinde yurtdışında tedavisine gerek görülmesi halinde, refakatçisine yine Harcırah Kanunu hükümlerine göre Kurum Yönetim Kurulu Kararı ile belirlenen bedeller üzerinden harcırah ödenecek. 
     Sigortalının kendisinin veya hak sahiplerinden birinin tedavisi devam etmekteyken aylık bağlanması halinde, tedavinin bütünlüğü göz önünde bulundurularak tedavi giderleri Kurum tarafından ödenecek. 
     Sigortalının vefat etmesi durumunda geride kalan hak sahiplerinin devam eden yurtdışı tedavi giderleri de karşılanacak. 
     Yurtdışına tedavi amacıyla gönderilenlerin vefat etmeleri halinde cenazenin yurda getirilmesi giderleri ile diğer giderler de Harcırah Kanunu hükümlerince ödenecek. 
     
</TEXT>
</DOC>
