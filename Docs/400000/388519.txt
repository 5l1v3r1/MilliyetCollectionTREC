<DOC>
<DOCNO> 388519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun31.html </URL>
<DATE> 2005/10/21/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
New York Times Suikastin ardında Esad'ın kayınpederi var 
</HEADLINE>
<TEXT>

     Lübnan'ın eski Başbakanı Refik Hariri'nin 14 Şubat'ta öldürülmesini soruşturan BM'nin atadağı Alman Savcı Detlev Mehlis'in raporunda ismine sadece bir kez atıfta bulunmasına rağmen, suikastin arkasındaki ismin Suriye Devlet Başkanı Beşşar Esad'ın kayınbiraderi Asıf Şevket olduğu iddia edildi. 
     ABD'nin saygın gazetelerinden New York Times, BM soruşturmasına yakın diplomatik kaynaklara dayandırdığı haberinde, Hariri suikastinde bütün dikkatlerin Suriye'nin ikinci en güçlü adamı olarak tanınan Şevket'e yöneldiğini ve Şevket'in suikastin ana şüphelisi olduğunu yazdı. 
     Gazeteye göre, bir diplomatik kaynak, soruşturma müfettişlerinin Suriye Askeri İstihbarat Servisi'nin başında bulunan Asıf Şevket'e odaklandıklarını söyledi. Şevket'in suikasti düzenleyen grubun lideri olduğunu ileri süren bu kaynak, soruşturmanın da bu yönde ilerlediğini belirtti. Kaynak, ''Kanıt bolluğu var, ancak bulmacanın bütün parçalarını bir araya getirmek için daha fazla zamana ihtiyaç bulunuyor'' dedi. 
     Şevket'in Suriye'nin ikinci en güçlü adamı olduğunu yazan gazete, Devlet Başkanı Esad'ın iktidardan düşürülmesi durumunda yerine onun geçeceğini öne sürdü. Esad'ın çevresindeki herhangi birinin suikaste katılmış olmasının Suriye yönetimine ciddi bir darbe olacağı görüşünü savunan gazete, diplomatın, ''Kesinlikle şüphe yok ki, şüpheler doğrudan en tepeye gidiyor'' ifadelerine yer verdi. 
     
</TEXT>
</DOC>
