<DOC>
<DOCNO> 371771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/spor/ydilmen.html </URL>
<DATE> 2005/08/22/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Konsantre 
</HEADLINE>
<TEXT>



Fenerbahçe için kolay bir maç değildi. Beklenmeyen dört puan kaybı özellikle eski günlerdeki gibi dedikoduların çıkmasına yol açtı, takımda karışıklık olduğu iddiaları hafta boyunca gündemi oyaladı. Ayrıca taraflı tarafsız herkes tarafından favori gösterilmesi ve hatta lig başlamadan şampiyon ilan edilmesi de Fenerbahçe takımına dört puan kaybettirdi. 
Rize'de bunlardan ders almış, iki maça göre çok daha fazla konsantre olmuş, mutlak kazanmak arzusunda görünen bir takım izledik. Daum, Türkiye Ligi'nde Fenerbahçe için düşündüğümüz sistemi ilk kez uyguladı. Dörtlü savunmanın önünde göbekte Selçuk, sağında Marco, solunda Appiah, önlerinde de Alex. Ve çift santrfor Nobre ve Semih. Rakip takım için Semih, Nobre ve Alex paylaşımı maç boyunca hiç ama hiç kolay olmadı. Bunlara bir de Selçuk, Appiah ve Marco'dan iki tanesinin sürekli oyuna girmesi eklenince Fenerbahçe takımı ilk iki haftada yakalayamadığı pozisyonu buldu. Çok hücum yaparken, kontrataklarda özellikle kenarlardan iki beki çıktığı için kalesinde de tehlikeler gördü. 

En iyi Selçuk'tu 
Maç ilk 30 dakikada kopacakken, ilk yarının sonunda geriye düştü Fenerbahçe. İlginçtir ikinci yarı, ilk yarıdaki temponun çok uzağında iken iki gol birden buldular. 2-1'den sonra hiç puan kaybetmeden Rize'ye gelseler gol sayısını artırabilirlerdi ancak psikolojik etkenler devreye girdi ve skoru korumaya çalıştılar. Rize takımı iki hafta sıfır çekti ama oynadığı futbolla ve girdiği pozisyonlarla gelecek için önemli ışıklar vermişti. Dün bu görüntüden çok uzaktaydı. Skor avantajı yakalamasına rağmen iyi futbol oynayamadı. 
Maçın en iyi oyuncusu Selçuk idi. Metin Tokat üç golden ikisine damgasını vurdu. Penaltı bana göre yanlıştı. Nobre de golde topu elle aldı. 



</TEXT>
</DOC>
