<DOC>
<DOCNO> 364120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonspo08.html </URL>
<DATE> 2005/07/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Trabzonspor, Çek golcü Tomas'ı getiriyor 
</HEADLINE>
<TEXT>

     Trabzonspor'un 5 yıllık ön protokol yaptığı Çek Cumhuriyeti'nin AC Sparta Prag takımının golcü oyuncusu Tomas Jun'un, bu gece Trabzon'a geleceği bildirildi. 
     Çek Cumhuriyeti'nde bulunan kulüp yönetim kurulu üyesi Önder Bülbüloğlu, AA muhabirine yaptığı açıklamada, AC Sparta Prag'ın 22 yaşındaki golcü oyuncusu ve kulübüyle her konuda anlaştıklarını ve 5 yıllık ön protokol yaptıklarını söyledi. 
     Bu gece İstanbul'a, oradan da Trabzon'a geleceklerini ifade eden Bülbüloğlu, ''Sağlık kontrolünün ardından yarın futbolcuyla Trabzon'da sözleşme imzalayacağız'' dedi. 
     Futbolcunun geçen yıl 14 golle Çek Ligi'nde gol kralı olduğunu kaydeden Bülbüloğlu, ''İyi bir futbolcuyu kadromuza kattık. Aynı zamanda milli takım formasını da giyen futbolcunun Trabzonspor'da başarılı olacağına inanıyoruz'' diye konuştu. 
     
     KİME NİYET KİME KISMET 
     Trabzonspor'da bu sezon forvet transferinde birçok futbolcunun gündeme gelmesine karşın Tomas Jun ile anlaşmaya varıldı. 
     Karadeniz ekibi, daha önce TS Wisla Krakow'un golcü oyuncusu Zurawski, Brezilya'nın Santos takımından Deivid De Souza, Flamengo takımından Obina, Ponte Perata takımından Kahe gibi futbolcular ile uzun süre ilgilenmiş, ancak anlaşma aşamasına gelmesine karşın bu transferleri gerçekleştirememişti. 
     
</TEXT>
</DOC>
