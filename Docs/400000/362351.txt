<DOC>
<DOCNO> 362351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun23.html </URL>
<DATE> 2005/07/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Hollandalı turistler Türkiye'den vazgeçmedi... 
</HEADLINE>
<TEXT>

     Kuşadası'nda düzenlenen bombalı saldırının Hollandalı turistlerin tatil tercihlerinde değişikliğe yol açmadığı ve rezervasyon iptalleri olmadığı bildirildi. 
     Hollanda'nın en büyük gazetelerinden De Volkskrant'a konuşan turizm kuruluşu yetkilileri, saldırların Avrupa'nın diğer ülkelerinde de yaşanabildiğini, Hollandalı turistlerin de bu olayı sıradan bir gelişme olarak değerlendirdiklerini söylediler. 
     Türkiye'ye turist gönderen en büyük şirketlerden OAD'ın Genel Müdürü Louis Frankenhuis, saldırının kendilerini etkilemediğini, daha çok turist gönderme çabası içinde olduklarını belirterek, ''Bu olay Hollandalı turistleri etkilemedi, panik telefonları almadık, rezervasyon iptalleri yapılmadı'' dedi. 
     Frankenhuis, son 8 yılda sürekli büyüme eğilimi gösteren Türkiye turizm pazarının başka saldırıların olmaması halinde Hollandalı turistler için bu yıl da büyümesini sürdüreceğini kaydetti. 
     Seyahat bürolarının üst kuruluşu olan ANVR'nin sözcüsü Mirjam Dresme de, Hollanda'dan Türkiye'ye giden turist sayısının her yıl biraz daha arttığına dikkati çekti ve böyle bir olayla bir çöküş yaşanmasının mümkün olamayacağını söyledi. 
     Sözcü Dresme, Türkiye'nin halen Hollandalı turistler için fiyat ve kalite açısından sunduğu olanakların diğer ülkelere göre çok iyi olduğunu, Hollandalı turistlerin Türkiye tercihlerini kolaylıkla değiştireceklerine inanmadığını kaydetti. 
     Turizm kuruluşu yetkililerine göre, Hollanda'da devam eden ekonomideki olumsuz seyir de tatile çıkacak Hollandalı için fiyatı belirleyici kılıyor ve bu açıdan da Türkiye, ''her şey dahil'' sistemiyle turistler için çekici olmaya devam ediyor. 
     
</TEXT>
</DOC>
