<DOC>
<DOCNO> 386967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur06.html </URL>
<DATE> 2005/10/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Emniyetin poligonları silah tutkunlarının hizmetinde... 
</HEADLINE>
<TEXT>

     Ruhsatlı silah sahipleri, Emniyet Genel Müdürlüğü'nün 55 ildeki açık ve kapalı 83 atış poligonunda, diledikleri takdirde, saati 29 YTL'ye eğitimci nezaretinde atış yapabiliyor. 
     AA muhabirinin Emniyet Genel Müdürlüğü'nden aldığı bilgilere göre, genel müdürlük bünyesinde, 55 ilde 50'si açık, 33'ü kapalı olmak üzere 83 atış poligonu bulunuyor. 
     Emniyet hizmetleri sınıfındaki personelin hizmet verimliliklerini, bilgi ve becerilerini arttırmak, bilim ve teknolojideki uyumlarını sağlamak amacıyla atış eğitimleri yaptırılan poligonlardan, ilgili yönetmelik gereğince, 30 Kasım 2004 tarihinden itibaren ruhsatlı silah sahibi vatandaşlar da yararlanabiliyor. 
     Ruhsatlı silah sahipleri, poligonlarda saati 29 YTL'ye eğitimci nezaretinde, sabit hedeflere istedikleri mesafeden ateş edebiliyor. 
     Özel eğitim kurumları da poligonlardan ücret karşılığı yararlanabiliyor. Söz konusu kurumlar, poligonları 1 saatliğine kişi başı 15 YTL ödeyerek kiralıyor. Eğitimci nezaretinde atış yapmak isteyen kurum çalışanları için bu rakam 19 YTL olarak belirleniyor. 
     Atış poligonlarının kiralanmasından elde edilen gelir, Maliye Bakanlığı'nın ilgili bütçe gelirleri hesabına kaydediliyor. 
     Poligonlardan alınacak kira bedelleri ise her yılın Ocak ayında Değer Tespit Komisyonu tarafından belirleniyor ve yayınlanan genelge ile illere gönderiliyor. 
     
     YURTDIŞINA ATANAN PERSONELE ATIŞ EĞİTİMİ 
     Poligonların tamamı Emniyet Genel Müdürlüğü bünyesinde olmasına rağmen ilgili birimlerin denetim ve kontrolünde tutuluyor. 
     Vatandaşların poligonlardan belirlenen ücret üzerinden yararlanması ile atış yapan vatandaş sayısının belirlenmesi gibi istatistiki bilgiler de atış poligonunun bağlı bulunduğu birim tarafından tutuluyor. 
     Emniyet Genel Müdürlüğü binasında Eğitim Daire Başkanlığı'na bağlı 1 adet kapalı, Özel Harekat Daire Başkanlığı'na bağlı 1 adet açık atış poligonu bulunuyor. 
     Genel müdürlükteki kapalı atış poligonunda aynı zamanda Dışişleri, Maliye, Kültür ve Turizm bakanlıklarının yurtdışına atanan personeline de atış eğitimi veriliyor. 
     
     POLİGONLARDA 178 BİN POLİS ATIŞ YAPIYOR 
     Genel müdürlükteki yaklaşık 6 bin 300 personel, demirbaş silahları ile 7-10-15-20-25 metreden, 5'li dairesel ve siluet hedefe değişik pozisyonlarda ayakta, çökerek ve yatarak , farklı atış teknikleri kullanarak tekli ve çiftli atış yapıyor. Bu atışlarda görevlilere 25'er fişek kullandırılıyor. 
     Emniyetin taşra teşkilatında görevli 171 bin 700 polis ile çarşı ve mahalle bekçileri de demirbaş silahları ile her dönem atış yapıyor. Görev gereği değişik çap ve marka uzun namlulu silah kullanan personelden emniyet müdürünce uygun görülenlere de Kalasnikova, M-16 ve G-3 silahları ile atış eğitimi veriliyor. 
     Emniyet Genel Müdürlüğü'nün 55 ildeki 83 poligonunun 1'i açık, 3'ü kapalı olmak üzere 4'ü Ankara'da, 3'ü açık, 7'si kapalı olmak üzere 10'u İstanbul'da bulunuyor. 
     Ayrıca, İzmir, Aydın, Diyarbakır ve Gaziantep'te 3'er, Bursa, Elazığ, Erzurum, Malatya, Tunceli, Şanlıurfa, Aksaray ve Kırıkkale'de 2'şer, Adana, Adıyaman, Afyon, Balıkesir, Bilecik, Çankırı, Çorum, Denizli, Edirne, Erzincan, Eskişehir, Giresun, Hatay, Isparta, Kastamonu, Kayseri, Kırşehir, Kocaeli, Konya, Kütahya, Kahramanmaraş, Mardin, Muğla, Muş, Ordu, Rize, Sakarya, Samsun, Sivas, Tekirdağ, Tokat, Trabzon, Van, Yozgat, Zonguldak, Bayburt, Karaman, Batman, Şırnak, Karabük ve Osmaniye'de birer poligon hizmet veriyor. 
     
</TEXT>
</DOC>
