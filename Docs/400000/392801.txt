<DOC>
<DOCNO> 392801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy06.html </URL>
<DATE> 2005/11/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kritik raporun en önemli bölümü İpler askerin elinde değil 
</HEADLINE>
<TEXT>

     BARKIN ŞIK Ankara 

Avrupa Güvenlik Araştırmaları Merkezi CESS ile İstanbul Politikalar Merkezi'nce İPM hazırlanan, AB Komisyonu'nun Türkiye'de sivil - asker ilişkileri konusundaki tespitlerine referans niteliği taşıyacak raporda, Türk Silahlı Kuvvetleri'nin perde arkasından ülkeyi yönetmediği, ancak bunun ordunun Anayasa'nın ve Atatürk reformlarının koruyucusu rolünü bıraktığı anlamına gelmediği kaydedildi. 
     14 Kasım'da Ankara'da açıklanacak raporda, Genelkurmay Başkanlığı'nın, Milli Savunma Bakanlığı yerine Başbakanlığa bağlı olması problemli bulundu. Sanıldığının aksine, askerlerin perde arkasından ülkeyi yönetmediği belirtilen raporda, "Ama Türk ordusunun anayasanın ve Atatürk reformlarının koruyucusu gibi davranmayı bıraktığını iddia etmek de yanlış olur" değerlendirmesi yer aldı. Türkiye'nin sivil - asker ilişkileri konusunda Avrupa'ya kendisini iyi anlatması gerektiği tespitinde bulunulan raporda, Milli Savunma Bakanlığı'nın savunma politikalarının hazırlandığı tek merkez olması gerektiği vurgulandı. 
     
     Deklarasyon beklentisi 
     Askerlerin "parlamentoya hesap vermesinin" de güçlendirilmesi istenen raporda, hükümetin, sivil - asker ilişkileri konusunda atacağı adımları taahhüt altına alan bir deklarasyon yayımlamasının uygun olacağı kaydedildi. Reformların düzenli olarak devam etmesi, Türkiye'nin yurt dışında iyi tanıtılması halinde, sivil - asker ilişkilerinin AB üyeliği önünde engel olmayacağı belirtildi. 
     Avrasya Stratejik Araştırmalar Merkezi ASAM , CESS, "Genelkurmay MSB'ye bağlansın" ısrarını sürdürünce çalışma grubundan çekilmişti. CESS'in çalışmaları Hollanda Dışişleri Bakanlığı'nca finanse ediliyor. Kuruluş, Doğu Avrupa ülkelerinin AB'ye giriş sürecinde, sivil - asker ilişkileri konusunda Türkiye'dekine benzer çalışmalar yürüttü. Bu çalışmalar AB Komisyonu'nca dikkate alındı. 
     
</TEXT>
</DOC>
