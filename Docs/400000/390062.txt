<DOC>
<DOCNO> 390062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/yazar/tamer.html </URL>
<DATE> 2005/10/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Yerli sermayeye, hükümetten daha çok güveniyoruz 
</HEADLINE>
<TEXT>

Halkın AKP hükümetine güveni son 1 yılda 54'ten 52'ye gerilerken, büyük Türk şirketlerine güveni 9 puan artarak 54'e yükseldi 

Böyle bir şey Türkiye'de herhalde ilk kez oluyor. Koç'lar, Sabancı'lar, Doğuş'lar halkın gönlünde taht kuruyor. Uzağı görmekte pek mahir olan rahmetli Vehbi Koç bile, ölümünden 8.5 yıl sonra TÜPRAŞ'ı yabancılara kaptırmadık diye Koç Grubu'na yurt çapında sevinç tezahüratı yapılacağını kesinlikle tahmin edemezdi. 
GlobeScan yönetiminde 20 ülkede 20 bin kişiyle görüşülerek gerçekleştirilen GÜVEN anketinin sonuçları da halkımızın büyük yerel şirketlere son dönemde gösterdiği teveccühü teyid ediyor. 
Araştırma Derneği eski Başkanı Bülent Gündoğmuş'un yönettiği Yöntem Araştırma'nın Türkiye ayağını oluşturduğu son The GlobScan Report'a göre, Türk halkının AKP hükümetine duyduğu güven bir önceki yıla göre 2 puan düşerek 54'ten 52'ye gerilerken, büyük Türk şirketlerine duyduğu güven, 9 puan birden artarak 45'ten 54'e yükselmiş. Ve daha da önemlisi Türkiye'de ilk kez büyük Türk şirketlerine duyulan güven, ulusal hükümetlere duyulan güvenin önüne geçmiş 
Merak edenler için küresel büyük şirketlere duyduğumuz güven de AKP hükümetininkine benzer şekilde 2 puan gerileyerek 32'den 30'a inmiş. Ancak arada ciddi bir seviye farkı var ve hükümete duyulan güven 50'lerin üzerindeyken, yabancı şirketlere güvenimiz ancak 30'larda... 
Tablo 2'de de görebileceğiniz gibi günümüz koşullarında halkların çoğunluğu, büyük yerel şirketleri tutunacak dal olarak görüyor ve ulusal hükümetlere tercih ediyor. 20 ülkenin ortalaması alındığında sonuç böyle. Ulusal hükümetlere en fazla güven duyan halklar sıralamasında ise Hindistan, Çin ve ABD başı çekiyor. Zavallı Kenya, Nijerya ve Filipinler... Oralarda halk ulusal hükümetlerden de yerli şirketlerden de umudu kesmiş olmalı ki, kendilerini kurtarması için yabancı şirketlere bel bağlıyor. İyi de Alman halkının aynı yönde görüş belirtmesi ne demek oluyor 





</TEXT>
</DOC>
