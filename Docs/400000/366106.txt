<DOC>
<DOCNO> 366106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonsiy06.html </URL>
<DATE> 2005/08/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İsviçre'yle 'Ermeni soykırımı' gerginliği 
</HEADLINE>
<TEXT>

     
     CNNTURK.com 

     
Türkiye ile İsviçre arasında Ermeni soykırımı iddiaları nedeniyle çıkan gerginlik sürüyor. Ankara'nın İsviçre Ekonomi Bakanı'nın Türkiye'ye yapacağı geziyi ertelemesi gündemde. 
     İki ülke arasındaki gerginliğin son halkası, iki hafta önce İsviçre'de Ermeni soykırımı iddialarını reddeden bir konuşma yapan İşçi Partisi Genel Başkanı Doğu Perinçek'in kısa süreliğine gözaltına alınması oldu. 
     İsviçre, Birinci Dünya Savaşı sırasındaki Ermeni ölümlerini soykırım olarak kabul ediyor. Soykırımı reddetmeyi ise suç sayıyor. 
     Bir İsviçre gazetesine konuşan Türkiye'nin Bern Büyükelçisi Alev Kılıç, İsviçre Ekonomi Bakanı Joseph Deiss'ın Türkiye ziyaretinin ertelenmesinin mümkün olduğunu söyledi. 
     
     Gerginliğin nedeni 

     İşçi Partisi lideri Perinçek, İsviçre'nin Winterthur kentinde düzenlenen toplantıda, "Ermeni soykırımı uluslararası bir yalandır" ifadelerini kullandığı gerekçesiyle 23 temmuzda gözaltına alınmış, sorgulamasının ardından serbest bırakılmıştı. 
     Türkiye, Perinçek'in "Ermenilere soykırım yapılmamıştır" sözleri nedeniyle İsviçre'de gözaltına alınmasından duyduğu rahatsızlığı İsviçre'nin Ankara Büyükelçisi Walter Gyger'e iletmişti. 
     İsviçre, daha önce de Türk Tarih Kurumu Başkanı Prof. Yusuf Halaçoğlu için gıyabi tutuklama kararı almıştı. Halaçoğlu hakkında kırmızı bülten çıkaran mahkeme, kararına Halaçoğlu'nun, "Ermeni soykırımı söz konusu değildir" sözlerini gerekçe göstermişti. 
     Halaçoğlu bu nedenle, Cumhurbaşkanı Ahmet Necdet Sezer'in desteği ve eski Cumhurbaşkanı Süleyman Demirel'in himayesinde düzenlenen Lozan 2005 etkinliklerine, davetli olmasına rağmen katılamamıştı. 
     İki yıl önce Türkiye, İsviçre'nin bir kantonunun parlamentosunda Ermeni soykırımı iddialarının tanınması üzerine İsviçre Dışişleri Bakanı'na yaptığı daveti geri çekmişti. 
     
</TEXT>
</DOC>
