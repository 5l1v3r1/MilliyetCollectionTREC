<DOC>
<DOCNO> 350000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko43.html </URL>
<DATE> 2005/06/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Tüpraş Üretimimizde azalma değil, artış var 
</HEADLINE>
<TEXT>

     Türkiye Petrol Rafinerileri A.Ş TÜPRAŞ , bu yıl işledikleri hampetrolde azalma değil, tam tersine artış olduğunu bildirdi. 
     TÜPRAŞ'tan yapılan yazılı açıklamada, 2005 yılı 1. dönem 3 aylık sanayi üretim endeksi sonuçlarına göre, Türkiye'nin rafine edilmiş petrol ürünleri imalatında görülen azalmanın, basın yayın organlarında Tüpraş'ta üretim düşüşü şeklinde algılandığı belirtildi. 
     DİE'nin açıkladığı alt gruplar itibariyle imalat sanayi üretim endeksi ''Rafine edilmiş petrol ürünleri ve kok kömürü imalatı'' kategorisinde 2005 yılı Ocak-Mart döneminde kamu değişim oranı yüzde 1.2 artarken, özel sektördeki yüzde 67.8'lik azalma nedeniyle toplamda yüzde 8.7 oranında bir düşüş olduğu kaydedilen açıklamada, daha sonra şu görüşlere yer verildi 
     ''Hampetrol işleme kapasitesi 27.6 milyon ton yıl olan TÜPRAŞ, 2004 yılının ilk 3 aylık döneminde 5 milyon 652 bin ton hampetrol işleyerek yüzde 83.1 kapasite kullanım oranı gerçekleştirirken, 2005 yılının ilk 3 aylık döneminde 5.8 milyon ton hampetrol işleyerek yüzde 85.2 kapasite kullanım oranı gerçekleştirmiştir. Bu oran, 2004 yılı ilk 5 aylık döneminde yüzde 81.1 iken, 2005 yılının aynı döneminde yüzde 7 artarak, yüzde 88.1'e yükselmiştir.'' Açıklamada, 2004 yılı genelinde yüzde 88.8'lik kapasite kullanım oranı bulunan TÜPRAŞ'ın kapasite kullanım oranını bu yıl yüzde 90.6'ya çıkarmayı hedeflediği de ifade edildi. 
     TÜPRAŞ açıklamasında, bu kuruluşun işlediği hampetrol miktarı ve kapasite kullanım oranı artarken, Türkiye'nin rafine edilmiş petrol ürünleri imalatında meydana gelen azalmanın, özel sektöre ait 4.4 milyon ton yıl kapasiteli ATAŞ Rafinerisinin 2004 yılı Eylül ayında üretim faaliyetlerini durdurmasından kaynaklandığı bildirildi. 
     
</TEXT>
</DOC>
