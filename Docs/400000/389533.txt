<DOC>
<DOCNO> 389533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy12.html </URL>
<DATE> 2005/10/25/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Gül'den rektörlere "İntikam aldılar" 
</HEADLINE>
<TEXT>

     ANKARA Milliyet 

Başbakan Vekili Abdullah Gül, Yüzüncü Yıl Üniversitesi Rektörü Prof. Dr. Yücel Aşkın'a destek vermek için Van'a giden rektörleri "hükümetten intikam almakla" suçlarken, "Kimse kendini bu ülkede bağımsız bir adacık gibi görmesin. Herkes hesap verecektir. Bu ülkede başbakanlar, bakanlar, ordu komutanları hesap veriyor" dedi. 
     Başbakan Recep Tayyip Erdoğan'ın yurtdışı gezisi nedeniyle AKP grup toplantısına başkanlık eden Gül, konuşmasında Van olayını değerlendirdi. "Türkiye’de herkes işine, gücüne koyulmuşken, sanki bu ülkeye huzur yasakmış gibi bir üniversite rüzgarı esti, bir dalgalanma oldu" diyen Gül, şunları söyledi 
     "Aslında hükümet olarak hiç içinde olmadığımız, kuvvetler ayrılığı prensibi gereği yargıyı ilgilendiren bir olayda... Hükümet içine çekilmek istendi ve ne yazık ki pek çok yakışık olmayan gösteriler yapıldı, intikamlar alındı. Tatsız işler oldu. Biz hükümet olarak Türkiye’nin bütününden sorumluyuz. Kurumlar arasında herhangi bir ayrım yapmamız asla söz konusu olamaz." Bütçeden üniversiteye aktarılan payın öğrenci başına 2 bin dolardan 3 bin dolara çıkarıldığını, 4 yıl önce 9.5 trilyon lira olan üniversitelerin araştırma bütçesinin 130 trilyon liraya, genel Ar - Ge araştırma - geliştirme bütçesinin de 162 trilyon liradan 556 trilyon liraya yükseltildiğini anlatan Gül, "Bir kurumun ihtiyacının yüzde 100’ü istendiğinde karşılanacak diye bir şey yok. Polisin, Milli Eğitim'in, Sağlık Bakanlığı’nın ihtiyacı yok mu " diye konuştu. 
     
     Slovenya kadar ürütemediler 

     Gül, üniversitelerin, AB fonlarından yararlanmak için iki üniversitesi bulunan Slovenya kadar bile proje üretmediklerini belirterek, şöyle devam etti 
     "Hiç kimsenin kendini bir ülkenin içerisinde farklı, bağımsız bir adacık gibi asla görmemesi gerekir. Herkes kanunların önünde eşittir, herkes sorgulanabilir, herkesin sorumluluğu var, herkes hesap verecektir. Bu ülkede başbakanlar, bakanlar, milletvekilleri, ordu komutanları mahkemelerin huzuruna çıkıp hesap verirken, 'profesörler, rektörler hesap veremez' diye bir şey asla söz konusu değildir. Varsa bir soruşturma kendini savunacaktır. Üniversitelerin açık, şeffaf olmasıyla, diğer kurumlarımız gibi onların da başarısıyla övünmek istiyoruz. Onlar da halkla, sanayi ile iş hayatı ile bütünleşmelidir." 
     
</TEXT>
</DOC>
