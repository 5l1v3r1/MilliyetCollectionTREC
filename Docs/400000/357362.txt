<DOC>
<DOCNO> 357362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy02.html </URL>
<DATE> 2005/07/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kabahatler Kanunu'na iptal istemi... 
</HEADLINE>
<TEXT>

     Giresun Ağır Ceza Mahkemesi, yeni Türk Ceza Kanunu’nun dışında tutulan ve genel ahlak, çevre ve sağlık gibi toplum düzenini ihlal eden kabahatlere idari para cezası ve idari tedbir öngören Kabahatler Kanunu’nun, bazı hükümlerinin iptali istemiyle Anayasa Mahkemesi’ne başvurdu. 
     Alınan bilgiye göre, Giresun Ağır Ceza Mahkemesi, baktığı bir davada, Kabahatler Kanunu’nun bazı maddelerinin Anayasa’ya aykırılık iddiasını "ciddi" buldu ve iptali istemiyle Anayasa Mahkemesi’ne getirdi. 
     Anayasa Mahkemesi, 4 Temmuz Pazartesi günü başvuruda ilk incelemeyi yapacak. Yüksek Mahkeme, başvuruda herhangi bir eksiklik bulmazsa iptal istemini esastan inceleyecek. 
     Giresun Ağır Ceza Mahkemesi, Kabahatler Kanunu’nun, Cumhuriyet savcısını, kanunda açıkça hüküm bulunan hallerde bir kabahat dolayısıyla idari yaptırım kararı vermeye yetkili kılan hükmün iptalini istedi. 
     Cumhuriyet savcısının soruşturma kapsamında bir kabahatin işlendiğini öğrenmesi halinde idari yaptırım kararı verebilmesini düzenleyen hükmün de iptalini isteyen yerel mahkeme, soruşturma konusu fiilin kabahat oluşturduğunun anlaşılması halinde de Cumhuriyet savcısının, ilgili kurumun veya kuruluş tarafından verilmemiş olması durumunda idari yaptırım kararı verebileceğini düzenleyen fıkranın da iptalini talep etti. 
     Yerel mahkeme, "kovuşturma konusu fiilin kabahat oluşturduğunun anlaşılması halinde mahkeme tarafından idari yaptırım kararı verilmesi", "idari yaptırım kararının ağır ceza mahkemesi tarafından verilmesi halinde bu karara karşı itiraz merciin en yakın ağır ceza mahkemesi olması" yönündeki düzenlemelerin de iptalini istedi. 
     
</TEXT>
</DOC>
