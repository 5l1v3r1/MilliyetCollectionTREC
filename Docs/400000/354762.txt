<DOC>
<DOCNO> 354762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko46.html </URL>
<DATE> 2005/06/23/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Şahenk Turizm sektöründe büyümeyi hedefliyoruz 
</HEADLINE>
<TEXT>

     Doğuş Holding Yönetim Kurulu Başkanı Ferit Şahenk, Hilton Oteli’nin özelleştirilmesine yönelik ihaleye gerekli incelemeler yapıldıktan sonra ve uygunsa katılacaklarını belirterek, "Turizm sektöründe büyümeyi hedefliyoruz. Uluslar arası yatırımcılar Türkiye’ye bu kadar iştahla bakarken bizim turizm alanında buradan çekilmemiz mantık dışı olur" dedi. 
     Doğuş Holding Yönetim Kurulu Başkanı Ferit Şahenk, imza törenin ardından gazetecilerin sorularını yanıtladı. Doğuş Grubu’nun ana hissedarı olduğu Garanti Bankası’nın ortaklık, hisse alış-satışına ilişkin bir soru üzerine hisse satışı ve işbirliğine ilişkin gelişme olmadığını söyledi. "Piyasada bazı bankalarla görüştüğünüz hakkında bilgiler var " hatırlatması üzerine de Şahenk, "Bunlarla ilgili şu an hiç bir şey söyleme durumumuz yok. Belirli şekilde halka duyurduğumuz bilgilerin üstünden bir daha geçildikten sonra gereken bilgiler kamuoyuna açıklanacak" dedi. 
     
     "FİNANS SEKTÖRÜNDEN ÇEKİLMİYORUZ" 
     Bir soru üzerine Doğuş Grubu’nun finans sektöründen çekilmeyeceğini ve bu sektörde kalmaya devam edeceğini bildiren Şahenk, perakende ve gıda konusunda da gelişmelere bağlı olarak gerekli kararların verileceğini ifade etti. 
     
     "MİLLİ PİYANGO’DAKİ GELİŞMELERE GÖRE HAREKET EDECEĞİZ" 
     Ferit Şahenk, Milli Piyango’nun özelleştirilmesine olan ilgilerinin devam ettiğini ve gelişmelere göre hareket edeceklerini söyledi. 
     
     DOĞUŞ GRUBU TURİZM’DE BÜYÜMEYİ HEDEFLİYOR 
     Turizm sektöründe toplam 4 bin 200 yatak kapasitesiyle Türkiye’nin organize kuruluşlarından biri olduklarını söyleyen Şahenk, "Turizmde büyümeyi hedefliyoruz. 
     Türkiye’nin strateji anlamında bankacılık sektörü, gıda perakendeciliği ve daha değişik hizmet sektörleri bugünkü uluslar arası yatırımcıların çok dikkatini çekmektedir. 
     Uluslar arası yatırımcılar Türkiye’ye bu kadar iştahla bakarken bizim turizm alanında buradan çekilmemiz mantık dışı olur" değerlendirmesi yaptı. 
     
     "HİLTON İÇİN GEREKTİĞİ ZAMAN İNCELEME YAPILACAK" 
     İstanbul Hilton Oteli’nin satış yöntemiyle özelleştirilmesine katılıp katılmayacaklarına yönelik soruyu da yanıtlayan Şahenk, "Arkadaşlarımız gerektiği zaman incelemeleri yapacaktır. Grubumuzda stratejileri grup oluşturur ama misyonu ve o günkü taktikleri tamamiyle profesyonel kadrolar belirler. Arkadaşlarımız bunu gündeme getirirlerse kendi içimizde hesabını, kitabını yaparız, uygunsa biz de katılırız" dedi. "Doğuş Grubu ilgileniyor diyebilir miyiz " sorusu üzerine ise Şahenk, "Her zaman ilgiliyiz" yanıtı verdi. 
     
     "KREDİ TÜRKİYE’NİN NE SEVİYEYE GELDİĞİNİ GÖSTERİYOR" 
     Sendikasyon kredisine ilişkin soru üzerine Türkiye’nin değişik etaplara, değişik seviyelere, değişik risk parametrelerine gelince, her ülkede olduğu gibi "finansman tekniklerinin" değiştiğini söyleyen Şahenk, krediye ilişkin değerlendirmesini şöyle sürdürdü 
     "Bu kullanılan çok önemli bir finansman tekniğidir. 
     Yani direkt bir bankadan teminat mektubu alacağınıza veya kısa vadeli köprü finansmanları yapacağınıza, uzun vadeli bir inanç oluştuğu için, 25 bankanın katılımıyla böyle bir finansmanı yapıyorsunuz. Doğuş Grubu bu tür rakamları finanse eder durumdaydı ama bunun yapılış şekli değişmiştir. 
     Bu Türkiye’nin ne seviyeye geldiğini gösteriyor. Katılan bankaların listesine baktığımızda Amerika’dan tutun da Hindistan’a kadar birçok banka var. 5-6 sene evvel Türkiye’ye, Hindistan’dan bir bankanın 1 yıllık böyle bir finansmana girebileceğini... Bizim analiz edemediğimiz bazı gerçekleri yurt dışındaki yatırımcılar analizini yapıyorlar. 
     Bu insanlar da dünyadaki riski çok iyi inceleyen ve belli performansa ve potansiyele göre kredi kararları veren müesseseler. Bu çok daha üzerinde durulması gereken bir olay." 
     
     "DÜNYA PİYASALARI ŞEFFAFLIK ÜZERİNDE DURUYOR" 
     Şahenk, 150 milyon Euro’luk sendikasyona çıkarken, 367 milyon Euro’luk talep gelmesinin kendilerini gururlandırdığını söylerken, "Bunun bize gereken kısmını arkadaşlarla konuştuk. 250 milyon Euro gibi hesapladılar. Bu seneyi değil, gelecek senenin Türkiye projeksiyonunu yaparak aldığımız bir karar" dedi. Şahenk, Türkiye’de birkaç sene sonra birçok KOBİ şirketinin de bu tip finansmanları yapacağına olan inancını ifade ederek, daha ucuz finansman için dünya piyasalarındaki "şeffaflık, performans, ülke ve ne yaptığınız en iyi şekilde anlatmak" şartlarına uymak gerektiğini söyledi. Ferit Şahenk, piyasaların en çok üzerinde durduğu olayın şeffaflık olduğunu kaydetti. 
     Bir gazetecinin "Otomotiv yatırımların artmasıyla tekrar üzerinde düşünmeye çalıştığınız projeler var mı " sorusu üzerine de Şahenk, "Bizim zincirimizde tek açıkta kalan tarafımız üretimdir. Üretimde böyle bir kararı almamız ve istememiz yeterli değildir. Volkswagen Grubu’nun böyle bir kararda destek olması ve bu yönde kendi kararlarını alması ve gerekli araştırmaları Türkiye’de beraber yaptıktan sonra imza atmaktır. Bizim iki dudağımız arasından çıkan bir şey olmadığı için şu anda böyle bir şey yakın değil" diye konuştu. 
     
</TEXT>
</DOC>
