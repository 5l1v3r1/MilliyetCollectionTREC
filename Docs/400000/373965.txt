<DOC>
<DOCNO> 373965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/guncel/agun.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkışlarınız bizimle olsun 
</HEADLINE>
<TEXT>


Sanat camiası, Ankara, İstanbul ve İzmir'de toplanarak Devlet Tiyatrosu Genel Müdürü Lemi Bilgin'in görevinden alınmasına karşı tepkilerini dile getirdi. Sivil toplum kuruluşları, üniversite öğrencileri ve izleyicilerin de destek verdiği eylem geniş çaplı bir direnişe dönüştü 

ALİN TAŞÇIYAN, YILDIZ YAZICIOĞLU İstanbul, Ankara 

Devlet Tiyatrosu DT atamaları, geniş çaplı protestolara hedef oldu. İstanbul Atatürk Kültür Merkezi AKM , Ankara ve İzmir'de dün eşzamanlı olarak düzenlenen basın toplantılarına DT çalışanlarının yanı sıra sanat camiasının birçok ünlü ismi, sivil toplum kuruluşları, üniversite öğrencileri ve izleyiciler de katıldı. Eylem geniş çaplı bir direnişe dönüştü. 
İstanbul AKM önündeki gösteride Şehir Tiyatroları'ndan Özlem Güreli'nin okuduğu ve doğrudan Kültür ve Turizm Bakanı Atilla Koç'a hitap eden ilk bildiride, bakanlığın çağdışı davrandığı ve bu tavırda siyasi erkle padişahlığın birbirine karıştırıldığı ifade edildi. Ardından İstanbul Şehir Tiyatrosu çalışanlarının DT'deki meslektaşlarına "sonuna kadar destek verdiğini" bildiren metin okundu. 

Uyarılar yok sayıldı 
Tiyatro Opera Bale Çalışanları Yardımlaşma Vakfı TOBAV bildirisinde bakanlığa sanatçıların yaptığı uyarıların yok sayılmasının, kuruma yapılan müdahalelerin laik Cumhuriyet'in bir kurumunu daha "tam bağımlı" kılmaya yönelik bir eylemin parçası olduğu kaydedildi. Tiyatro Eleştirmenleri Birliği, bakanlığa, "1933 Almanyası'nda bulunulmadığı" uyarısı yaptı. 

Acar'ı istifaya çağırdılar 
Devlet Tiyatroları Sanatçıları Derneği DETİS ile Devlet Tiyatroları, Opera ve Balesi Çalışanları Yardımlaşma Vakfı TOBAV öncülüğünde Ankara Büyük Tiyatro önünde bir araya gelen sanatçılar da DT Genel Müdürlüğü'ne atanan Mine Acar'ı istifaya davet etti. 
DT çalışanları adına sanatçı Münir Caner'in okuduğu bildiride, "DT'de yaşanan deprem, Cumhuriyetimizin en büyük sanat kurumlarından birini daha bitirme operasyonu. Hedefi, ülkemizdeki kültür - sanat ortamını çölleştirmek ve ortaçağ anlayışına sürüklemektir. Kurumumuz özerk bir yapıya kavuşturulana kadar direneceğiz. Alkışlarınız bizimle olsun" denildi. 
DETİS Genel Başkanı Mehmet Ege de Acar'a istifa çağrısında bulundu. DT çalışanları, özerk bir yapı oluşturulması için imza kampanyası başlattı. 

İzmir'de de eylem 
İzmir Devlet Tiyatrosu İZDT çalışanları da DT'deki atamaları, Konak Sahnesi önünde alkışlı eylemle protesto etti. Herhangi bir açıklamanın yapılmadığı eylemde, Ankara ve İstanbul'da da okunan bildiri gazetecilere dağıtıldı. 
Yönetmen - yazar Prof. Dr. Özdemir Nutku, "Bu, Devlet Tiyatrosu'nu küçültme planıdır. Taşeronlar yoluyla yavaş yavaş belli etmeden bunu uygulayacaklardır. Bundan önceki bakan döneminde taslak duruyordu, şimdi eyleme sokuldu" dedi. 

Sanatçılardan Bakan Şener'e Arabulucu ol 

SANATÇILAR, Başbakan Erdoğan'ın programı yoğun olduğu için tiyatro ve operaya sevgisi nedeniyle Devlet Bakanı ve Başbakan Yardımcısı Abdüllatif Şener'le görüşmeyi talep etti. Şener de, DETİS Başkanı Mehmet Ege, Devlet Konservatuvarları Mezunları Dayanışma Derneği Genel Başkanı Alper Kafa, TOBAV Genel Başkanı Tamer Levent, sanatçılar Tuncer Yığcı, Mehmet Atay ve Erhan Gökgücü'yü kabul etti. DT'ye, sanata aykırı yapılmış bir atamaya karşı olduklarını vurgulayan sanatçılar, Şener'den Bakan Koç ile görüşmeleri için arabulucu olmasını talep etti. Şener de, "Bakan ile görüşeceğim, sizleri barıştırmak için elimden geldiğince gayret edeceğim" dedi. 

Koç İstifa gelmedi 

Antalya'da incelemelerde bulunan Kültür Bakanı Koç, DT'den kendisine bir istifa ulaşmadığını belirterek, "İstifa mı varmış Benim genel müdürlüğüme istifa falan gelmedi" dedi. 

Sinemacılar da geldi 

AKM'nin önünü dolduran kalabalık arasında Türk tiyatrosunun duayenleri Yıldız Kenter, Haldun Dormen, Rutkay Aziz, Genco Erkal, Göksel Kortay, Erol Keskin, Ayten Gökçer'den, daha genç kuşağın önde gelen oyuncuları Uğur Polat, Mustafa Uğurlu, Aliye Uzunatağan, Şerif Sezer, Selma Köksal, Tamer Karadağlı, Ayşe Emel Mesci ve Zafer Algöz'e kadar pek çok isim vardı. Ünlü sinema ve dizi oyuncuları Tarık Akan, Nur Sürer ve Salih Güney de oradaydı. 

'Sağduyunuzu açın' 

Ankara'daki protesto gösterisinde, tiyatroda oyun başlamadan önce yapıldığı gibi anonslar yapıldı. Anonslarda, "Sayın seyircilerimiz, tiyatromuz özerkliğini kaybetmek üzere. Lütfen sağduyunuzu, gözlerinizi ve kulaklarınızı açar mısınız ", "Sayın medya mensupları, lütfen kalemlerinizi konuşturup, objektiflerinizi ayarlar mısınız " ve "Sayın seyircilerimiz, TC'nin son kalelerinden biri yıkılmak üzere. Lütfen tiyatronuza, sanatınıza ve Cumhuriyetimize sahip çıkar mısınız " ifadeleri kullanıldı. 


</TEXT>
</DOC>
