<DOC>
<DOCNO> 350739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy24.html </URL>
<DATE> 2005/06/10/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Ersümer ve Çakan'ın duruşması 12 Temmuz'a ertelendi 
</HEADLINE>
<TEXT>

     Yüce Divan, eski Enerji ve Tabii Kaynaklar bakanları Cumhur Ersümer ve Zeki Çakan’ın yargılandığı davanın duruşmasını 12 Temmuz’a erteledi. 
     Davanın bugünkü duruşmasında, aralarında bazı işadamlarıyla dönemin bürokratları tanık olarak dinlenildi. 
     Tanıkların dinlenilmesinin ardından ara kararı açıklayan Yüce Divan Başkanı Mustafa Bumin, Enerji ve Tabii Kaynaklar Bakanlığı’ndan Ersümer dönemine ilişkin enerji planlama raporlarının istenilmesine karar verildiğini bildirdi. 
     "Beyaz Enerji Davası"ndaki sanıkların ifadelerinin onaylı örneklerinin istenilmesinin kararlaştırıldığını açıklayan Bumin, aralarında eski Enerji İşleri Genel Müdür Vekili Osman İlhan ve işadamı Nuri Doğan Karadeniz’in de bulunduğu 8 kişinin gelecek duruşmaya tanık olarak çağrılmalarına karar verildiğini kaydetti. 
     Bumin, Ersümer’in avukatı Bülent Acar’ın müvekkili lehine olan delillerin de toplanması isteminin Yargıtay Cumhuriyet Başsavcılığı ve müdahillerin görüşü alındıktan sonra gelecek duruşmada değerlendirileceğini belirterek, duruşmanın 12 Temmuz’a ertelendiğini bildirdi. 
     
</TEXT>
</DOC>
