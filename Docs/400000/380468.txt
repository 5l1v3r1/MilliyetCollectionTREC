<DOC>
<DOCNO> 380468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yasam/yas03.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkücü başkana çete davası açıldı 
</HEADLINE>
<TEXT>


Fatih Ülkü Ocağı Başkanı Serdar Ağtaş, ocağa gelenleri örgütleyip çeşitli suçlara yönelttiği iddiasıyla mahkemeye verildi 

İSTANBUL Milliyet 

İstanbul Cumhuriyet Başsavcılığı, Fatih Ülkü Ocağı Başkanı Serdar Ağtaş, Serhat ve Sabri Tabaş, M. Okay Çavuş ve Serdar Pamuk hakkında 'haraç almak' ve 'silahlı gasp'tan dava açtı. 
İddianamede, Ağtaş ve ocağa gelen kişiler arasından örgütlediği bu grup, 28 Ağustos 2004'de Turan Yolasığmaz ve 19 Mart 2005'de Mehmet Karaman'ın silahla, Serdar Toprak'ın bıçakla yaralanması, 10 Nisan 2005'de Mehmet Güneş'in silahla darp edilerek otomobilinin gasp edilmesi olaylarına karışmakla suçlandı. Kazım Şahin, Kazım Kamçı ve Turhan Kaya adlı müştekiler de, grubun cebir ve şiddet uygulayarak kendilerinden 5500 YTL aldığını öne sürdü. 
Zanlılar Ağtaş, Toprak ve Çavuş'un suçlandığı olayların sonuncusunun ise, 7 Mayıs 2005'de gerçekleştiği iddia edildi. 

Pideci bile dövmüşler 
İddiaya göre Ağtaş ve arkadaşları, kendilerinden aldıkları pidelerin parasını isteyen işyeri sahibi Hakan Çelik'i dövdü. 10 gün iş göremez raporu alan Çelik tarafından teşhis edilen zanlılar, İstanbul Ağır Ceza Mahkemesi'nde görülecek davada, 25 ila 36 yıla kadar hapis cezası istemiyle yargılanacak. 
İstanbul Ülkü Ocakları Başkanı Yüksel Kaleci, olayların ülkü ocaklarıyla bağlantısı olmadığını öne sürdü. Kaleci, Ağtaş'ın iddianamede belirtildiği gibi Fatih Ülkü Ocağı Başkanı olmadığını, Topkapı Ülkü Ocağı 2. Başkanı olduğunu söyledi. 




</TEXT>
</DOC>
