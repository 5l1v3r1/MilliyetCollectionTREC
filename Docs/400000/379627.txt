<DOC>
<DOCNO> 379627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun45.html </URL>
<DATE> 2005/09/19/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
İngiliz tankları askerlerini kurtarmak için hapishane duvarını yıktı... 
</HEADLINE>
<TEXT>

     Irak’ın Basra kentinde, İngiliz tankları, bir hapishanenin duvarını yıkarak, Iraklı 2 polisi vurduğu gerekçesiyle gözaltına alınan 2 İngiliz askerinin serbest kalmasını sağladı. 
     Irak İçişleri Bakanlığı’ndan bir yetkili, 5-6 tankın hapishanenin duvarını yıktığını, daha sonra İngiliz askerlerinin binaya girerek 2 askeri serbest bıraktıklarını söyledi. 
     Yetkili, askerlerin cezaevine baskın düzenlemesi ve duvarları yıkmasıyla, onlarca mahkumun da kaçtığını açıkladı. 
     Irak televizyonu için olayı görüntüleyen kameraman Akil Cabbar da, İngiliz komandolarının hapishaneye girerek arkadaşlarını çıkardıkları sırada, cezaevindeki yaklaşık 150 mahkumun kaçtığını öne sürdü. 
     Basra’da, İngiliz ordu mensubu olduğu belirtilen sivil giyimli 2 İngilizin şüphe üzerine Iraklı polislerce durduruldukları, çıkan çatışmada 2 polisi öldürdükleri iddia edilmişti. İngiliz askerlerinin gözaltına alındığı ve bir yargıç tarafından sorgulandıkları belirtilmişti. 
     Bu olayın ardından, İngilizleri protesto eden kalabalık tanklara saldırmış, çıkan olaylarda 2 Iraklı ölmüştü. 
     
</TEXT>
</DOC>
