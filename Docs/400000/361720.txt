<DOC>
<DOCNO> 361720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur20.html </URL>
<DATE> 2005/07/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bilecik'te trafik kazası 1 asker şehit oldu, 40 asker yaralı... 
</HEADLINE>
<TEXT>

     Bilecik'in Osmaneli İlçesi"nde meydana gelen trafik kazasında, otobüs sürücüsü ve 1 askerin hayatını kaybettiği, 40 askerin de yaralandığı açıklandı. 
     Alınan bilgiye göre, Osmaneli-Bilecik karayolunun 3. kilometresinde meydana gelen kazada, Mehmet Akkaya idaresindeki 34 UN 7610 plakalı kamyon ile Erdoğan Gebeş yönetimindeki asker sevkıyatı yapan 67 NE 525 plakalı yolcu otobüsü çarpıştı. 
     Kazada, Bilecik'in Söğüt İlçesi'nde bulunan Jandarma Ulaştırma Taburu'nda görevli er Adem Kamur ve otobüs sürücüsü Erdoğan Gebeş olay yerinde öldü. 
     Yaralanan 10'u ağır, 40 asker ise Sakarya, Pamukova ve Bilecik'teki çeşitli hastanelerde tedavi altına alındı. 
     Kaza nedeniyle trafiğe kapanan Bilecik-İstanbul karayolu ulaşıma yeniden açıldı. 
     
     YARALANAN ASKERLERDEN 25'İ BU AKŞAM TABURCU EDİLEK 

     Bilecik'te meydana gelen trafik kazasında yaralanan askerlerden 25'inin bu akşam taburcu edileceği, diğer yaralıların tedavilerinin ise Adapazarı'ndaki çeşitli hastanelerde sürdüğü kaydedildi. 
     AA muhabirinin edindiği bilgiye göre, Bilecik'teki kazada yaralanan 40 asker, ilk önce ToyotaSa Acil Yardım ve Travmatoloji Hastanesi'ne getirildi. 
     Buradaki ilk müdahalenin ardından, hayati tehlikeleri bulunmayan, ancak "sakatlık derecesinde" ağır yaralandıkları belirtilen Tanju Kondakçı ile Deniz Karakuş adlı askerler Gölcük Askeri Hastanesi'ne sevk edildiler. 
     Macit Tezulaşlar ve Ali Doğan adlı yaralı askerler ise Sakarya Yenikent Devlet Hastanesi'ne gönderildiler. 
     Diğer yaralıların sağlık durumlarının iyi olduğu, askerlerden 25'inin bu akşama kadar taburcu edilmelerinin beklendiği belirtildi. 
     Bu arada, kazada yaralanan ve sağlık durumunun iyi olduğu öğrenilen kamyon sürücüsü Mehmet Akkaya da Sakarya Devlet Hastanesi'nde tedavi görüyor. 

     
</TEXT>
</DOC>
