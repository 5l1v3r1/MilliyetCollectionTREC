<DOC>
<DOCNO> 388912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/guncel/gun07.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sizinle gurur duyuyoruz 
</HEADLINE>
<TEXT>


Daily Times gazetesi, Pakistanlı Tümgeneral Halid Navaz'ın Erdoğan'a, "Türk hükümetinin yardımları için müteşekkiriz" dediğini yazdı 

DIŞ HABERLER SERVİSİ 

Türkiye'nin, 8 Ekim'de meydana gelen ve resmi rakamlara göre 50 binden fazla kişinin öldüğü depremin ardından yaptığı yardımlar, Pakistan basınında geniş yankı buldu. 
Gazeteler, Türkiye'nin söz verdiği 150 milyon dolarlık yardımın, şimdiye kadar bir ülkeden Pakistan'a yapılan en büyük yardım olduğunu vurguladı. 

'İlk lider' 
Daily Times gazetesi ise Pakistan ordusunun Muzzafferad komutanı Tümgeneral Halid Navaz'ın, Erdoğan'a "Türk hükümetinin yardımları için müteşekkiriz. Sizinle gurur duyuyoruz efendim" dediğini aktardı. 
Erdoğan'ın, depremin ardından bölgeye giden ilk hükümet lideri olduğuna da dikkat çeken "Daily Times", Başbakan'ın, "yardımın yetersiz olduğunu" ifade eden sözlerini de aktardı. 
"Dawn" gazetesi de Türkiye'nin depremin ardından bölgeye yardım eden ve tıbbi destek sağlayan sayılı ülkelerden biri olduğuna dikkat çekti. 



</TEXT>
</DOC>
