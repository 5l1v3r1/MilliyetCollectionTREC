<DOC>
<DOCNO> 382948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur12.html </URL>
<DATE> 2005/09/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
3 Ekim'deki güneş tutulması Ankara'dan da izlenebilecek 
</HEADLINE>
<TEXT>

     Ankara Üniversitesi Gözlemevi Müdürü Doç. Dr. Berahitdin Albayrak, 3 Ekim Günü gerçekleşecek olan halkalı güneş tutulmasının, Türkiye’den parçalı güneş tutulması olarak izlenebileceğini bildirdi. 
     Ankara Üniversitesi’nden yapılan açıklamaya göre, Doç. Dr. Albayrak, Ankara’da parçalı tutulmanın saat 11.28’de başlayacağını ve 14.06’da son bulacağını, tutulma ortasının ise saat 12.47’de gerçekleşeceğini kaydetti. Albayrak, bu doğa olayını izleyenlere şu tavsiyelerde bulundu 
     "Ankara için, Güneş’in görünür yüzeyinin yaklaşık yüzde 33’ü örtülmüş olacak. Ancak bu olayı Türkiye’nin başka yerlerinden de izleyebilecek olanlara tavsiyemiz, çıplak gözle veya bir optik aletle güvenilir bir filtre kullanmaksızın Güneş’e kesinlikle direkt olarak bakılmamalı. Olayın parçalı tutulma olarak izlenecek olması nedeniyle, Güneş’e çıplak gözle direkt bakılması durumunda gözleriniz yoğun zararlı ışınlara maruz kalacaktır. Kullanacağınız filtreler Güneş ışınlarını en az 1 100000 oranında azaltıcı olmalıdır." 
     
</TEXT>
</DOC>
