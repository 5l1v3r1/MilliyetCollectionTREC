<DOC>
<DOCNO> 388506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun16.html </URL>
<DATE> 2005/10/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Korsanlar rotası Türkiye olan gemiyi kaçırdı... 
</HEADLINE>
<TEXT>

     Somali açıklarında kaçırılan ve 700 bin dolar fidye istenen Ukrayna gemisinin Türkiye'ye gelmekte olduğu belirtildi. 
     AP ajansının haberinde, Ukrayna'nın güneyinde Odessa'da bir firmanın sahip olduğu, ancak Liberya bandırası taşıyan Panagia adlı geminin, Güney Afrika'dan Türkiye'ye demir taşıdığı belirtildi. 
     Ukrayna Dışişleri Bakanlığı Sözcüsü Dimitri Sivistikov, 22 kişilik mürettebat bulunduğunu, korsanlarla ilk görüşmede 700 bin dolar fidye istediklerini belirtmişti. Geminin kaptanıyla da konuştuklarını söyleyen Sivistikov, tüm mürettebatın sağlık durumunun iyi olduğunu kaydetmişti. 
     Geminin halen Somali'nin doğu sahilinden 3 kilometre açıkta demirlemiş olduğunu kaydeden Sivistikov, mürettebatın korsanların izniyle gemi içinde hareket edebildiğini belirtti. 
     
</TEXT>
</DOC>
