<DOC>
<DOCNO> 354051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy21.html </URL>
<DATE> 2005/06/21/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Dışişleri Bakanı Gül, Brüksel'e gitti... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, "AB bu kritik süreçte bile sözüne sadık kaldığı ve 17 Aralık kararlarının uygulanacağını bir kez daha teyit etti. Dolayısıyla bizim, kendi işimize bakmamız gerekir" dedi. 
     Irak’ın yeniden yapılanması çalışmalarının ele alınacağı "Irak’ın Geleceği" konferansına katılmak üzere Brüksel’e hareket eden Gül, Esenboğa Havalimanı’nda gazetecilerin sorularını yanıtladı. 
     Gül, AB Komisyonu’nun eski başkanı Romano Prodi’nin, "Türkiye’nin AB üyeliğinin yeniden düşünülmesi gerektiği" yönündeki sözlerinin hatırlatılması üzerine, hükümetin AB konusunda "gayet açık, kararlı ve istikametinin belli olduğunu" kaydederek, reform çabalarını en ufak sekteye uğratmayacaklarını vurguladı. 
     AB’de bir kriz yaşanmakta olduğuna işaret eden Gül, AB’nin bu tip sıkıntılarla daha önce de karşı karşıya kaldığını ve bunların hepsini aştığını belirtti. Gül, "Öyle olmuştur ki Fransa’nın 7-8 ay toplantılara katılmadığı dönemler olmuştur, İngiltere’nin başka sorunları olmuştur ama AB bunları kendi içinde aşmasını bilmiştir. 
     Eminiz ki bu kriz de çok tartışılacaktır, konuşulacaktır ve en sonunda aşılacaktır" diye konuştu. 
     
     "TÜRKİYE NE YAPACAĞINI BİLMEKTEDİR" 
     Bu süre içinde Türkiye’ye, "Durun, her şeyi dondurup, AB bir durulsun, ondan sonra karar verelim" denmeyeceğini ifade eden Gül, "Türkiye ne yapacağını bilmektedir" dedi. 
     Gül, bu tartışmalar AB içinde devam ederken, Türkiye’nin, 3 Ekim’de kararlaştırıldığı gibi müzakerelere başlayacağını ve müzakere sürecini en iyi şekilde götüreceğini vurguladı. 
     Hükümetin, bir taraftan demokratik yapısını güçlendireceğini, derinleştireceğini, demokratik reformlarına hız vereceğini, diğer yandan da ekonomik yeniden yapılanmasını hızlandıracağını belirten Gül, "Dolayısıyla biz kendi işimize bakacağız. Bazılarının dediği gibi, Hükümetin ne yapacağı belirsiz, hükümet istikametini tam belli etmedi , bunların hiçbiri doğru değildir. Hükümet ne yapacağını bilmektedir" diye konuştu. Gül, sözlerine şöyle devam etti 
     "Bu kritik süreçte bile AB sözüne sadık kalmıştır, 17 Aralık kararlarının uygulanacağını bir kez daha teyit etmiştir. Dolayısıyla bizim kendi işimize bakmamız gerekir. Hükümet ne yapacağını çok iyi bilmektedir. Biz bu süre içinde Türk halkının hayat standardını yükselteceğiz. Yaptığımız işler, Türkiye’nin lehine olan işlerdir, bundan hiç kimsenin kuşkusu olmasın. En ufak bir şekilde ekonomik ve demokratik reform çabalarını sekteye uğratmayacağız, kim ne derse desin" 
     
</TEXT>
</DOC>
