<DOC>
<DOCNO> 380366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur34.html </URL>
<DATE> 2005/09/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Elazığsporlu 2 futbolcu trafik kazasında yaralandı 
</HEADLINE>
<TEXT>

     Elazığ’da meydana gelen trafik kazasında, Elazığsporlu 2 futbolcu ile masör yardımcısı yaralandı. 
     Alınan bilgiye göre, futbolcu Ali Gitmiş’in kullandığı 34 AD 620 plakalı otomobil, Elazığ Malatya Karayolu’nun 9. kilometresinde refüje çarptı. Yaralanan Ali Gitmiş ile takım arkadaşı Muharrem Uz ve takımın masör yardımcısı Mehmet Fatih Çelebi, Fırat Üniversitesi Fırat Tıp Merkezi’ne kaldırıldı. 
     Tıp merkezi Başhekimi Doç. Dr İrfan Kaygusuz, gazetecilere, Ali Gitmiş’in bel kemiğini oluşturan kemiklerden birinde kırık tespit ettiklerini, futbolcunun en az 1 ay sahalardan uzak kalacağını söyledi. Kaygusuz, Uz ile Çelebi’nin ise bu gece gözlem altında tutulacaklarını, muhtemelen yarın taburcu edileceklerini bildirdi. 
     Kulüp Başkanı Mustafa Yıldız ise kaza yapan futbolcuların, takımın bugün oynayacağı İnegölspor maçının kadrosuna giremediklerini ve sakatlıkları bulunduğunu söyledi. 
     Yıldız, yaralı futbolcular ile Elazığspor camiasına geçmiş olsun dileğinde bulundu. 
     
</TEXT>
</DOC>
