<DOC>
<DOCNO> 355012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/yazar/guclu.html </URL>
<DATE> 2005/06/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
En iyi üniversiteler hangileri 
</HEADLINE>
<TEXT>


Adaylar için en iyi üniversite, kazanılan üniversite gibi gözükse de bu unvanı hak eden üniversitelerimizin sayısı hiç de az değil. 
Her ne kadar dünyanın en iyi 500 üniversitesi arasında bizim üniversitelerimiz bulunmasa da, dünya çapında pek çok üniversitemizin bulunduğunu özellikle hatırlatmak isterim. Bu sadece benim değil, uluslararası bilimsel kurumların da bir tespiti. İlk 500'de yer alamamalarının en önemli nedeni ise kalabalık öğrenci sayıları ve özerkliğin yeterince olmaması. Yoksa akademik açıdan pek de nal toplar durumda değiliz. 
En iyi üniversiteleri Ankara, İstanbul, İzmir gibi büyük kentlerde aramak hata olur. Türkiye'nin dört bir yanında çok iyi üniversitelerimizin olduğunu özellikle hatırlatmak isterim. 
Üniversitelerimizin neredeyse tamamına yakınını gezdim. İçlerinde gelişmekte olanlar da var ama, her açıdan sadece Ankara ve İstanbul'daki üniversitelere değil, Batı'daki üniversiteler taş çıkaran üniversitelerimiz de var. Bunun için, ne olur biraz zaman ayırın ve üniversitelerimizi daha yakından tanımaya çalışın. 
Örnek o kadar çok ki, bazılarını sayıp diğerlerini saymamak haksızlık olur. Eskişehir Anadolu, Trabzon Karadeniz, Samsun 19 Mayıs, Erzurum Atatürk, Adana Çukurova, Isparta Süleyman Demirel, Edirne Trakya, Sakarya, Kocaeli, Konya Selçuk, Zonguldak Karaelmas ve daha niceleri. 
Eğer yurt ve burs sorunun çözüp, iyi bir fakültede öğrenim görmüyorsanız, büyük kentlerde öğrencilik, eziyetlerin en büyüğüdür. Hem masraflı hem de bezdirici. Zamanın büyük bir bölümü yollarda kayboluyor. Ama Anadolu'daki kampus üniversitelerinde her şey çok daha yerli yerinde. Düşünmenizde yarar var. 
Bu noktada yapmanız gereken ayrımlardan biri de üniversite mi yoksa fakülte seçimi mi Doğru olan fakülte seçimidir. Her üniversitede çok iyi bölümler kadar, çok vasat bölümler de var. Ama ille de bu üniversitede okuyacağım takıntısı yüzünden, yüksek puanlarını heba eden çok arkadaşımız bulunuyor. Aynı puanla bir başka üniversitede çok iyi bir meslek edinebilecekken, bu fırsatı ellerinin tersi ile itmiyorlar. 
Bu konudaki ikilemlerden biri de devlet üniversitesi mi yoksa vakıf üniversitesi mi kıyaslaması. Elbette iyi vakıf üniversiteleri var. Ama h l devlet üniversitelerini tümüyle gölge de bırakan vakıf üniversitelerimiz yok. Belki ileride... 
Ekonomik koşullarınız iyi ise ben paralı üniversitede okumam gibi bir takıntı içerisinde olmayın. Bu seçeneği de ciddi bir şekilde değerlendirin. Yüksek puanlılar, burs seçeneklerini en iyi şekilde değerlendirebilirler. 
Burslar konusuna gelince, ÖSS'de ilk 100'den, ilk 5 bine kadar derece alanlara, pek çok kapı kendiliğinden açılıyor. Diğer öğrenciler için ise YURTKUR'un hem burs, hem de harç kredisi desteği var. Bursun yeterli olduğunu söylemek abartılı olur. Bu yüzden mutlaka ikinci bir desteğe ihtiyaç oluyor. Onun yolu da seçeceğiniz fakülteden geçiyor. Milli Eğitim Bakanlığı gibi hemen her meslek kolu kendi alanını tercih eden öğrencilere burs desteği sağlıyor. 
Üniversiteye kayıt yaptırdığınızda ilk uğrak yerlerinizden biri de genel sekreterlik ve öğrenci işleri olsun. Kim hangi üniversiteye ne kadar burs veriyor Tüm ayrıntılar onların elinde var. 
ÖSS maratonunda aylardır sürdürdüğümüz beraberliğimize şimdilik kısa bir ara veriyoruz. Sonuçlar açıklandıktan sonra tekrar sizlerle birlikte olacağız. 
Şimdi, tatilin tadını çıkarın. Bunu fazlasıyla hak ettiniz... 



</TEXT>
</DOC>
