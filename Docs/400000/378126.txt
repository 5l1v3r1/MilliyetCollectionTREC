<DOC>
<DOCNO> 378126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo17.html </URL>
<DATE> 2005/09/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hakan Şükür Ümit Karan, futboluyla oynamayı hak ediyor... 
</HEADLINE>
<TEXT>

     Galatasaray Futbol Takımı Kaptanı Hakan Şükür, Sivasspor maçında attığı 2 golle takımını galibiyete taşıyan Ümit Karan'ın, futboluyla oynamayı hak ettiğini söyledi. 
     Kozlu Mezarlığı'nda Metin Oktay'ın anma töreni sonrasında basın mensuplarının sorularını yanıtlayan Hakan, Ümit ile ilgili bir soru üzerine, ''Sivasspor maçında 2 gol attı. Ümit, futboluyla oynamayı hak ediyor. İnşallah böyle devam eder. Kimin gol attığı önemli değil, takımın kazanması önemli'' dedi. 
     UEFA Kupası 1. tur ilk maçında 15 Eylül Perşembe günü deplasmanda Tromso ile yapacakları maça da değinen Hakan, işi ilk maçtan sıkı tutacaklarını söyledi. 
     Her takımın artık dişe diş mücadele ettiğini kaydeden Hakan Şükür, şunları kaydetti 
     ''Rakibimizi küçümsemiyoruz. Fizik güçleri iyi ve oradaki hava şartları da onların lehine. UEFA Kupası, daha önce kazandığımız ve Avrupa'da çok başarılı dönemler yaşadığımız bir yer. Bunun tekrarı için ilk turdan itibaren işi ciddiye alıp, hem oradaki hem buradaki sonuçla rakibimizi elemek istiyoruz.'' Hakan, belinde ufak bir spazm bulunduğunu, ancak bunun perşembe günü oynamasına engel olmadığını sözlerine ekledi. 

     
</TEXT>
</DOC>
