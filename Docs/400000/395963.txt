<DOC>
<DOCNO> 395963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/spor/spo01.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşteri çıktı 
</HEADLINE>
<TEXT>


Borussia Dortmund, Ailton'a talip olduğunu resmen Kicker'e açıkladı. Alman kulübünün Sportif Direktörü Zorc, Brezilyalı futbolcunun dışında İsviçreli Alexander Frei ile de ilgilendiklerini ifade etti 


Borussia Dortmund, Beşiktaş'ta bir türlü beklenen patlamayı gerçekleştiremeyen Ailton'a talip olduğunu resmen açıkladı. 
Almanya'da yayınlanan Kicker dergisine konuşan Alman ekibinin Sportif Direktörü Michael Zorc, Brezilyalı futbolcuyla ilgilenmelerinin sürpriz olmaması gerektiğini belirtti. Son olarak Koller'in sakatlığının ardından Dortmund'un zor durumda kaldığını ifade eden Zorc, "Ara transferde Ailton listemizde yer alıyor. Ayrıca, Rennes'de oynayan Alexander Frei de düşünülen isimler arasında bulunuyor" diye konuştu. Dortmund'un, Ailton ve Frei dışında, Marcio Amoroso'yu da izlediği vurgulandı. 
Borussia Dortmund'un İdari Sorumlusu Hans Joachim Watzke da, Ailton ile ilgili olarak şunları söyledi 
"Sebastian Tyrala, Jan Koller ve Cedric van der Gun... Üç oyuncumuz otomatik olarak yok. Bu nedenle yeni oyuncu almayı düşünmemiz kadar doğal bir şey olamaz. Ailton'un durumunu araştırıyoruz. Hem kulübü, hem de futbolcuyla görüştük. Beşiktaş'tan ayrılmasının sözkonusu olup olmadığına bakacağız. Bu konunun üzerindeyiz. Ama henüz kesinleşen bir durum yok." 
Kicker ayrıca, ara transferde yeni bir forveti takıma kazandırmayı düşünen Dortmund'un, mali sorunlar nedeniyle 500 bin Euro'yu aşan harcamalarının komisyonca belirlendiğine dikkat çekti. 

Pancu sakatlandı 

UĞRAŞ ÖZYURT 

Milli oyuncuların da katılımıyla Gaziantepspor maçının hazırlıklarını sürdüren Beşiktaş'ta Pancu sakatlandı. Adalesinden sakatlanan Rumen futbolcu dünkü idmanı yarıda bırakırken, Gaziantep karşısında forma giyemeyeceği açıklandı. 
Siyah - beyazlılarda, ayağında darbeye bağlı ödem bulunan Tümer ise antrenmana katılmadı. Milli takımdan sakat dönen oyuncunun, Gaziantep maçına yetişebileceği belirtildi. Kartal'da tedavileri devam eden Sergen, Tayfur, Gökhan Zan ve Ahmet Dursun karşılaşmanın kadrosuna alınmadı. 
Milli takımlardan dönen Okan ile Ahmed Hassan da dünü düz koşu yaparak tamamladı. 

'Kimseyle görüşmedim' 

Ara transferde kendisine gelen teklifleri değerlendireceği söylenen Veysel, kimseyle görüşmediğini, sadece Beşiktaş'a faydalı olabilmek için çalıştığını belirtti. Teknik Direktör Tigana'nın gol sorununu çözebilmek için her idmanda farklı bir şey yaptırdığını açıklayan siyah - beyazlı oyuncu, bundan sonra daha iyi olacağına inandığını sözlerine ekledi. 


</TEXT>
</DOC>
