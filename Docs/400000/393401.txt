<DOC>
<DOCNO> 393401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko39.html </URL>
<DATE> 2005/11/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kuveyt Ulusal Bankası, Turkcell ile ilgilenmiş 
</HEADLINE>
<TEXT>

     Kuveyt Ulusal Bankası Başkanı İbrahim Dabdoub, petrol üreten Körfez ülkelerinde 150 milyar dolarlık gelir fazlası olacağını tahmin ettiklerini belirterek, ''Biz bu fazlayı dışarıya aktarmaya, kanalize etmeye çalışıyoruz'' dedi. 
     Dabdoub, Yabancı Sermaye Derneği YASED tarafından düzenlenen ''Yabancı Yatırımların Yeni Gözdesi Fırsatlar Ülkesi Türkiye'' konulu konferansta yaptığı konuşmada, Türkiye'yi çok yakından tanıdığını ve ODTÜ'de bir süre eğitim gördüğünü anlattı. 
     Kuveyt Ulusal Bankası'nın Arap ülkelerinde en fazla uluslararası özelliğe sahip banka olduğunu vurgulayan Dabdoub, Kuveyt, Birleşik Arap Emirlikleri ve Katar gibi Körfez ülkelerindeki petrol gelirinin 300 milyar doları aşmasının beklendiğini ifade etti. 
     Söz konusu ülkelerde yaklaşık 150 milyar dolar civarında petrol geliri fazlası olacağını tahmin ettiklerine dikkat çeken Dabdoub, şunları kaydetti 
     ''Bu fazlayı dışarıya aktarmaya, kanalize etmeye çalışıyoruz. Bunun için de çeşitli fırsatları değerlendirmeye bakıyoruz. Zenginliğin artması nedeniyle, ekonomiler küçük olduğundan Körfez ülkelerinde yerel borsalar tamamen çılgın bir noktaya geldi. Biz de biraz frene basmak istiyoruz ve bunu mali makamlarla yapmaya çalışıyoruz. Kuveyt'te 1982'de yaşanan krizi unutmak istemiyoruz.'' Türkiye'de Arap dünyası ve petrol üreten ülkeler için iş imkanları tespit etmeye çalıştıklarını anlatan Dabdoub, 5 milyar dolarlık gayrimenkul yatırımı yapacak Dubai International Properties'e yönelik eleştirilerle ilgili olarak, ''Doğrudan yabancı yatırımlar için herhangi bir eleştiri olmamalı. Shaya Group, Starbucks yatırımını Türkiye'yi çok iyi incelememiş olsaydı yapmazdı'' dedi. 
     
     ''BÜYÜK SERVET BİRİKTİ, TÜRK YATIRIMCILAR İÇİN FIRSAT'' 
     İbrahim Dabdoub, Avrupa'nın ve ABD'nin 11 Eylül olaylarından sonra Arap sermayesine sıcak bakmadığını ve sınırlama getirdiğini belirterek, ''İşimizi çok zorlaştırdılar. Büyükannemizin adını vermeden hesap bile açmıyorlar. Buna karşın Türkiye'nin daha yakın oluşu, bizim ve Avrupa arasında yer alması, ortak dini ve tarihi paylaşması buraya ilgimizi artırıyor'' diye konuştu. 
     Arap dünyasının Türkiye'yi iyi anlamak için çok çaba sarfettiğini, ancak Türkiye'den aynı ilgiyi görmediklerini dile getiren Dabdoub, ''Bu konferansta daha fazla Arap işadamı bulunabilirdi. Körfez ülkelerinde Türkiye nedir Bunun çok iyi anlatılması gerekir'' dedi. 
     Soruları da yanıtlayan Dabdoub, Türkiye'deki Kuveyt yatırımlarının yeterli olmadığına işaret ederek, ''Özellikle son iki yılda Körfez ülkelerinde büyük bir servet birikimi oldu. Şu anda Türk yatırımcılarının Körfez sermayesiyle bir araya gelmesi için çok büyük bir fırsat var'' şeklinde konuştu. 
     İlgilendikleri sektörlere ilişkin bir soruyu Dabdoub, ''Telekom bizim uzmanlık alanımız. Telsim ile ilgileniyoruz. Ancak Turkcell'e de baktık. Ben Sayın Karamehmet ile 3 ay önce, bu son işlemden önce bir araya geldim. Ama olmadı. Ayrıca perakendecilik ve finansal hizmetlerle ilgileniyoruz. Enerji de uzmanlık alanımız olacak'' şeklinde yanıtladı. 
     
</TEXT>
</DOC>
