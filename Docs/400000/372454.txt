<DOC>
<DOCNO> 372454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko13.html </URL>
<DATE> 2005/08/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Halkbank, 2006'da İstanbul'da... 
</HEADLINE>
<TEXT>

     Hüseyin Tunçay AA 

Halk Bankası'nın İstanbul'a taşınmasının, gelecek yıl tamamlanması öngörülüyor. 
     Halk Bankası Yönetim Kurulu Başkanı Hasan Cebeci, taşınmanın gelecek yıl sonuçlandırılmasını düşündüklerini açıkladı. 
     Halkbank'ın İstanbul'da hangi binaya taşınacağı konusunun ise henüz netleşmediğini vurgulayan Cebeci, burada üç alternatifleri olduğunu hatırlattı. 
     Halk Bankası'nın Salı Pazarı'nda, şubesinin de hizmet verdiği 8 katlı bir binası olduğunu hatırlatan Cebeci, bunun yanında Pamukbank'ın Gayrettepe'deki Genel Müdürlük Binası'nın bulunduğunu ifade etti. 
     Öte yandan, bir alacaktan dolayı İktisat Bankası'nın Genel Müdürlük Binası'nın da kendilerine intikal ettiğini söyleyen Cebeci, ancak Halk Bankası'nın bunlardan hiç birine tek başına sığamayacağını kaydetti. 
     Hasan Cebeci, bu binalardan birbirine yakın olan ikisinin kullanılması ya da bunların satılarak üçüncü bir binanın alınmasını düşündüklerini kaydetti. 
     
     ÖZELLEŞTİRME TALİPLERİ GÖRÜŞME YOK 
     Bu arada kamu bankalarının özelleştirilmesi için, Hazine, Özelleştirme İdaresi ve kamu bankalarının yöneticileri ile toplantılar devam ederken, daha önce Halk Bankası için talipli oldukları açıklanan şirketler ile görüşmelerin kesildiği görülüyor. 
     Her iki bankada bulunan Ortak Yönetim Kurulu'nun Başkanı Zeki Sayın görevde iken, Halk Bankası için 3 yabancı talibin bulunduğunu açıklayarak, bunlar ile görüşmelerin gerçekleşeceğini açıklamış, ancak bir süre sonra kamu bankalarında ortak yönetim sona ermişti. 
     Hasan Cebeci ise söz konusu talipli şirketlerle herhangi bir görüşme gerçekleştirilmediğini bildirdi. 
     
</TEXT>
</DOC>
