<DOC>
<DOCNO> 368384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo04.html </URL>
<DATE> 2005/08/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Vaduz teknik direktörü Kimse bizi küçük görmesin... 
</HEADLINE>
<TEXT>

     Vaduz teknik direktörü Gren, Beşiktaş’ın gücüne saygı duyuyoruz, ama onları eleyeceğimize de inanıyoruz. Kimse bizi küçük görmesin dedi. 
     Vaduz Teknik Direktörü Mats Gren, yaptığımız tüm röportajlarla bizzat ilgilendi, Türk seyircisinin kendi takımını daha iyi tanıması için büyük çaba sarfetti. Beşiktaş formasını tuttuğu an bir hayli heyecanlanan Gren, İstanbul’a avantajlı bir skorla dönmek için evlerinde iyi bir sonuç almaları gerektiğinin altını çizdi, Bu formayı eleyeceğiz'' dedi. Beşiktaş’ın gücünü bildiklerini ve rakiplerine saygı duyduklarını ifade eden Gren, futbolda sürprizlere inanmadığını, ancak karşılıklı onbir futbolcunun mücadelesinden kendilerinin galip ayrılacağına inandığını belirtti. 
     Söz Gren’de... 
     İlk maçı evimizde oynamamız, aslında bizim için bir avantaj... Çünkü burada 1-0 kazansak bile, İstanbul’a daha büyük güvenle gideceğiz. Üstelik benim takımım, deplasmanda çok daha iyidir. Evet, Beşiktaş’ın gücünün gerçekten de farkındayız. Fakat biz de onlar gibi UEFA’da mücadele etmeye hak kazanmış bir ekibiz. Bu nedenle kimse bizi küçük görmesin. Şans terazisinin kimin için daha ağır basacağını ilk maçta hep birlikte göreceğiz.'' 
     
     Zafer sürpriz olmaz...’ 
     Şundan eminim herkes, bizim Beşiktaş’ı elememizin sürpriz olacağını düşünüyor. Benim bu konudaki düşüncelerim ise çok daha farklı. Sonuçta sahaya iki takım ve 22 futbolcu çıkacak. Biz de rakibimiz gibi 11 futbolcuyla mücadele edeceğiz. Biz de tıpkı Beşiktaşlılar gibi UEFA’da bir üst tura çıkmak istiyoruz. Mücadelemizi yapacağız ve gülen taraf biz olursak kimse şaşırmasın. Çünkü bu hedef peşinde koşacağız.'' 
     
     Ligimizde lideriz'' 
     İsviçre İkinci Ligi’nde lider durumdayız. Bu da küçümsenecek bir durum değil. Ve iddia ediyorum ki, önümüzdeki sezon Birinci Lig’de mücadele edeceğiz. Beşiktaş, işte bu hedef peşinde büyük bir inanç taşıyan bir takımla karşılaşacak. Beşiktaş, sadece Vaduz ile de karşılaşmayacak. Kadromdaki oyuncuların büyük çoğunluğu, aynı zamanda Liechtenstein Milli Takımı’nın da oyuncusu... Bu açıdan bakılırsa, Beşiktaş ile Liechtenstein Milli Takımı mücadelesi olacak da diyebiliriz.'' 
     
     Önlemlerim hazır’ 
     Futbolculuğum dönemimde Galatasaray ile karşılaşmıştım. Şimdi teknik direktör olarak İstanbul’a bir kez daha geliyorum. Türk Futbolu’nu yakından tanıyorum. Bir kaza yaşamamak için tüm önlemleri alıyorum. Oyuncularımla yaptığım her toplantıda, Beşiktaş’ın ilk eleme turunda elediğimiz Moldova takımına hiç benzemediğini ifade ediyorum. Onların motive etmek için ne gerekiyorsa, eksiksiz yerine getiriyorum.'' 
     
     11 fedaim var...’ 
     Maçlar masada değil, sahada kazanılır. Biz bu prensiple Beşiktaş karşısına çıkacağız. Beşiktaş’ı elersek yolumuz açık ve eminim ki, bunu başarırsak tüm Avrupa bizden bahsedecek. Futbolcularım işte bu bilinçle sahaya çıkacak ve 11 fedai gibi savaşacak. Oyuncularım gibi halkımız da bu gerçeklerin farkında. Bu bir mucize değil. Biz turu geçeceğimize inanıyoruz. Türk halkı ve Beşiktaş taraftarı da buna hazır olsun.'' 
     
     10 numaraları Marco Lopez 
     Şilili futbolcu, Vaduz’un orta sahadaki beyni, başka bir deyişle 10 numarası... Eşleşmeye hocasına oranla biraz daha gerçekçi bakıyor, Vaduz’da forma giyen hiç bir yabancı, Beşiktaş hakkında hiç bir bilgiye sahip değil. Doğrusunu söylemek gerekirse, Türk Futbolu hakkında da hiç fikrimiz yok. Bu nedenle büyük sürprizlere açık bir maç olacak. Burada kazanırsak büyük moral bulacağız. En büyük avantajımız, çok zor gol yiyen bir ekip oluşumuz. Bu açıdan bakılırsa, Beşiktaş forveti çok zorlanacak. Son maçımızda da Lugano’ya deplasmanda 4 gol attık ve hiç yemedik. Ligin de en az gol yiyen ekibiyiz. Beşiktaş ile maçlarımız bana göre çok zorlu geçecek'' diyor. 
     
     Gol makinaları Goran Antic 
     Ligdeki son maçlarında Lugano’ya iki gol birden atan Boşnak futbolcu, Beşiktaş’a karşı da takımının en büyük kozu olacak. Türk insanını yakından tanıdığını ve Türk Futbolu hakkında yeterince bilgi sahibi olduğunu ifade eden Antiç, Biz sahaya kaybedecek hiç bir şeyi olmayan taraf olarak çıkacağız. Ligdeki olağanüstü performansımız da umut verici. İsviçre Ligi’nde Birinci Lig’e çıkmayı arzuluyoruz, fakat UEFA’da belirli bir hedefimiz yok. Gidebildiğimiz yere kadar gitmek istiyoruz. İlk maçın burada olması bizim için avantaj. Şansımız yüzde 50 diyemem, ancak futbol her sonuca açık bir oyun. Beşiktaşlılar da kendilerini elenmeye alıştırsın'' diye konuştu. 
     
</TEXT>
</DOC>
