<DOC>
<DOCNO> 363797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/spor/spo02.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fener'e geri dönmem zor' 
</HEADLINE>
<TEXT>


Barcelona kampına katılmak için yarın İspanya'ya gidecek olan Rüştü, "Maddi konuda aramızda büyük fark var" dedi 

YALÇIN TÜRK 


Fenerbahçe'de kalıp, kalmayacağı günlerdir tartışılan Rüştü Reçber ilk kez MİLLİYET'E konuştu. Barcelona'nın, Uzakdoğu kampına katılmak için pazartesi günü İspanya'ya gidecek olan tecrübeli file bekçisi önümüzdeki sezonda Sarı - Lacivertli formayı giymesinin zor olduğunu söyledi. 
Milli eldiven, "Ali Yıldırım ile yaptığım görüşme sonrası kulüpten bir yanıt gelmedi. Yönetim, yıllık ücretimin bir kısmını yeni sezonda da Barcelona'nın karşılamasını istiyor. Ayrıca bonservisimi getirmemi de söylediler. Maddi konularda aramızda büyük fark var. Bu şartlarda kalmam zor görünüyor" diye konuştu. 
Rüştü, İspanya ve İskoçya'dan ciddi teklifler aldığını da belirtti. Tecrübeli kaleci, "Barcelonalı yöneticilerle yapacağım görüşmede her şey belli olacak. Anlaşma sağlanırsa Fenerbahçe'ye dönerim. Olmazsa kulübümde kalırım veya beni isteyen takımlardan birine imza atarım" ifadesini kullandı. 

Volkan'a sarıldı 

Fotoğraflar Yusuf Dursun 

Rüştü'nün takımda kalmasının iyice zorlaşması Daum'u harekete geçirdi. Alman teknik direktörün dünkü antrenmanda Volkan'la yakından ilgilenmesi dikkat çekti. Bu arada tecrübeli hoca, iflas eden Fortuna Köln Kulübü'ne 1000 euro yardımda bulundu. 

İdmanda gerilim 

Sarı - Lacivertli takımın dün yaptığı çalışmada Alex ile Koch arasında tartışma yaşandı. İkili arasındaki gerilim Koch'un, bir hareketi yapamayan Alex'i uyarmasıyla başladı. Alman hocanın tavrına bozulan Alex ise el - kol hareketleriyle karşılık verdi. Bunun üzerine Koch, tercümanı çağırarak Alex'le görüştü ve olayı tatlıya bağladı. Fenerbahçe, Almanya'daki son maçını bugün Köln'le oynayacak. Saat 14.30'da başlayacak maçı Lig Tv yayınlayacak. 

Anelka zirvesi 

CÜNEYT KARAKAYA 

Fenerbahçe'de, Newcastle United'ın istediği Anelka'nın durumu kafaları karıştırıyor. Yönetimin, sakatlığı yüzünden idmanlara çıkamayan Fransız yıldız konusunda, Daum'la İstanbul'da toplantı yaparak karar alacağı öğrenildi. Başkan Aziz Yıldırım'ın Anelka'nın takımda kalmasından yana olduğu belirtilirken, Daum'un, satışına onay vermesi halinde ünlü bir yabancının daha kadroya katılacağı vurgulandı. Anelka'nın İstanbul'daki lüks evini Ağustos ayı içinde boşaltmaya hazırlandığı iddia edildi. Bu arada Newcastle'ın teklifini 7 milyon Euro'ya çıkardığı bildirildi. 


</TEXT>
</DOC>
