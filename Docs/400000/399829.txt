<DOC>
<DOCNO> 399829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/siyaset/axsiy01.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstenmeyen diplomat' Ankara'yı fethetti 
</HEADLINE>
<TEXT>


İran Dışişleri Bakanı Mottaki, istenmeyen adam olarak gidip bakan olarak döndüğü Ankara'da iktidarından muhalefetine, eskilerinden yenilerine tüm siyasi çevreleri ve devlet adamlarını ziyaret etti, Gençlik Parkı'nda vatandaşlarıyla buluştu 

Utku Çakırözer - Ankara 


İran Dışişleri Bakanı Mahuçehr Mottaki, "çalışma ziyareti" olarak düzenlenmesine karşın 2 gün boyunca Ankara'da resmi ziyaretin de ötesine geçecek sayıda temasta bulundu. Mottaki'nin ziyaretini "resmi gezi"den ayıran tek fark, "Anıtkabir'de saygı duruşunda bulunma" geleneğine uymamak oldu. 
Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan ve Dışişleri Bakanı Abdullah Gül ile görüşen Mottaki, ana muhalefet partisi lideri Deniz Baykal'la da dün sabah saat 08.00'de Angora villalarındaki evinde kahvaltıda bir araya geldi. 

Öncekilerle görüştü 
Mottaki'nin geçmişte Cumhurbaşkanlığı ve Başbakanlık yapan ünlü siyasetçilerle de görüşmek istemesi dikkat çekti. "60'lı yıllardan itibaren Türk-İran ilişkilerine katkıları nedeniyle" 9. Cumhurbaşkanı Süleyman Demirel'le, ABD'nin İran'ı hedef alan açıklamalarına karşı çıktığı için de eski Başbakan Bülent Ecevit'le bir araya gelen Mottaki, Ankara Büyükelçiliği yıllarında çok yakın ilişkiye girmekle suçlandığı Necmettin Erbakan'la eskiye dayanan dostluğunu bir kez daha göstermeyi ihmal etmedi. 
Erbakan'la evinde öğle yemeği yiyen Mottaki'nin ziyareti için, "Nermin Erbakan'ın ölümü nedeniyle başsağlığı diledi" açıklaması yapıldı. 
Mottaki, Ankara'ya gelen diğer tüm İranlı siyasetçiler gibi Anıtkabir'e gitmediği için gezisi "resmi ziyaret" yerine "çalışma ziyareti" olarak adlandırıldı. 

İranlılarla görüştü 
Ankara Büyükelçiliği döneminde Anıtkabir'i ısrarla ziyaret etmemesi Mottaki'nin "istenmeyen adam" ilan edilmenin eşiğine gelmesinde rol oynamıştı. 
Konuk bakan, dün akşam Gençlik Parkı'nda Ankara'da yaşayan İranlılarla da bir araya geldi. 

Olcay Hanım elini uzatmadı 

Deniz Baykal'ın eşi, evde ağırladıkları Mottaki'yle tokalaşmadı ve 'Üslubuna saygı gösterdik' dedi 

EZELHAN ÜSTÜNKAYA Ankara 

Ülke sınırları içinde kadınların örtünmek zorunda olduğu, büyükelçiliklerinin çoğunda kadın gazeteci ve ziyaretçilere başörtüsü takma kuralı uygulayan İran'ın Dışişleri Bakanı Manuçehr Mottaki'yi evinde ağırlayan CHP Genel Başkanı Deniz Baykal'ın eşi Olcay Baykal, konuğuyla tokalaşmadı. Olcay Baykal, "Üsluplarına saygı gösterdik" dedi. 

Birlikte kahvaltı 
Ankara Büyükelçiliği döneminde ziyarete gelen kadınlara örtünme zorunluluğu getiren Mottaki, dün sabah Baykal çifti ile kahvaltıda bir araya geldi. CHP liderinin bir süre önce taşındığı Angora Evleri'ndeki konutunda verilen kahvaltıda servisi bizzat Baykal çifti yaptı. Olcay Baykal, konuğuna kendi yaptığı cevizli incir reçeli ikram etti. 

Baykal'a moral verdi 
Baykal ve eşini İran'a davet eden Mottaki, "Başbakan olabilirsiniz, partiniz ve sizin görüşleriniz bizim için önemli" dedi. 
İran'a gidip gitmeyeceğine ilişkin Milliyet'in sorusuna, "Şimdiye kadar düşünmemiştim" yanıtını veren Olcay Baykal, Mottaki ile tokalaşmamasını, "Çok dostane bir görüşme oldu. Onların da kendilerine göre belli kuralları, üslupları var. Üsluplarına, inançlarına saygı gösterdik" diye açıkladı. 
Kapatılan RP'nin Genel Başkanı Necmettin Erbakan'ın Mottaki'ye evinde verdiği yemeğe katılan, ancak özel görüşmeye girmeyen Saadet Partili Oya Akgönenç de, konuk bakanla tokalaşmadı. Akgönenç, "Ben her ülkenin diplomatik usulüne göre davranılması gerektiğini düşünüyorum. O yüzden elimi bile uzatmadım, başımla selamladım. Onlar da karşılık verdiler, saygı göstermek lazım" dedi. 


Ahmedinecad'ın selamını getirdi 


Başbakan Erdoğan'la Mottaki'nin görüşmesinde, Irak'ta yaşanan gelişmeler ele alındı. Mottaki, Erdoğan'a İran Cumhurbaşkanı Mahmud Ahmedinecad'ın 'selamlarını' da iletti. 

Erbakan'ın konutuna kadın gazeteci almadılar 

Mottaki'nin terlik giydiği ziyaret sırasında erkek gazeteciler gruplar halinde içeri alındı. Kapıya yönelen kadın gazeteciler ise korumaların uyarısıyla kapıda bekledi 

ABDULLAH KARAKUŞ Ankara 

Eski Başbakan Necmettin Erbakan'la, İran Dışişleri Bakanı Manuçehr Mottaki'nin görüşmesine kadın gazeteciler alınmadı. 
Erkek konuklar, İranlı heyet üyeleri ve Mottaki'nin terlik giydiği ziyarete gazeteciler gruplar halinde alındı. 
Erbakan'ın korumaları, kadın gazetecilerin de içeri yöneldiği sırada "Kadın gazeteciler girmesin" uyarısı yaptılar. Kadın gazeteciler ayakkabıların çıkarıldığı yerde beklerken, erkek muhabirler konuta girmiş olmalarına karşın, ayrımcılığın tartışma yaratacağı endişesiyle "Muhabirleri almayacağız" açıklaması yapıldı. 

Geçmişten konuştular 
Eşinin vefatı dolayısıyla Erbakan'a başsağlığı dileyen Mottaki, "Yaptıklarınızı takdir ediyorum, sizi büyük beğeniyle takip ediyorum" dedi. Bölgenin en güçlü iki ülkesi olan Türkiye ve İran'ın Ortadoğu'nun geleceği ile ilgilenmesi gerektiğini vurgulayan Erbakan, "D-8'leri beraber kurmuştuk. Siz Türkiye'de elçi iken de çok başarılıydınız. Bakan olmanız çok iyi. Türkiye'nin gerçek dostusunuz" dedi. 

Çay takımı hediye etti 
Erbakan, kendisine firuze vazo getiren Mottaki'ye Kütahya işi çay takımı armağan etti. 
Mottaki, Erbakan'a, "Sizi görmeden gidemezdim. Randevularımız çok yoğun. Büyükelçimiz bize yemek bile vermedi" dedi. Erbakan da "Yemeği burada yeriz. Namazınızı da kılıp sizi Köşk'e yetiştiririz" dedi. Erbakan konuklarına, kebap ve kadayıf ikram etti. 

NOTLAR... 
Mottaki Kürdistan kurmaya kalkamazlar 

EZELHAN ÜSTÜNKAYA Ankara 

İran Dışişleri Bakanı Manuçehr Mottaki, "Irak'ta Kürdistan kurulmasına izin vermeyeceklerini" söyledi. 
CHP lideri Deniz Baykal, dün görüştüğü Mottaki'ye, "Farklı rejimlere sahip devletler birbirine saygı göstermeli. Birbirlerinin içişlerine karışmamalı" mesajını iletti. Mottaki de, "Türkiye'nin laik, demokratik cumhuriyet kimliğini biliyoruz. Türkiye'nin rejimine saygı gösteriyoruz" dedi. 
Mottaki, Kuzey Irak'taki gelişmelerin endişe verici olduğunu belirterek, "Orası petrol bölgesi. Irak'ta yabancı işgali devam ettiği sürece sorunlar kaygı verici şekilde devam edecektir. Kürdistan'ın kurulmasına İran ihtimal vermiyor. Bu yönde bir gelişme, Türkiye dışında Suriye ve İran'da da tepki uyandıracaktır. Kimse Kürdistan kurmaya kalkışamaz" diye konuştu. Baykal da, Mottaki'ye, nükleer tesislerle ilgili uluslararası kamuoyunun endişelerinin giderilmesi uyarısında bulundu. 

'Bari AB'ye yanaşın' 
9. Cumhurbaşkanı Süleyman Demirel'i de ziyaret eden Mottaki, "Dostum ve sayın hocam" diye hitap ettiği Demirel'i 20 yıl aradan sonra Ankara'da görmekten duyduğu memnuniyeti dile getirdi. Demirel de, "Dünyada kimse yalnız değil. Madem ABD ile sürtüşme halindesiniz, o zaman AB ile ilişkileri iyi tutmak zorundasınız" uyarısında bulundu. Demirel, sohbet sırasında "Biz kimsenin içişine karışmıyoruz" ifadesini de kullandı. 

'Büyük siyasetçi Ecevit' 
Mottaki, eski Başbakan Bülent Ecevit'le görüşmesi sırasında da, "Türkiye'nin büyük siyasetçilerinden Ecevit'le görüşmekten memnuniyet duyuyorum" diye konuştu. 


</TEXT>
</DOC>
