<DOC>
<DOCNO> 351749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun11.html </URL>
<DATE> 2005/06/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
The Guardian Fransa, Türkiye'nin yolunu tıkıyor 
</HEADLINE>
<TEXT>

     BBC ve Ajanslar 

AB tartışmaları Batı basınında devam ederken, The Guardian bugün Türkiye'nin Avrupa'daki yerinin işlendiği bir haber yayınladı. 
     İngiltere'de yayımlanan The Guardian gazetesi, "Fransa'nın, Türkiye'nin AB'ye katılma konusunda beslediği 40 yıllık umutlarını frenlediğini" yazdı. 
     Brüksel'de dün yapılan AB dışişleri bakanları toplantısı sırasında, "Fransa ve Hollanda'da yapılan referandumlarda alınan sonuçların en büyük tahribatının Türkiye üzerinde olduğuna dair görüşlerin dile getirildiği" kaydedilen haberde, "bugüne kadar Türkiye'nin üyeliğine en büyük desteği veren İngiltere'nin 3 Ekim'de tam üyelik müzakerelerine başlanması için de bastırmayı sürdüreceği" belirtildi. "Ancak AB anayasa taslağı onaylanmadan bunun güç olacağı" savunulan haberde, "AB'nin 27 ülkeli yapı olarak planlandığı, bu rakama da 2007 yılında Bulgaristan ve Romanya'nın katılımıyla ulaşılacağı" kaydedildi. 
     Financial Times gazetesi de dün yapılan toplantının, "Türkiye'nin AB üyeliği yolundaki kuşkuları artırdığını" öne sürdü. 
     Fransız diplomatların, "3 Ekim'de müzakerelere başlanıp başlanmaması kararının daha ziyade Türkiye'de yapılan reformların uygulanmasına bağlı olacağını söylediklerine" dikkat çeken gazetenin haberinde, "Ancak Fransızlar, görüşmeler bu tarihte başlasa bile, müzakerelerin çok daha uzun süreceğini düşünüyorlar" denildi. 
     Haberde, İngiltere Dışişleri Bakanı'nın, ülkesinde bütün siyasi partilerin genişleme sürecine destek verdiğine dair açıklamasına da dikkat çekildi. 
     
     Artık müzakereler daha uzun sürecek 

     Fransa ve Hollanda'da anayasanın reddi ardında, daha en az on yıllık bir zaman dilimi olsa da Türkiye'nin Avrupa Birliği hedefi olduğunu yazan Financial Times, şöyle devam ediyor 
     Fransız yetkililer, Türkiye ile 3 Ekim'de başlatılması planlanan müzakere sürecinin, ülkenin bu ay yürürlüğe soktuğu yasal reformları uygulamasına bağlı olduğunu dile getirdiler. 
     Yetkililere göre zamanında başlasa bile müzakere süreci, artık tahmin edilenden daha uzun sürecek. 
     
     'Bu sıralar ne kadar az Türkiye'den bahsedersek, o kadar iyi' 

     Fransız Le Figaro gazetesi de aynı konuyu şu sözlerle taşımış sayfalarına 
     "Fransa ve Hollanda'nın hayır yanıtıyla Avrupa'nın siyasi krizin içine gömüldüğünü söyleyen gazete, "genişleme konusunu gelecek zirveye bırakılmalıydı" yorumunu yapıyor. 
     Gazetenin ismini açıklamadığı bir Fransız bakandan aldığı görüş ise şöyle "Bu sıralar ne kadar az Türkiye'den bahsedersek, o kadar iyi" 
     
</TEXT>
</DOC>
