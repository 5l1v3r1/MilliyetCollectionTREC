<DOC>
<DOCNO> 373088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko30.html </URL>
<DATE> 2005/08/26/ </DATE>
<TIME> 11.48 </TIME>
<AUTHOR>  </AUTHOR>
<HEADLINE>
Babacan Müzakere Çerçeve Belgesi için ciddi bir sorun gözükmüyor 
</HEADLINE>
<TEXT>

     Devlet Bakanı ve Başmüzakereci Ali Babacan, Müzakere Çerçeve Belgesi'nin onaylanmasının 3 Ekim'e çok sarkmaması ve 3 Ekim öncesi makul bir süre öncesinde onaylanarak müzakerelerin başlamasını istediklerini vurgularken, ''bunun önünde de çok ciddi bir sorun gözükmüyor'' dedi. 
     Devlet Bakanı Babacan, CNN Türk Televizyonu'nda, Türkiye'nin AB ile ilişkileri ve ekonomideki son gelişmeler konusundaki soruları yanıtladı. 
     Babacan, AB tarafından açıklanan Müzakere Çerçeve Belgesi'nin onaylanmasına ilişkin, ''3 Ekim öncesinde, Müzakere Çerçeve Belgesi'nin onaylanması en önemli gelişme olacak'' ifadesini kullanırken, sözlerini şöyle sürdürdü 
     ''3 Ekim'de müzakerelerin başlamasının önünde, teknik ve hukuki olarak hiçbir engel yok. Siyasi gelişmeler açısından da çok ümitliyim. 31 Aralık 2005'ten önce, tarama sürecinin hemen ardından, birkaç müzakere başlığının açılabileceğini düşünüyoruz.'' 
     
     ÜST DÜZEY BİLGİLENDİRME TURLARI 
     AB başkentlerinde üst düzey bilgilendirme turları yaptıklarını ve bu turlardaki görüşmelerin son derece olumlu geçtiğini ifade eden Babacan, 3 Ekim öncesinde, AB Büyükelçileri ve Dışişleri Bakanları'nın toplantılar gerçekleştireceklerini hatırlattı. 
     Babacan bu toplantılarda, Türkiye'nin yayınladığı deklarasyon ve üye ülkelerin tutumlarının görüşüleceğini kaydetti. 
     Babacan, AB Komisyonu'nun ''Türkiye tüm şartları yerine getirdi. 3 Ekim'de müzakereler başlamalı'' şeklindeki görüş bildirdiğini de dikkati çekti. 
     Türkiye'nin, deklarasyonda da belirttiği gibi Kıbrıs Rum kesimini tanımaya hazır olduğunu ifade eden Babacan, ancak BM öncülüğünde getirilecek kapsamlı bir çözümden sonra bunu yapabileceğini anlattı. 
     
</TEXT>
</DOC>
