<DOC>
<DOCNO> 384142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun30.html </URL>
<DATE> 2005/10/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Avusturya'da Arapça gazete okuyan Türk uçaktan indirildi 
</HEADLINE>
<TEXT>

     VİYANA ANKA 

Avusturya’da artan ırkçılık olayları kaygı verici bir noktaya ulaştı. Son olarak Avusturya’da bindiği uçakta Arapça gazete okuyan bir Türk uçaktan zorla indirildi. 
     Halkının yüzde 80’inin Türkiye’nin AB üyeliğine karşı olan ve 3 Ekim’de de Türkiye ile müzakerelerin başlamasını geciktiren Avusturya’da artan ırkçılık dikkat çekici boyutlara ulaştı. AB Haber, Avusturyalılar arasındaki Türk ve İslam fobisinin tehlikeli bir şekilde genişlediğini belirtti. 
     Son olarak 4 Ekim günü Viyana Schwechat havaalanında Kopenhag’a gitmek üzere uçağa binen 25 yaşındaki bir Türk öğrenci, Arapça gazete okuduğu için "terörist olduğu şüphesiyle" uçaktan zorla indirildi. 
     Avusturya basınında da yer alan olayda, Türk öğrencinin uçak kalkmadan önce sesli bir biçimde Arapça gazete okuduğu ve diğer yolcuların bu yüzden panik yaptığı belirtildi. Ardından yolcular tarafından uyarılan uçuş ekibinin, uçağın kalkışını iptal edip polise haber verdiği ifade edildi. 
     Uçağı boşaltarak aramalara başlayan Avusturya polisi, herhangi birşey bulamayınca 2 saat gecikmenin ardından uçağın kalkışına Türk yolcu olmadan izin verdi. 
     Öte yandan, Türk öğrenci, sorgusunun ardından serbest bırakılırken, polis sözcüsü 25 yaşındaki Türk’ün "Diğer yolcular gibi sadece Kopenhag’a gitmek isteyen biri, orada öğrenci" olduğunu açıkladı. Polis sözcüsü, olayın diğer yolcular tarafından abartıldığını söyledi. 
     
</TEXT>
</DOC>
