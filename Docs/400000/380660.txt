<DOC>
<DOCNO> 380660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur14.html </URL>
<DATE> 2005/09/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İşkence yapan kocasını ihbar ettiği için 4 çocuğuyla sokağa atıldı 
</HEADLINE>
<TEXT>

     İzmir’in Dikili İlçesi’nde 4 çocuk annesi kadın, kendisine işkence yaptığı gerekçesiyle ihbar ederek kocasını tutuklatmasının ardından, kayınvalidesi ve kayınpederi tarafından evden atıldığını ileri sürdü. 
     Alınan bilgiye göre, 4 çocuk annesi Ç.S, jandarmayı arayarak, eşi A.S. tarafından "eve kilitlendiği, zincirle bağlanıp sürekli işkence gördüğü" ihbarında bulundu. 
     Bunun üzerine ailenin kaldığı eve giden jandarma, kadının dövüldüğünü tespit edince, A.S’yi gözaltına aldı. Ç.S, her gün eşinin kötü davranışlarına maruz kaldığını ileri sürdü. 
     "Aile efradına kötü muamele" suçundan hakkında düzenlenen evrakla Dikili Adliyesi’ne gönderilen A.S, mahkemece tutuklanarak, cezaevine konuldu. 
     Olaydan kısa süre sonra Dikili Kaymakamlığı önüne 4 çocuğuyla gelen Ç.S, eşini şikayet ettiği için kayınpederi ve kayınvalidesi tarafından dövülerek evden atıldığını bildirdi ve yardım istedi. 
     
     BELEDİYE BAŞKANI VE ESNAF SAHİP ÇIKTI 
     Kaymakamlıkta yardım bekleyen Ç.S’nin durumunu öğrenen Dikili Belediye Başkanı Osman Özgüven, kadını belediyeye getirtti. 
     Özgüven, ailenin gıda ihtiyaçlarını karşılarken, esnaftan destek istedi. İlçedeki Antur Otel’in sahibi Kerem Polat, Ç.S. ve çocuklarının barınması için otelde bir oda ayarladı. Polat, Ç.S’ye otelde bir iş vereceğini de bildirdi. 
     Bu arada, Ç.S’nin çocuklarından ikisinin, okul çağına gelmiş olmasına rağmen okula gönderilmedikleri belirlendi. Çocuklar Ali Çetinkaya İlköğretim Okulu’na yazdırıldı, giyim ve eğitim ihtiyaçları da esnaf tarafından karşılandı. 
     Dikili Belediye Başkanı Osman Özgüven, Kadın Sığınma Evi’nin öneminin bir kez daha ortaya çıktığını belirtti. Özgüven, ailenin barınma, beslenme gibi ihtiyaçlarının Dikili esnafı tarafından karşılanacağını bildirdi, gösterdikleri duyarlılık nedeniyle teşekkür etti. 
     
</TEXT>
</DOC>
