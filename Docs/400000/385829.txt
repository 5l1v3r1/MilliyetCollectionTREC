<DOC>
<DOCNO> 385829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonspo01.html </URL>
<DATE> 2005/10/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Galatasaray'da şanssız antrenman 
</HEADLINE>
<TEXT>

     Galatasaray, iki günlük iznin ardından Kayseri Erciyesspor maçının hazırlıklarına başlarken, antrenmanda Hakan Şükür ve Suat'ın sakatlanması teknik heyette sıkıntı yarattı. 
     Teknik Direktör Eric Gerets yönetiminde, Ramazan ayı nedeniyle saat 21.00'de başlayan ve 1 saati aşkın süren antrenmanda, Hakan Şükür, Orhan ile girdiği ikili mücadele sol bacak aşil tendonundan sakatlandı. Çalışmayı yarıda bırakan golcü futbolcunun durumunun yarın yapılacak kontrol ve sonrasında gerekli olması halinde çekilecek MR sonunda belli olacağı açıklandı. 
     Hakan Şükür'ün sakatlığının ardından bu kez Suat Usta sol dizinden sakatlandı ve çalışmayı yarıda bıraktı. 
     Antrenmana milli takımlarda bulunan futbolcuların yanı sıra sakatlığı bulunan Hasan Şaş, Ayhan ve Sabri çalışmada yer almazken, sakatlıkları geçen Altan, Cihan ve Hasan Kabze ise takımla birlikte antrenmanlara başladı. Sakatlığı nedeniyle milli takım kampından çıkarılan Ümit Karan ise takımdan ayrı olarak koşu yapmakla yetindi. 
     Sarı-kırmızılı futbolcular idmanda koşunun ardından yarı sahada pas ve ardından şut çalışması yaptı. Sakatlıkların antrenmanın son bölümünde oluşması üzerine Belçikalı teknik adam, antrenmanı bitirdi. 
     Galatasaray, Kayseri Erciyesspor maçının hazırlıklarını yarın aynı saatte yapacağı idman ile sürdürecek. 
     
</TEXT>
</DOC>
