<DOC>
<DOCNO> 359054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo21.html </URL>
<DATE> 2005/07/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Tezeta Dengersa, hukuk savaşına başlıyor... 
</HEADLINE>
<TEXT>

     Uluslararası Atletizm Federasyonları Birliği IAAF tarafından "dopingli" olarak açıklanan milli atlet Tezeta Dengersa, hukuk savaşına başlıyor. 
     IAAF tarafından İspanya’nın başkenti Madrid’de yapılan Avrupa Salon Şampiyonası’nda 3 bin metre finali sonrasındaki doping kontrollerinde A numunesinin pozitif çıktığı açıklanan Dengersa’nın kulübü ENKA, B numunesinin de pozitif olduğunun bildirilmesi ve IAAF’ın "Yargılansın" talebi üzerine harekete geçti. 
     
     ERTELEME TALEBİ 
     Gençlik ve Spor Genel Müdürlüğü Ceza Kurulu’nda yarın başlayacak duruşmaya, yurtdışında bulunan Tezeta Dengersa katılmayacak. 
     Antrenör Ertan Hatipoğlu’nun katılacağı ilk duruşmada, milli atletin vekili avukat Fulya Ademoğlu, ek süre istemiyle erteleme talebinde bulunacak. 
     
     MADRİD LABORATUVARINDA YAŞANANLAR 
     Dengersa’nın avukatı, ilk savunmasında, IAAF’ın iki numunenin de pozitif çıktığı şeklindeki açıklamasına karşın, A ve B testlerinin analiz edildiği Madrid Doping Kontrol Merkezi’nin yaptığı iddia edilen hataları masaya yatıracak. 
     Duruşmada, B numunesinin analizi sırasında Madrid Laboratuvarı’nda yaşanan olaylar ceza kuruluna aktarılacak. İspanyol laboratuvarının, A ile B analizi verileri arasında düştüğü tereddüt ve teknik değerler arasında oluşan farklardan kaynaklanan 6 şüpheli sonuç, savunmanın önemli noktalarını oluşturacak. 
     Tezeta Dengersa’nın Madrid Laboratuvarı’ndaki B numunesinin açılışına, antrenör Ertan Hatipoğlu ile birlikte Prof. Dr. İsmail Peker de katılmış ve 2 gün süren analizlerde, B numunesi ile A numunesi analizleri arasında ortaya çıkan değer farkları, Türk ekibinin tepkisine neden olmuştu. 
     Ceza kurulunda yapılacak savunmada, konuyla ilgili uzman görüşü olarak uluslararası akrediteye sahip Türk Doping Kontrol Merkezi’nin Başkanı Prof. Dr. Aytekin Temizer’in de dinlenmesi istenecek. 
     
</TEXT>
</DOC>
