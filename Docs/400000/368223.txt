<DOC>
<DOCNO> 368223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/axspo03.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İliç'e para gerek 
</HEADLINE>
<TEXT>


Iliç'e 30 Temmuz'a kadar 225 bin Euro ödemesi gereken Galatasaray, 100 bin Euro verebildi. 15 gün daha bekleme süresi olan oyuncunun kalan parası için kaynak aranıyor 

ÖZEL HABER ERHAN TELLİ 


Konya maçında attığı 2 golle dikkatleri üzerine çeken Sasa Iliç, transfer taksidinin zamanında ödenmemesi üzerine Galatasaraylı yöneticilerle görüşüp rahatsızlığını dile getirdi. 
Hollanda kampı sırasında Partizan takımından transfer edilen tecrübeli oyuncuya şu ana kadar 100 bin Euro ödeyebilen yönetimin, bu çıkış üzerine harekete geçtiği ve transfer taksidinin 125 bin Euro'luk kalan bölümünü bu hafta içerisinde yatırmaya çalıştığı ifade edildi. 
Sarı-Kırmızılı takıma transfer olurken 50 bin Euro tutarında peşinat alan Iliç'in banka hesabına, önceki gün de 50 bin Euro yatırıldığı, ancak 30 Temmuz'da ödenmesi gereken taksidin 225 bin Euro olduğu öğrenildi. 

Yönetim söz verdi 
Galatasaray'ın Sırp oyuncunun 7 Ağustos tarihinde sözleşmesi gereği temerrüte düşen alacağının, 15 gün içinde ödenmemesi durumunda tıpkı Ribery gibi serbest kalabileceği iddia edildi. Yöneticilerin dün bu oyuncuyla özel bir görüşme yaparak bu hafta içinde kalan parayı mutlaka ödeyeceklerinin sözünü verdikleri ve Iliç'i ikna etmeye çalıştıkları öğrenildi. Iliç'in de ayrılmasından korkan Sarı-Kırmızılılar'ın, bu oyuncuyu da elden kaçırmamak için tüm imkanlarını da seferber ederek kaynak yaratmaya çalıştıkları vurgulandı. 

Florya günlük güneşlik 

RAŞİT ALTUN 

Galatasaray, Konyaspor maçından kazanılan üç puanın moraliyle cuma günü deplasmanda karşılaşacağı Ankaragücü müsabakasının hazırlıklarına başladı. Florya Metin Oktay Tesisleri'nde Teknik Direktör Eric Gerets yönetiminde yapılan antrenmanda, Konyaspor maçında sahaya çıkan futbolcular koşunun ardından, ayak voleybolu oynayarak çalışmayı tamamladı. Yedek oyuncular da yoğun bir kondisyon çalışmasından sonra yarım sahada çift kale maç yaptı. 
Antrenmanda, Sarı - Kırmızılı futbolcuların oldukça keyifli oldukları dikkat çekerken, özellikle Song ve Mondragon yaptıkları sempatik hareketlerle arkadaşlarına neşeli anlar yaşattı. Üniversite Milli Takımı kampına katılan Hasan Kabze ve sakatlığı devam eden Ayhan antrenmana katılmazken, Cim - Bom, hazırlıklarını bu akşam yapacağı idmanla sürdürecek. 

Bilet bahane 

Yönetim, protestoları "Bileti kestik, ondan" diye yorumladı. Ama tepkiler, kulüp üyelerinin yer aldığı numaralıdan geldi 

HABER YORUM HALİL ÖZER 

Galatasaray Başkanı Özhan Canaydın, Konyaspor maçı sonrası kendisine ve yönetime yöneltilen protestoları tribün liderlerine bilet verilmemesine bağlarken, krizin perde arkası çok farklı çıktı. Zira aleyhte tezahüratlar, tribün liderlerinin kontrolü altında bulunduğu kapalıdan değil, yüzde 80'nini kulüp üyesinin oluşturduğu numaralı tribünden başlamıştı. 
Sarı-Kırmızılı taraftarlar, maç öncesi organize olmuş ve planını yapmıştı. Karşılaşmanın başlamasıyla birlikte 5 dakika alkışlı protestoda bulunacaklardı. Ancak gol 3. dakikada gelince, bu plan iki dakika erken bitirildi. İkinci 45 dakikada 3 dakikalık alkış yerinde uygulandı. Ama alkışların ardından gelen "Yönetim istifa" bağırışları küfürsüz planlanan işin içinde yoktu. Bu yüzden kısa süreli kargaşa yaşandı. 

Sosyete tribünü 
Ayrıca herkesin dikkatini çeken "sosyete tribünü" diye adlandırılan ya da büyük bölümünü kulüp üyesinin oluşturduğu numaralının protestoda başı çekmesiydi. Hatta bazı pankartlar numaralıdan, kapalıya doğru yönlendirilmişti. Bu durumda Canaydın'ın protestoların, bedava biletlerin kesilmesi nedeniyle yapıldığı yolundaki tezi de çürümüş oldu. 
Ultraslan'dan isminin açıklanmasını istemeyen bir üyenin söyledikleri de ilginçti "Hadi bize bilet vermediler, ondan bağırdık. Peki numaralı tribün neden ayaklandı ". 
Yönetimin üzerinde durduğu bilet konusundaki gerçek de şöyleydi Geçen sezon Ultraslan'a 223 kombine kart verilmiş, bu kartların sahiplerinin isimleri bile tek tek Emniyet Müdürlüğü'ne bildirilmişti. Bu sezon ise uygulama kaldırılmıştı. Ultraslan konuyla ilgili şu açıklamayı yapıyor 
"Olayı iyi anlamak lazım. Bu takıma iki Pires de alınsa hiç farketmez. Biz protestolarımızı sonuna kadar sürdüreceğiz. 4. senedir yapılan yanlışlara karşıyız. Geçen sene 100. yılın hatırına sustuk. Artık gözümüzü kapamayacağız. Yönetime tepkimiz, ama takımımıza desteğimiz de sonuna kadar sürecek. Bu protestoların olacağını zaten herkes biliyordu. Bu yüzden bize bazı tekliflerle geldiler. Ancak biz hiçbir şeyi kabul etmedik". 
Yönetimin olaylara sünger çekme niyeti, Fatih Gökşen'in "Böyle bir tepkiyi bekliyorduk. Yapacak bir şey yok. Zaman her şeyin ilacıdır. Parayı veren istediğini söyler" sözlerinin ardında saklanıyor. Derya Taşdelenler'in tespiti daha da ilginç "Bizleri kibarca, tek küfür etmeden uyardılar. Çok güzel organize olmuşlar. Ama maç başında istifa diye bağırdılar, maç sonunda ise bağırmadılar. Demek ki onlar da kararsızlar. Bu protestolar maçların durumuna göre gidecek." 

'Arkalarındakileri biliyoruz' 

Galatasaray Başkanı Özhan Canaydın, Konyaspor maçındaki protestoların planlanmış bir eylem olduğunu vurguladı. Bu durumu seyircilerin infialine bağlayan Canaydın, "İlk defa bazı gruplar ücretlerini ödeyerek geldiler. Politik bir olay bu. Bunların arkasındaki kişileri biliyoruz. Devamı olabilir. Biz her şeye göğüs gerecek güçteyiz, zayıf değiliz" dedi. 

Geri dörtlü Expo Chanell'da 

Türk futboluna tebessümle yaklaşacak spor programı Geri Dörtlü, Expo Chanell'da bu akşam başlayacak. Levent İnanır'ın sunacağı ve 22.00'de başlayacak programda her salı Aydemir Akbaş, Aykut Koray, Erdinç Akbaş ve yazarımız Bilal Meşe yer alacak. Programın parolası da "Futbol asla sadece futbol değildir" olacak. 


</TEXT>
</DOC>
