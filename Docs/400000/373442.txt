<DOC>
<DOCNO> 373442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur31.html </URL>
<DATE> 2005/08/27/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Tecavüz etmek isteyen eniştesini öldürdü 
</HEADLINE>
<TEXT>

     Mehmet AKTARAN İSTANBUL, DHA 

ZEYTİNBURNU'nda cesedi bulunan 42 yaşındaki Hakan Küçük'ün, tecavüz etmek istediği baldızı 32 yaşındaki Ayşe Doğan tarafından öldürüldüğü ileri sürüldü. 
     Kazlı Çeşme Caddesi yakınlarındaki arazide geçen pazar günü bir ceset görenler polise ihbarda bulundu. Gelen polis ekipleri başından tek kurşunla vurularak öldürülen kişinin Hakan Küçük olduğunu tespit etti. Cinayetle ilgili araştırma başlatan Cinayet Büro Amirliği ekipleri, 7 yıllık evliliğinden bir kız çocuğu olan Küçük’ün 7 ay önce boşandığı belirledi. 
     Soruşturmayı aile ilişkileri üzerine yönlendiren polis, çelişkili ifadeler veren Küçük’ün baldızı Ayşe Doğan'ı şüpheli olarak gözaltına aldı. Asayiş Şube Müdürlüğü’ndeki ilk sorgusunda suçlamaları reddeden Doğan, kısa bir süre sonra gözyaşları içinde işlediği cinayeti itiraf etti. 
     Ayşe Doğan, 7 ay önce ablasından boşanan Küçük’ün sürekli kendisini tehditlerde bulunduğunu ve olay gecesi de bu konuda konuşmak için kendisiyle buluştuğunu söyledi. Doğan, aşırı derecede sarhoş olan Küçük’ün sohbet ettikleri boş arazide kendisine tecavüze yeltendiğini öne sürdü. Yere yatırıp üzerine çıkan Küçük’ten güçlükle kurtulduğunu söyleyen Doğan, eniştesinin yere düşen silahını alarak bir el ateş ettiğini söyledi. Doğan, eniştesinin ablasıyla evli olduğu dönemlerde de kendisine sözle ve elle cinsel tacizde bulunduğunu ifade etti. 
     
</TEXT>
</DOC>
