<DOC>
<DOCNO> 350781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo33.html </URL>
<DATE> 2005/06/10/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Özel Olimpiyatlar Atletizm Türkiye Şampiyonası Edirne’de başladı. 
</HEADLINE>
<TEXT>

     Şampiyonaya katılacak sporcu ve idareciler Atatürk Anıtı’na çelenk koyup, bando eşliğinde yürüyüş yaptı. Sportif müsabakalar yarın başlayacak. 
     Zihinsel Engelliler Federasyonu’nca organize edilen Özel Olimpiyatlar Atletizm Türkiye Şampiyonası için Edirne’ye gelen sporcular ve idareciler, 25 Kasım Stadı’ndan Edirne Belediyesi Bandosu eşliğinde Saraçlar Caddesi’ndeki Atatürk Anıtı’na kadar yürüdü. Anıtta saygı duruşundu bulunulmasının ardından çelenk konuldu, İstiklal Marşı’nın okunmasıyla tören sona erdi. 
     Zihinsel Engelliler Federasyonu Atletizm Teknik Kurul Üyesi Gürbüz Tokgöz, AA muhabirine yaptığı açıklamada, zihinsel engeli sporcularla birçok sportif etkinliğin içinde bulunduklarını belirterek, "Türkiye’nin 70 ilinde zihinsel engelli çocuklarımızın spor yapmasını sağlayarak, sosyal hayatlarını renklendiriyoruz" dedi. 
     Edirne’de, Özel Olimpiyatlar Atletizm Türkiye Şampiyonası’nın ikincisinin yapıldığını belirten Tokgöz, şampiyonaya federasyonun 5 ilde yaptığı grup yarışmalarında başarılı olan zihinsel engelli sporcuların katılacağını söyledi. Tokgöz, şunları kaydetti 
     "Engelli sporcularımız 50, 100, 200 ve uzun atlama branşlarında yarışacaklar. Şampiyonaya Türkiye genelinden 90, Edirne’den de 60 zihinsel engelli sporcu katılıyor. Daha önceden bu tür şampiyonalar İstanbul’da yapıyordu. Şimdi ise hemen hemen bütün illerde bu tür organizasyonlar düzenliyoruz. Atletizm, masa tenisi, yüzme, futbol, voleybol ve basketbol branşlarda etkinliklerimiz aralıksız devam ediyor. Önümüzdeki hafta da Zonguldak’ta, Türkiye Basketbol Şampiyonası’nı düzenleyeceğiz." Törene, Edirne Vali Yardımcısı Halit Deveci, 3. Mekanize Piyade Tümen Komutanı Tümgeneral Ali İhsan Gürcihan, Cumhuriyet Halk Partisi Edirne Milletvekili Nejat Gencan, Edirne Belediye Başkanı Hamdi Sedefçi ve vatandaşlar katıldı. 
     Şampiyona yarın Şükrü Paşa Atletizm Sahası’nda geçiş töreninden sonra başlayacak. Şampiyona Pazar günü yapılacak final müsabakalarıyla tamamlanacak. 
     
</TEXT>
</DOC>
