<DOC>
<DOCNO> 360126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonspo08.html </URL>
<DATE> 2005/07/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yıldıray, Almanya'nın en iyi 5 futbolcusundan biri 
</HEADLINE>
<TEXT>

     Almanya'nın önde gelen spor dergilerinden Kicker, Hertha BSC Berlin'de oynayan milli futbolcu Yıldıray Baştürk'ü, Almanya'dan uluslararası alanda oynayabilecek klasa sahip 5 futbolcu arasında gösterdi. 
     Almanya'da dünya klasında bir futbolcu olmadığı görüşüne yer veren dergi, uluslararası alanda oynayabilecek 5 futbolcuyu ise Ballack, Mintal, Marcelinho, Lincoln ve Yıldıray olarak sıraladı. 
     Yıldıray'ı ''Rahatlatıcı'' başlığıyla tanıtan dergi, Yıldıray'ın sezon başında kasığından sakatlanmasına rağmen, daha sonra sezona çok hızlı bir şekilde katıldığını ve 5 gol atarak bugüne kadar göstermediği bir verimlilik ortaya koyduğunu yazdı. 
     Yıldıray'ın, çalım yeteneği ve girişkenliği ile Hertha BSC Berlin'in oyununa zenginlik kattığı, Brezilyalı forvet Marcelinho'yu rahatlattığı, takımının kendisi olmadan hiç bir maç kazanamadığı ve bunun da bir tesadüf olmadığı kaydedildi. 
     Derginin diğer bir haberinde ise, Yıldıray'ın yeniden sakatlanmasından endişe duyulduğu bildirildi. 
     Yıldıray'ın antrenman maçında sol dizinden sakatlandığı ve bunun daha sonra kas yırtılması olduğunun tespit edildiği belirtilen haberde, takım doktoru Ulrich Schleicher'in Yıldıray'a 3 hafta boyunca maç oynama yasağı getirdiği ifade edildi. 
     Hertha BSC Berlin menajeri Dieter Hoeness, Yıldıray'ın sezon başında oynayamamasının kendileri için çok kötü olacağını belirterek, ''Yıldıray, bizim için çok önemliydi ve daha da önemli hale geliyor'' dedi. 
     Yıldıray ise, ''Şimdiki sakatlığım geçen sezon başında olduğu kadar kötü değil. Hannover'de yapacağımız ilk maçta yeniden oynarım'' diye konuştu. 

     
</TEXT>
</DOC>
