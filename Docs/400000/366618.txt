<DOC>
<DOCNO> 366618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/yazar/akyol.html </URL>
<DATE> 2005/08/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Adalet Ağaoğlu ve terör 
</HEADLINE>
<TEXT>


TANINMIŞ edebiyatçımız Adalet Ağaoğlu İHD'den istifa etti. Çok önemli bir olay. 
Ağaoğlu, İHD'nin kurucusu, öncülerinden biri... İHD'de artık tahammül edilemez bir çizgi sapması olmasaydı istifa eder miydi 
İHD'nin kamuoyunda yerleşmiş bir imajı var Teröre, özellikle PKK terörüne ses çıkarmayan bir teşkilat 
Ve elbette o romanların yazarı Ağaoğlu, daha fazla tahammül edemezdi isyan etti... İHD'yi eleştirerek istifasını gönderdi. 
Ağaoğlu, kurucusu olduğu İHD'nin serüvenini elbette hepimizden iyi biliyor. Emil Galip Sandalcı'nın İHD İstanbul İl Başkanlığı'ndan "düşürülmesi"nden itibaren İHD'nin "tek yanlı ırkçı milliyetçi" bir teşkilat haline getirildiğini, PKK terörüne ses çıkarmadığını, Hikmet Fidan'ın öldürülmesine bile tepki göstermediğini belirten Ağaoğlu, soruyor 
"PKK terörü karşısında tavır almayan bir insan hakları derneği olur mu " 
Oluyor işte Adı öyle, aslı böyle... 

ADALET Ağaoğlu'nun son kitabı, "Damla Damla Günler", radikal solun yükselişte olduğu 1970'lerde Ağaoğlu'nun tuttuğu günlük notlardan oluşuyor. www.alkim.com.tr 
Eylem ortamının yüksek gerilimiyle yazılmış satırlarına hiç dokunmamış, olduğu gibi yayımlamış. Marksist solun o dönemdeki 'ruh'unu daha yakından anlıyoruz bu sayede... 
Mesela 12 Mart askeri müdahalesi sırasında, 10 Nisan 1971 günü defterine şunları yazmış 
"Darbeye karşın, özellikle büyük kentlerdeki eylemlerin özlenen büyük dönüşümü sağlayacağına inanmak istiyorum. Bu dönüşüm hemen sağlanmasa da, artık uslu bir kuşak olarak kalmayı reddeden yeni gençlerin aktifliklerine saygı duyuyorum..." 
10 Temmuz günlü notunda, aynı duygu ile "Deniz Gezmiş, Yusuf Aslan, Hüseyin İnan güllerinin kabaralı postallar altında çiğnenip ezilmesine kahrolası tanıklık" etmekten duyduğu ıstırabı dile getiriyor, madalyonun öbür yüzüne bakmıyor, eylemlerin doğru olup olmadığını sorgulamıyor. 
O zamanki Türkiye'de kimse "Yanlış mı yapıyoruz " diye sormuyordu... "Ölümüne Yatmak", yaşamaktan ve ayakta durmaktan daha fazla 'kutsanıyor'du herkes tarafından... 

FAKAT Ağaoğlu'nun çok dikkat çekici bir şahsiyet ve zihniyet özelliği var "uysallığa" isyan ediyor 
"Üretimsiz devlet adamlığı tükenmez maaşlar, uslu çocuklar. Cumhuriyet'in en iyi başardığı sıtma savaşının ardında, başardığı şey bu işte. Devlet babaya karşı başı kıldan ince çocuklar..." 
Ağaoğlu'nun 6 Nisan 1971 tarihli bu notuna bugün bir liberal tereddütsüz imza atar galiba 
Meselenin aslı bu... Devlet olsun, örgüt olsun, cemaat olsun otoritenin kişiliksiz bir uydusu mu, yoksa kişiliğine sahip bir "kendisi" mi olmak 
Ağaoğlu'nun 17 Kasım 1971 günlü muhteşem notu 
"... Hiçbir 'izm'in boyunduruğuna girme hevesinde değilim 'kendim' olabilme arayışının yollarındayım..." 
Ve yine isyan edişi 
"Savunmasız yargılamalara karşıysak, karşıyız. Hele bu yalan kendine 'sol' diyenlerden geliyorsa, büsbütün karşıyım. Toplantıda bu kadarını söyleyip çıktım..." 
Ve aynı Ağaoğlu, 2005 yılının 29 Temmuz'unda da, yine bir 'yalan'a itiraz etti, "PKK terörü karşısında tavır almayan bir insan hakları derneği olur mu " diyerek kurucusu olduğu dernekten çıktı, istifa etti. 
Romanlarındaki onurlu imzalara bir onur imzası daha ekledi teröre itiraz eden onurlu bir imza... 



</TEXT>
</DOC>
