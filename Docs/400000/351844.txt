<DOC>
<DOCNO> 351844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko49.html </URL>
<DATE> 2005/06/14/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
THY, Singapur Teknoloji ve Havacılık Şirketi ile bakım anlaşması yapacak 
</HEADLINE>
<TEXT>

     Türk Hava Yolları THY ile Singapur Teknoloji ve Havacılık Şirketi’nin, 46. Paris Havacılık Fuarı’nda, uçak bakımları konusunda işbirliği yapmak üzere ön anlaşma imzalayacağı bildirildi. 
     Ulaştırma Bakanı Binali Yıldırım’ın da imza törenine katılacağı ön anlaşma, iki şirket arasında perşembe günü parafe edilecek ve ortak basın toplantısıyla kamuoyuna duyurulacak. 
     Anlaşma gereği kurulacak ortak şirkette tarafların yüzde 50’şer hissesi olacak. Anlaşma, bütün kategorilerdeki uçak bakımları için işbirliğini öngörüyor. 
     THY’nin bölgede Boeing, Lufthansa, Rus ve Doğu Avrupalı havayollarının bakımlarını da üstlendiğini belirten yetkililer, Singapur firmasıyla yapılacak işbirliğiyle bu alanda Avrupa ve Doğu Avrupa’dan sonra Güney Asya’da da etkili bir konuma geçileceğini belirtiyorlar. 
     Anlaşmayla Sabiha Gökçen Havaalanı’nda kurulacak bakım üssü, 2007 yılında faaliyete geçecek. 
     THY yetkilileri, ön anlaşmanın perşembe günü imzalanmasının öngörüldüğünü, ancak bir ihtimal yarın da imzalanabileceğini söylediler. 
     Bu arada, Paris Havacılık Fuarı’na 41 ülkeden 1900’den fazla firma katılıyor. 19 Haziran’da sona erecek fuarı 300 binden fazla kişinin ziyaret etmesi bekleniyor. 
     
</TEXT>
</DOC>
