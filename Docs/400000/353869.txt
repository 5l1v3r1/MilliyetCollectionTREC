<DOC>
<DOCNO> 353869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/spo02.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ze Roberto uçtu 
</HEADLINE>
<TEXT>


Fenerbahçe'nin bir süredir peşinde olduğu Brezilyalı yıldız kulübü Bayern Münih ile yeniden anlaştı. Sambacı 2.5 milyon Euro karşılığı sözleşmesini bir yıl daha uzattı 


Sarı - Lacivertliler'in transfer listesinde yer alan Ze Roberto, Bayern Münih'te kaldı. Atletico Madrid ve Roma'nın da peşinde olduğu Sambacı, Alman ekibiyle 2.5 milyon Euro karşılığında sözleşmesini bir yıl daha uzattı. Emre ve Nihat Kahveci'nin ardından Ze Roberto konusunda da yaşanan olumsuz gelişmelerden sonra Fenerbahçe yönetimi gurbetçi yıldızların peşine düşme kararı aldı. Öncelikle Hamit Altıntop'un gündemde olduğu ve Shalke 04'ün istediği yüksek bonservis ücretinin aşağıya çekilmeye çalışıldığı ifade edildi. 

Vakfa boykot 
Fenerbahçe Yönetimi bundan sonra Kulüpler Birliği Vakfı toplantılarına katılmamayı kararlaştırdı. Basın Sözcüsü Nihat Özdemir, "Dört kulübün katılmadığı bir toplantıda alınan kararları, federasyonun genel kuruluna getirip, bizden habersiz oylatmalarını doğru bulmadık. Onların bizlere, yani 4 kulübe daha çok ihtiyaçları var. Gerekli açıklamayı bugün yapacağız" dedi. 
Bu arada Fenerbahçe, yeni sezon hazırlıklarına 30 Haziran'da Samandıra'da başlayacak. İki hafta İstanbul'da çalıştıktan sonra Almanya'ya gidecek olan Sarı - Lacivertliler, Köln'de 19 Temmuz'da Anderlecht, 21 Temmuz'da da Köln ile oynayacak, ardından Belçika'ya geçip, 23 Temmuz'da Standard Liege ile karşılaşacak. 

İzmir'i salladılar 

İzmirli Fenerbahçeliler, şampiyonluğu Naci Restoran'da düzenlenen gece ile kutladı. Genel Sekreter Vedat Olcay, Fenerbahçe'nin gün geçtikçe büyüdüğünü kaydetti, "Göreceksiniz, yakın gelecekte Türkiye'nin en büyük takımı, Avrupa'nın da sayılı kulüplerinden birisi olacağız. Gelecek sene de, ondan sonraki sene de şampiyonluğu kimseye bırakmayız" dedi. Olcay, İzmir Fenerbahçeliler Derneği Başkanı Şehmus Kayapınar'a günün anısına, şampiyonluk kupasının bir minyatürünü hediye etti. Geceye yönetici Hakan Bilal Kutlualp, Genel Koordinatör Serkan Acar, İdari Menajer Volkan Ballı, Serkan Balcı ve şarkıcı Alişan da katıldı. 

Göz açtırmayacak 

Teknik Direktör Christoph Daum, 30 Haziran'da Samandıra Tesisleri'nde başlayacak yeni sezon hazırlıkları için ağır bir program çıkardı. Sarı - Lacivertli oyuncular sabah saat 09.00'dan, akşam 21.00'e kadar tesislerde kalacak, günde üç antrenman yapacaklar. Gelecek sezon Avrupa'da başarı için yönetime söz veren Alman hocanın disiplini elden bırakmayacağı ve futbolcularına göz açtırmayacağı belirtildi. Daum, kurallara uymayanlara da ağır para cezası verecek. Tecrübeli çalıştırıcı herkesten işine dört elle sarılmasını isteyecek. 

'Yolumuz çok uzun' 

Kaptan Ümit Özat, yoğun tempo içinde tatil yapmaya fırsat bulamadı. Önce Milli Takım, ardından oğlunun sünneti nedeniyle hareketli günler geçiren tecrübeli oyuncu, yeni sezondan da bir hayli ümitli. Kaptan, "Bu kez işimiz daha zor olacak. Yolumuz çok uzun. Takıma yeni ve kaliteli oyuncuların geleceğini tahmin ediyorum. Artık Avrupa'da ses getirmek istiyoruz. Genç kadromuz her yıl biraz daha tecrübe kazanıyor. Bu yıl bizi yenmek için rakiplerimiz yine çok uğraş verecek ama şampiyonluğu kimse elimizden alamaz" dedi. 


</TEXT>
</DOC>
