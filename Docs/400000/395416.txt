<DOC>
<DOCNO> 395416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun41.html </URL>
<DATE> 2005/11/16/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
İspanya'dan Türkiye'ye açık destek 
</HEADLINE>
<TEXT>

     İspanya'nın Avrupa Birliği ile ilişkilerden sorumlu Devlet Sekreteri Alberto Navarro, ''Müzakereler sürecinde hiç şüphe yok ki Türkiye, İspanya'nın açık desteğini görecektir'' dedi. 
     Navarro, A.A'ya verdiği özel demeçte, ''Müzakereler sırasında Türkiye ile sürekli temasta olup, resmi ziyaretler ve bazı seminerler düzenleyeceğiz. İspanya'nın yaşadığı tecrübeleri paylaşmak istiyoruz. Gelecek yıl Türkiye'ye gitmeyi umuyorum'' diye konuştu. 
     Türkiye'nin yaptıklarına ve AB'deki değişimlere çok bağlı olsa da Türkiye'nin AB'ye tam üye olmasının 10 veya 15 yıl gibi uzun bir süre alacağını ifade eden Navarro, şunları söyledi 
     ''Gelecek eylül ayına kadar tarama süreci olacak. 2006'nın ekim ayından itibaren başlıkları müzakere etmeye başlayacağız. Bu 35 başlıktaki müzakerelerde tüm tecrübelerimizle yardımda bulunacağız. 
     Müzakere sürecinde 'bakalım ne yapacak' diye Türkiye'yi yalnız bırakamayız, yardım etmek zorundayız. Müzakerelerin olumlu sürmesini ve iyi sonuçlandırılmasını kolaylaştırmalıyız.'' Navarro, İspanya'da gerek hükümetin gerekse muhalefetteki Halk Partisi'nin her zaman Türkiye'nin AB'ye katılmasından yana olduğunu kaydetti. 
     Türkiye'yi desteklemek için birçok sebep bulunduğunu belirten Navarro, ''Türkiye, NATO'da yer alan bir Akdeniz ülkesi. AB'de yer alan bir Türkiye, Akdeniz'deki çıkarlarımızda bize yardım edecektir'' dedi. 
     ''Fransa ve Almanya'da Türkiye konusunda oluşacak olası bir olumsuz hava İspanya'yı etkiler mi '' sorusuna Navarro, ''Kesinlikle hayır. İspanya'nın Türkiye'ye desteği çok açık. İspanyol halkı da bunu destekliyor. Dış politikada bazı somut konular değişmez'' cevabını verdi. 
     Navarro ayrıca, İspanya ve Türkiye'nin eşbaşkanlığında hayata geçirilecek Medeniyetler İttifakı projesine atıfta bulunarak, ''Medeniyetler İttifakı'na en iyi örnek, Türkiye'nin AB'ye katılımı olacaktır'' dedi. 
     
</TEXT>
</DOC>
