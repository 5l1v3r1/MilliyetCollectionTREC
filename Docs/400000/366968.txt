<DOC>
<DOCNO> 366968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun29.html </URL>
<DATE> 2005/08/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İngiltere, gizlice İsrail'e nükleer madde sattı 
</HEADLINE>
<TEXT>

     İngiltere'nin İsrail'e 1959 yılında nükleer programda kullanılan ağır su sattığı iddia edildi. 
     BBC'nin dün gece yayımlanan Newsnight programında, Milli Arşiv'deki belgelere göre, İngiltere'nin 1959'de İsrail'e 20 ton ''ağır su'' sattığının görüldüğü belirtildi. 
     Programda, bu maddenin, İsrail'in Negev çölündeki gizli Dimona nükleer reaktöründe plütonyum üretimi için çok önemli olduğu kaydedildi. 
     Newsnight programında, İngiliz yetkililerin satışı yaparken, ''ağır suyun barışçıl amaçlar için kullanılması gerektiği'' şeklinde bir koşul da koymadıkları belirtildi. 
     Belgelerden birinde, İngiltere Dışişleri Bakanlığı'nın bu olaydan ABD'nin haberi olmamasını istediği de yazıyor. 
     İsrail devleti, izlediği ''kasdi belirsizlik politikası'' gereğince, nükleer silahları olduğunu ne teyit ediyor, ne de yalanlıyor. 
     İsrail'in dünyanın 6. büyük nükleer stoğuna sahip olduğu tahmin ediliyor. Nükleer Silahların Yayılmasını Önleme Anlaşması'nı imzalamayı reddettiği için, İsrail'in kendisini nükleer güce sahip devlet olarak açıklaması gerekmiyor ve dolayısıyla nükleer faaliyetlerine sınırlama getirilmesini kabul etmek zorunda bulunmuyor. 
     Döteryum ile oksijenin birleştirilmesinden elde edilen suya ''ağır su'' deniliyor. 
     
</TEXT>
</DOC>
