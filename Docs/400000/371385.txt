<DOC>
<DOCNO> 371385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/spor/spo06.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şike hasır altı 
</HEADLINE>
<TEXT>


Veli Sezgin'in, 9 Nisan 2005'te federasyonu bir yazı ile uyararak Kayserispor'un, futbolcularına şike teklifinde bulunduğunu bildirdiği, ancak soruşturmada bu konunun gündeme gelmediği ortaya çıktı 

ÖZEL HABER CEMAL ERSEN 


A.Sebatspor eski başkanı Veli Sezgin'in 9 Nisan 2005'te Futbol Federasyonu'nu bir yazı ile uyararak Kayserispor'un, futbolcularına şike teklifinde bulunduğunu ihbar ettiği, ancak aylar süren soruşturma sırasında bu konunun gündeme gelmediği ortaya çıktı. 
Veli Sezgin, A.Sebatspor-Kayserispor maçı öncesi böyle bir ihbar yapmasına rağmen, olayın patlak vermesinin hemen ardından Futbol Federasyonu tarafından yapılan açıklamada "Kayserispor kulübünün konuyla ilgisi bulunmamaktadır" ifadelerinin kullanılması, başvurunun hasır altı edildiği şüphesini uyandırdı. 
Skandalın ortaya çıkmasını sağlayan kaleci Sefer Hakan Olgun'un yazılı ifadesinde de söz konusu maçta hem bahis oynanacağı, hem de şike yapılacağı şeklindeki uyarılarının da dikkate alınmadığı, Tahkik Kurulu soruşturmasının hiçbir aşamasında Kayserisporlu yönetici veya futbolcuların ifadesine başvurulmadığı ve görüş alınmadığı saptandı. 

Saptamaya dikkat 
Tahkik Kurulu Başkanı tarafından 9 Ağustos 2005'te Federasyon Başkanı Levent Bıçakcı ve Başkanvekili Hasan Doğan'a teslim edilen, ancak Sofya'daki yönetim kurulu toplantısında gündeme gelmeden önce tamamı medyaya sızdırılan raporun sonuç bölümündeki "Kayserispor'un olayla ilgisinin bulunmadığı, yönetim, teknik adam ve futbolcularının dahlinin olmadığı..." şeklindeki saptama da dikkat çekici bulundu. 
Bu arada dönemin A.Sebatspor Başkanı Veli Sezgin'in, Futbol Federasyonu'na gönderdiği yazı ile yaptığı ihbarın aynısını Akçaabat Sacvılığı'na da yönlendirdiği, ancak bu ihbarın işleme konulmayıp, soruşturma konusu olmadığı bildirildi. 
50 bin YTL ile ödüllendirilen kaleci Hakan Olgun'un el yazısıyla yazdığı ifadesinde de benzeri iddialar yer aldı. Olgun, "Kenan Erol isimli şahıs bana Kayserispor maçının zaten her türlü her yerden bağlantılı olduğunu, hatta ve hatta hakemin bile ayarlandığını, hatta Kayseri'nin bu maçı ne yapıp ne edip alacağını ve aldığını tekrar tekrar anlattı" dedi. 
Genç kaleci ifadesinin bir bölümünde ise "Saat 14.30 civarında Kenan Erol isimli şahıs tekrar tesislerdeki odama 102 geldi. Bana bu işten bahsetti ve bu defa daha büyük bahis olduğunu, bu işin aynı zamanda hem bahis hem de şikeyle ilgili olduğunu söyledi. Hatta bu konuyu daha da açık konuşarak ilk yarı A.Sebatspor'un 1-0 galibiyetine, ikinci yarı ise Kayseri'nin 2-1 ya da 3-1 galibiyetine bazı şahıslardan aldığı parayı yatıracağını söyledi" iddialarını gündeme getirdi. 

İşte ihbar mektubu 

"09 04 2005 tarihinde oynanacak olan A.Sebatspor-Kayserispor Türkiye Süper Ligi müsabakası öncesi, Kayserispor Kulübü Kenan Erol isimli şahıs aracılığı ile kulübümüz futbolcularına şike teklifinde bulunmuştur. Bu durum futbolcular tarafından yönetime aktarılınca olayın içinde kimler olduğunu anlayabilmek amacıyla aracıyla görüşmelerine ve parayı görüşmelerine müsaade ettik. Daha sonra olay nispeten anlaşılınca yazıyı yazarak resmen savcılığa suç duyurusunda bulunduk. Gereğinin yapılmasını saygılarımızla arz ederiz." 
Veli Sezgin A.Sebat Kulübü Başkanı 


</TEXT>
</DOC>
