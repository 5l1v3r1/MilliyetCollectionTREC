<DOC>
<DOCNO> 372791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko31.html </URL>
<DATE> 2005/08/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Unakıtan Yunan turistlere gümrükte KDV iadesi uygulayacağız 
</HEADLINE>
<TEXT>

     Maliye Bakanı Kemal Unakıtan, karamsar tablolar çizilmemesi gerektiğini belirterek, ekonomide daha yapılacak çok şey olmasına rağmen, işlerin de iyi gittiğini söyledi. 
     Maliye Bakanı Kemal Unakıtan, İzmir Ticaret Odası'nda İZTO düzenlenen geniş katılımlı özel meclis toplantısında konuştu. Unakıtan, Türkiye'de ekonomik göstergelerdeki iyileşmeye rağmen ''kriz beklentisi'' içinde olmaya devam edenlerin de bulunduğunu kaydederek, cari açığı gerekçe göstererek, durumu kötü göstermenin yanlış olduğunu ifade etti. 
     Kemal Unakıtan, ''Bazıları diyor ki.. Enflasyon nerelerden nerelere geldi Memleket nerelerden nerelere geldi İlla böyle bir krizin peşinde olanlar var. Kendilerine bir şey mi umut ediyorlar nedir anlayamıyorum. Cari açık şöyle-böyle diyorlar. Al eline kalemi, defteri yap hesabı. Merkez Bankası rezervleri düşüyor mu, yükseliyor mu, yükseliyorsa o zaman ortada bir problem yok bu memlekette. Artık cari açıklarla ilgili olarak da eski teorileri pişirip pişirip ortaya koymasınlar, Türkiye 1980'lerin Türkiye'si değil. Kimse karamsar tablolar çizmeye kalkışmasın. Ekonomide daha yapılacak çok işler var ama çok da önemli işler başarıldı.'' Maliye Bakanı Unakıtan, konuşmasında Türkiye genelinden çok İzmir ile ilgili konulara yer vereceğine işaret ederek, İzmir'e ve İzmirlilere hükümetin verdiği önemi dile getirdi. 
     
     YENİ İSTANBUL, İZMİR 
     İstanbul'un giderek büyüdüğünü ve büyürken de hantallaştığını ifade eden Unakıtan, ''Yeni İstanbul yaratmada en büyük aday İzmir'dir. İzmir, Türkiye'nin ümididir. İzmir, hükümet için de çok önemlidir'' dedi. 
     Türkiye'de ilk ihracatın İzmir'de yapıldığını ve Atatürk'ün İktisat Kongresi'ni bu şehirde bilinçli olarak topladığını anlatan Bakan Unakıtan, İzmirlilerin de İzmir'e sahip çıkmasını istediğini vurguladı, yabancı girişimcilerin, altyapı ile ilgilendiğine işaret etti. Unakıtan, İzmir'in de gerekli donanıma sahip olduğunu, yarım olanların da tamamlanmasına çalışıldığını anlattı. 
     Yabancılara gayrımenkul satışı konusunda sürekli eleştirildiğine dikkati çeken Kemal Unakıtan, hazırlanan kanun tasarısında 10 dönümden fazla arazi satın alma kısıtlaması getirildiğini belirterek, oysa ki globalleşen dünyada yabancıların istediği ülkede gayrımenkul satın alabildiğini kaydetti. 
     Kemal Unakıtan, ''Yakında İngilizler'den muhtar, belediye başkanı seçecek hale geleceğiz. Globalleşen dünyanın biz de bir parçasıyız. O dar, eski kafaları bırakalım'' dedi. 
     
     EFES OTELİ 
     Maliye Bakanı Kemal Unakıtan, İzmir'in ''Kongreler, fuarlar ve turizm kenti'' olma hedefini gerçekleştirebilmesi için de konaklama sorununu çözmesi gerektiğine işaret etti. 
     Büyük Efes Oteli'nin birkaç yıldır kanayan yara haline geldiğini kaydeden Unakıtan, Rekabet Kurumu'na otelle ilgili yazı yazdıklarını yanıtının 5 Eylül'de gelmesinin ardından ihale ilanı çıkacağını ve 45 günlük hazırlık süresinin ardından ihaleye gidileceğini duyurdu. 
     Unakıtan, İzmirli yatırımcıların ihaleye girmesi çağrısında bulunarak, ''Ona göre paraları hazırlayın. İnşallah İzmir'e yakışır şekilde bir girişim grubuyla Efes Oteli'ni hayal ettiğiniz hale getirirsiniz'' dedi. 
     Unakıtan, Vali Oğuz Kağan Köksal'ın da İzmir için önemli bir kazanım olduğunu belirterek, destek verilmesini istedi. 
     
     YUNANLILARA KDV İADESİ 
     İzmir'e gelecek Yunanlı turistlerden yaptıkları alışverişlerde ödedikleri KDV'lerin Avrupa'da olduğu gibi gümrük kapılarında iade edilmesi uygulamasını başlatmak üzere çalışmalarını sürdürdüklerini de müjdeleyen Maliye Bakanı Unakıtan, ''Yunanistan ile ilişkilerimizin geliştirilmesi için bir çalışma içindeyiz. Yunanlılar geldi, alışveriş etti, çıkarken Avrupa'daki gibi KDV'sini geri vereceğiz. Neden Artık cazip hale getireceğiz'' dedi. 
     Yunanlı turistlerin alışverişlerinde uygulanacak KDV iadesi ile ilgili gümrük kapısına konulacak bir kulübe ve görevli ile turistin faturasını göstermesinin yeterli olacağını, KDV iadesinin hemen ödeneceğini belirten Unakıtan, bunun Yunanistan ile Türkiye arasındaki turizm ilişkilerini artıracağını bildirdi. 
     Unakıtan İzmir Limanı'nın özelleştirilmesi ihalesi ilgili çalışmalara da değinerek, Ekim ayı içerisinde ihaleye çıkılmasının planlandığını kaydetti. 
     Türkiye'nin geleceği için özelleştirmenin büyük önem taşıdığını ve devletin ekonomide özel sektörle rekabet etmemesi gerektiğini bildiren Bakan Unakıtan, ''Hiç kimse özelleştirme yapmayalım diyemez. dediği anda da bozuk düzenin devamını istiyor demektir'' diye konuştu. 
     Petkim konusuna da işaret eden Unakıtan, Petkim'in özelleştirilmesi aşamasında yatırımların durmayacağını da kaydederek, aksi takdirde değerinin altında satılması tehlikesinin ortaya çıkacağını iyi bildiklerini ifade etti. 
     
     PASAPORT LİMANI DALGAKIRANI 
     Kemal Unakıtan, Pasaport Limanı Dalgakıran'ı ile ilgili İzmir Ticaret Odası Yönetim Kurulu Başkanı Ekrem Demirtaş'ın önerdiği proje ile ilgili olarak da, ''Orayı biran önce projelendirmeniz lazım'' dedi. 
     Hong Kong Limanı'nı örnek gösteren Unakıtan İzmir'i de Hong Kong gibi yapacak özellikler geliştirmesi gerektiğini bildirdi. Hazırlanacak proje için İzmir'deki ilgili kesimlerin kafa yormasını da isteyen Unakıtan, kendilerinin de bunun takipçisi olacaklarını belirtti. 
     Kemal Unakıtan, konuşmasında serbest bölgelerden yapılan ithalat konusuna da değindi. Serbest bölgelerin ithalat amaçlı olmadığını kaydeden Unakıtan, bu bölgelerin ihracat yapmak üzere üretim üsleri olduğunu ve buna uygun çalışması gerektiğini bildirdi. 
     Hiçbir sektöre ayrıcalıklı bir vergi düzenlemesi yapılamayacağını da kaydeden Unakıtan, bunun bir sektöre özel korumacılık olacağını belirtti ve ''Devleti kimse ayak değneği olarak görmesin'' diye konuştu. 
     İzmirli işadamlarının sorularını da yanıtlayan Unakıtan, bankalardaki mevduatın maliyece izlenmesi ile ilgili bazı yanlış haberlerin basında yer aldığını belirterek, ''Efendim, bankadaki paralar izleniyormuş. Komünist memleket mi burası, herkes rahat etsin'' dedi. 
     İzmir Valisi Oğuz Kağan Köksal, İzmir'in eski görkemli günlerine kavuşturulması için destek beklediklerini bildirdi. 
     İZTO Başkanı Ekrem Demirtaş, istek ve beklentilerinin büyük ölçüde gerçekleştiğini kaydetti. 
     
</TEXT>
</DOC>
