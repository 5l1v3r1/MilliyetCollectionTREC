<DOC>
<DOCNO> 375716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun41.html </URL>
<DATE> 2005/09/05/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Keşmir'de yumuşama işaretleri... 
</HEADLINE>
<TEXT>

     Hindistan, denetiminde bulunan Cammu Keşmir’de şiddetin ve isyancıların sızmalarının durması halinde bölgeden asker çekeceğini bildirdi. 
     Hint hükümetinden yapılan açıklamaya göre, Başbakan Manmohan Singh, 5 ayrılıkçı Keşmirli liderle görüşmesinin ardından, şiddet ve sızmaların durması halinde asker sayısının azaltılması için gerekli koşulların doğacağını söyledi. 
     Hint hükümetinin açıklaması, Singh’in ayrılıkçıların 5 lideri Mirvaiz Umar Faruk, Abdülgani Bhat, Mevlana Abbas Ensari, Fazıl Hak Kureyşi ve Bilal Lone ile makamında yaptığı görüşmeden sonra yayımlandı. 
     Bu, bir Hindistan başbakanının Keşmir’de çatışmaların patlak verdiği 1989’dan beri Keşmirli ayrılıkçılarla yaptığı ilk görüşme oldu. 
     Başbakan Singh’in önerisiyle yapılan görüşmeyle bölgedeki şiddetin durması amaçlanıyor. 
     Hindistan’ın Keşmir bölgesi, 1989’dan beri ayrılıkçı çatışmalara sahne oluyor. Çatışmalarda ölenlerin sayısı 44 bin civarında. 
     
</TEXT>
</DOC>
