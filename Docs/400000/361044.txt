<DOC>
<DOCNO> 361044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko53.html </URL>
<DATE> 2005/07/14/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan Doğalgazda yeni piyasalar araştırıyoruz 
</HEADLINE>
<TEXT>

     Başbakan Recep Tayyip Erdoğan, doğalgazda sürekli ''fiyatları nasıl daha aşağıya düşürürüz'' arayışı içinde olduklarını vurgularken, ''gerek Rusya gerekse İran ile toplantılar yaptık, şimdi yeni yeni piyasalar araştırıyoruz ki acaba fiyatları daha aşağıya nasıl düşürürüz. Bu gidişimde de acaba daha aşağıya düşürebilir miyiz diye, yine Sayın Putin ile bu konuyu yeniden görüşeceğiz'' dedi. 
     Başbakan Erdoğan, ASO Meslek komiteleri 2. Toplantısı'nda yaptığı konuşmada, doğalgaz fiyatı düşerse, bunu zaten anında sanayiciye de yansıtmanın gayreti içinde olacaklarını bildirdi. 
     Çünkü burada kar amacı bulunmadığını anlatan Başbakan, ''bizim burada çevrecilik. en büyük karımızdır. Halkın huzuru, mutluluğu en büyük karımızdır'' dedi. 
     
     KÜÇÜK ESNAFIN DURUMU 
     Başbakan, küçük esnafın işyerlerini kapatması konusuna değinirken, Türkiye yapısal değişim içinde olduğunu belirterek, şöyle konuştu 
     ''Bu yapısal değişimi durduramayız, bunun karşısına çıkamazsınız, dipten geliyor. Çağdaşlaşmanın gereği bu. Bizim şimdi, büyük dev alışveriş merkezlerini, süpermarketleri kapatacak halimiz yok ki.. bunlar da dünyanın bir gerçeği. Bunu durdurduğunuz anda siz kaybedersiniz ülke olarak. 
     Geldiğimizden bu yana, küçük esnafımıza çok ciddi krediler verdik. Ve faiz oranlarını da yüzde 59'lardan yüzde 16.5'a kadar düşürdük. 15 milyar kredi alabilecek noktada... Bunu sağladık. Biz geldiğimizde toplam verilen kredi 1 trilyon idi şimdi ise 3.5 katrilyon liraya ulaştı. Bu noktada.. Daha ne yapalım.. Küçük esnafımız samimi, dürüst.. Hani o bir zamanlar babalar vardı biliyorsunuz, hani alıp götürdüler ya Fon'a kaydedildi...Bizim küçük esnafımızın öyle değil. Bunlardan geri dönmeyen yüzde 1-2, o kadar. Ama öbürleri felaket götürdüler. Saltanatı onlar sürdü, fakir fukaranın imkanları ile sürdüler.'' Küçük esnafın samimiyetine inandıklarını belirten Başbakan Erdoğan, ''ama sizler çözüm önerisi getirin, bu konuda biz esnaf sanatkarlara gerekli desteği veriyoruz, vermeye devam edeceğiz'' dedi. 
     
     TÜRK SANAYİ SEKTÖRÜNDE HEDEF 
     Amaçlarını, Türk sanayi sektörüne ''uluslararası rekabet şartlarına uyum sağlamış, verimlilik düzeyi ve katma değeri yüksek, teknoloji yoğun, markaya sahip, kaliteli üretimi esas alan bir duruma hep birlikte getirmek'' olarak açıklayan Başbakan, ''bunu başarmamız lazım. Bu yolda asla rehavete kapılmamalıyız, böyle lüksümüz ve hakkımız olamaz'' dedi. 
     
     2005 YILI 
     Erdoğan, 2005'in, ''Türkiye'nin makro hedeflerini gerçekleştirme yolunda önemli mesafelerin alındığı ve alınacağı, dünyadaki gelişmelerle uyumlu bir kalkınma stratejisinin uygulandığı'' bir yıl olacağını da söyledi. 
     ''Kalkınma heyecanımızı kaybetmemek ve başladığımız işi hep birlikte bitirmek boynumuzun borcu'' diyen Başbakan, ''bu ülke hepimizin. Bu ülkeyi çağdaş, demokratik, hukuka bağlı, müreffeh bir ülke haline getirmek için, dikkatimizin tamamını geleceğe yönlendirelim'' dedi. 
     Bu arada bazı ''abesle iştigale vesile olan'' konuların gündeme getirildiği ve sanal gündem maddeleri tesis edildiğini ifade eden Başbakan, sözlerini şöyle tamamladı 
     ''Asla bu maddelere kulak asmayalım, yapacak çok işimiz var, yapmamız gereken çok işimiz var. Biz buna gayret ediyoruz, bu yolda atmamız gereken adımları atalım. O gündem maddeleri ile vaktimizi asla zayi etmeyelim. İnanıyorum, bu toplumun her unsuru ortak bir ilerleme idealine odaklanarak üstüne düşeni yaparsa, Türkiye'nin hızını kimse kesemez. Benim o güzel günlere doğru hızla yol aldığımızdan şüphem yok.'' 
     
</TEXT>
</DOC>
