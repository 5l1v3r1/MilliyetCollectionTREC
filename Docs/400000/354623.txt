<DOC>
<DOCNO> 354623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/spo02.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Fener'in sürprizi 
</HEADLINE>
<TEXT>


Yönetim, Brugge'ün orta sahasında forma giyen Simons'ta karar kıldı. Belçika'da yürütülen gizli operasyon hafta sonuna kadar sonuçlanacak 

ALİ İSMET URAL 


Sarı - Lacivertli takım, diğer kulüpler gibi dış transferde henüz ser verip sır vermezken, sürpriz ismi Belçika'da buldu. 
Daum'un onayıyla transfer çalışmasını gizli operasyonla sürdüren yönetim, Belçika'nın ünlü kulübü Club Brugge'ün orta sahasında forma giyen Timmy Simons konusunda büyük aşama kaydetti. Hollanda'dan PSV Eindhoven ve Feyenoord'un da transfer listesinde bulunan Simons'un geçen sezon Feyenoord'un çalıştırıcısı Gullit tarafından kadroya dahil edilmek istendiği, ancak başarıya ulaşılamadığı bildirildi. Brugge'ün, Simons için Gullit'ten 2.5 milyon Euro bonservis ücreti istediği ifade edildi. 
2009'a kadar kulübüyle sözleşmesi bulunan Belçikalı futbolcunun, Avrupa'nın en iyi orta sahalarından biri olduğu ileri sürülüyor. 29 yaşındaki Simons'un uzun boyu nedeniyle duran toplarda defansa ve forvete olumlu katkılarda bulunduğu, Daum'un Fenerbahçe orta sahasında Aurelio'nun yanına yerleştirmek için bu oyuncunun transferinde ısrar ettiği de öğrenildi. 
Belçika Milli Takımı'nın da kozlarından biri olan 1.86 boyundaki Simons'la ilgili çalışmaların hafta sonuna kadar sonuçlandırılabileceği de belirtildi. Bu arada Club Brugge'ün, özellikle Belçika medyasından bu gelişmeler konusunda gelen soruları yanıtsız bıraktığı ve "Yorum yok" diye geçiştirdiği bildiriliyor. 

Simons'ın karnesi LİG 1998 99 SK Lommel 30 1 1999 00 SK Lommel 31 4 2000 01 Club Brugge 34 2 2001 02 Club Brugge 34 3 2002 03 Club Brugge 33 7 2003 04 Club Brugge 33 4 2004 05 Club Brugge 28 7 Toplam 223 28 MİLLİ TAKIM Belçika 36 1 

'Söz vermedim' 

ABD'den dönen Emre Belözoğlu, Sarı - Lacivertliler'i oyalamadığını, sadece menajeri aracılığıyla düşünmek için süre istediğini söyledi, Fenerbahçeli hiçbir yöneticiyle de görüşmediğini ifade etti 

SİNAN TOROS 

Arif Erdem ve Okan Buruk ile birlikte Amerika'dan dün dönen Emre Belözoğlu, Fenerbahçeli hiçbir yöneticiyle görüşmediğini, Sarı - Lacivertliler'e de sözünün bulunmadığını ifade etti. 
Atatürk Havalimanı'nda transferiyle ilgili açıklamalarda bulunan Interli futbolcu, Avrupa'da oynama isteğini de tekrarladı. Yurtdışından olduğu kadar Fenerbahçe, Beşiktaş, Trabzonspor ve Galatasaray'dan da teklifler geldiğini söyleyen Emre, "İstenmek güzel bir şey. Haddini bilerek, hangi takıma transfer olacağının değerlendirmesini yapacağım. Zaten bir- iki gün içinde basın toplantısı düzenleyeceğim. Bu süre içinde bir gelişme olabilir. Ama gelişme olmazsa benim tahminim her şey 10 güne kadar netlik kazanır" dedi. 
Milli futbolcu, şöyle devam etti 
"Bir insan çok fazla sinirli veya çok fazla mutluyken düzgün karar veremiyor. Üstüne basa basa söylüyorum, hiç kimseye söz vermedim. Kimseye vermiş olduğum sözün arkasında da durmamazlık yapmam. Benim ilk hedefim futbol hayatımı Avrupa'da devam ettirmek. Bunu herkes böyle bilsin." 
Kamuoyunda yer alan, Fenerbahçeliler'in, "Emre bizi oyalıyor" şeklindeki sitemlerine de yanıt veren Belözoğlu, "Ben başta Başkan Aziz Yıldırım olmak üzere Fenerbahçeli hiçbir yönetici ile görüşmedim. Kimseye bir oyalama süresi de vermedim. Sonuçta bu benim hayatım, düşünmek için süre istedim. Tabii ki bu, menajerim aracılığıyla Fenerbahçe takımına iletildi. Fenerbahçe'ye özellikle bir ya da üç gün içinde karar vereceğim diye bir söz vermedim. Menajerime sadece düşünüp karar vereceğimi söyledim. Ama onların kendi yorumu böyleyse bilmiyorum" karşılığını verdi. 

Devler Ligi provası 

YUSUF DURSUN 

Fenerbahçe Teknik Direktörü Christoph Daum, Şampiyonlar Ligi için ciddi bir çalışma dönemi geçirecek. Bu sezon Avrupa'da başarı bekleyen Sarı - Lacivertli yönetimin uyarısıyla, ciddi bir hazırlık dönemi hazırlayan Fenerbahçe Teknik Direktörü Daum, özel maç programını da üst düzey rakiplere karşı yaptı. Almanya'da Hertha Berlin, Standard Liege ve Anderlecht ile karşılaşacak olan Sarı - Lacivertliler, Türkiye'de Manchester United ile karşılaşmak istiyor. İngiliz ekibinin de Fenerbahçe ile bir hazırlık maçı yapmayı düşündüğü öğrenildi. 
30 Haziran'da toplanacak olan Sarı - Lacivertliler'in, Temmuz ayının ilk haftasından itibaren hazırlık maçlarına başlayacağı ifade edildi. 

Gitmeye gönüllü 

Rüştü, "Barcelona gibi büyük bir kulübe dönmek istiyorum ve 1 numara olmak için çalışacağım" dedi 

AB vatandaşlığı statüsünü kazanmasının ardından Barcelona'nın davet yaptığı kaleci Rüştü de İspanya'ya dönmek istiyor. 
Katalan kulübünün Sportif Direktörü Txiki Begiristain ile görüştüğünü ve 18 Temmuz'da kadroya katılması için davette bulunduğunu söyleyen milli file bekçisi, "Barcelona gibi büyük bir kulübe dönmek istiyorum ve burada 1 numara olmak için çalışacağım" dedi. 
Barcelona TV'ye konuşan Begiristain da, Rüştü'nün takıma dönmesinin teknik bir konu olduğunu vurgulayarak, "Onunla konuşup durumu anlatacağız" ifadesini kullandı. 
Reuters Ajansı da, iki yıl daha sözleşmesi bulunan Rüştü'nün, Victor Valdes ve Albert Jorquera ile ilk kaleci olabilmek için mücadele edeceği yorumunda bulundu. 

'30 Haziran'da İstanbul'dayım' 

Sarı - Lacivertliler'e Brezilya'dan müjdeli haber geldi. Alex, 30 Haziran'da takım arkadaşlarıyla birlikte İstanbul'da olacağını belirtti. Tercümanı Ali Orçun Turçsoy ile görüşen Sambacı, ameliyat olmayacağını ve geçen hafta başından itibaren spor yapmaya başladığını söyledi. Coritiba'ya yakın bir şehirde oturan takım arkadaşı Marco Aurelio ile görüştüklerini belirten Alex, ailelerinin ise Almanya kampından sonra Türkiye'ye döneceğini ifade etti. 

Blatter'den kutlama 

Uluslararası Futbol Federasyonları Birliği FIFA Başkanı Joseph Sepp Blatter, Fenerbahçe Başkanı Aziz Yıldırım'a, 2004-2005 sezonunda elde edilen 16. şampiyonluk nedeniyle kutlama mesajı gönderdi. Blatter, "FIFA'daki tüm futbol ailesi adına, bu güzel etkinliğin taraftarlarına yaşatmış olduğunuz heyecandan dolayı size teşekkür ediyorum. Şahsınıza ve kulübünüze gelecek yıllarda daha büyük başarılar dilerim" dedi. 


</TEXT>
</DOC>
