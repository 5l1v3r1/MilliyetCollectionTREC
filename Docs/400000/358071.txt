<DOC>
<DOCNO> 358071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonsiy08.html </URL>
<DATE> 2005/07/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Fener-Rum Patriği Buraların yabancısı değil, yerlisiyiz 
</HEADLINE>
<TEXT>

     Fener-Rum Patriği Bartholomeos, "Patrikhanemiz bu memleketin bir kurumudur. Buraların yabancısı değil yerlisiyiz" dedi. 
     Bir grup misafiriyle birlikte Kapadokya bölgesindeki kiliseleri ziyaret eden Barholomeos’a, Nevşehir’in Ürgüp İlçesi’nde çeşitli hediyeler verildi. 
     Bartholomeos, burada gazetecilere yaptığı açıklamada, Kapadokya bölgesinde kendisine ve cemaatine gösterilen ilgiden son derece memnun olduğunu söyledi. 
     Kapadokya bölgesindeki tarihi kiliselerde ayin yaparak büyük huzur bulduğunu belirten Bartholomeos, "İstanbul’daki yorucu çalışmalarımızın ardından buranın bu büyülü atmosferi karşısında yorgunluğumu atıyor ve huzur buluyorum" diye konuştu. 
     Bazı çevrelerin "Anadolu’da Hıristiyanlar artık yaşamıyor, Patriğin burada ne işi var" diyerek, bölgeye gelmelerinden rahatsız olduklarını ifade eden Bartholomeos, şöyle konuştu 
     "Bunun cevabını bölge halkı en iyi şekilde veriyor. Ben bu memleketin çocuğuyum. Ne İstanbul’da ne de burada kendimi hiç de yabancı hissetmiyorum. Türkiye’de 2 yıl seve seve yedek subay olarak askerlik yaptım. Patrikhanemiz bu memleketin bir kurumudur. 1700 yıldan beri bir kurumuz. Böyle tenkitlere mahal vermek istemiyoruz. 
     Buraların yabancısı değil yerlisiyiz. Böyle kalacağız ve böyle hissetmeye devam edeceğiz. Kendimizi hiçbir zaman bu memleketten ve bu memleketin insanlarından ayırmadık." Ürgüp Belediye Başkanı Bekir Ödemiş, Bartholomeos’a, dünya barışına, inanç turizmine ve Kapadokya bölgesinin tanıtımına katkılarından dolayı teşekkür belgesi ile üzerinde Kayakapı Mahallesi’nde bulunan Aziz Yuannes’in yaşadığı evin resminin yer aldığı tabloyu hediye etti. 
     
</TEXT>
</DOC>
