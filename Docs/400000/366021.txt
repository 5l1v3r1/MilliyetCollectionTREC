<DOC>
<DOCNO> 366021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun12.html </URL>
<DATE> 2005/08/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Çin ve ABD arasındaki ilk stratejik diyalog başladı 
</HEADLINE>
<TEXT>

     Çin ve ABD arasındaki ilk stratejik diyalog Pekin'de başladı. 
     İki ülke arasındaki ilişkileri geliştirmeyi ve kolaylaştırmayı amaçlayan görüşmelerde, heyetlere iki ülkenin dışişleri bakanı yardımcıları Day Binguao ve Robert Zoellick başkanlık ediyor. 
     Stratejik diyalogun başlatılması konusunda, Çin Cumhurbaşkanı Hu Cintao ve Amerikan Başkanı George Bush arasında geçen yıl Şili'de toplanan Asya-Pasifik Ekonomik işbirliği Örgütü APEC zirvesi sırasında anlaşmaya varıldı. Stratejik diyalog görüşmelerinin yılda iki kez yapılması planlandı. 
     Yeni Çin haber Ajansı'nın bildirdiğine göre, iki gün sürecek görüşmelerde, iki tarafı da ilgilendiren 6'lı görüşmelerde, ikili ticaret, Tayvan sorunu, askeri konular, enerji ve terörle mücadele gibi konular ele alınacak. 
     Çin Sosyal Bilimler Akademisi'ne bağlı Amerikan Dış İlişkiler Araştırma Enstitüsü Dekan Yardımcısı Yü Vanli, iki önemli güç arasındaki karmaşık ilişkilerin artmasının üst düzey iletişim kanallarına ihtiyaç duyurduğunu belirtti. 
     Çin'in ekonomik gelişmesinin ABD'nin beklentisinin ötesinde olduğunu ileri süren Yü Vanli, Amerikan tarafının Çin'in yükselişini engelleyemeyeceğinin farkına vardığı görüşünü dile getirdi. Yü Vanli, ''İki ülke arasındaki ekonomik bağımlılık ABD'yi Çin ile nasıl kaynaşacağını ve işbirliği yapacağını düşünmeye itti'' diye konuştu. 
     
</TEXT>
</DOC>
