<DOC>
<DOCNO> 381865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun39.html </URL>
<DATE> 2005/09/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Putin Benzeri olmayan füzeler geliştiriyoruz 
</HEADLINE>
<TEXT>

     Rusya Devlet Başkanı Vladimir Putin, görev süresinin sonunda üçüncü kez devlet başkanlığına aday olmayacağını tekrarladı. 
     Putin, bazı televizyon ve radyo kanalları tarafından canlı yayımlanan programda, vatandaşların sorularını yanıtladı. 
     Devlet başkanlığına yeniden aday olup olmayacağı sorusu üzerine Putin, ''Görevimi sonsuza dek Kremlin'de oturmak ve her gün televizyonlardan yüzümün gösterilmesi olarak görmüyorum. Hedefim uzun vadeli gelişme için gerekli koşulların yaratıldığı ve böylece iyi yetişmiş genç yetkililerin iktidara gelebileceği bir ülke'' dedi. 
     Üçüncü kez aday olabilmesi için anayasanın değiştirilmesine gerek olmadığını kaydeden Putin, ''Ben kendime bir yer bulurum'' diye konuştu. 
     Rus ROMIR şirketi tarafından yapılan bir araştırma, Rus halkının yüzde 60'ının, görev süresi 2008'de sona erecek Putin'in bir dönem daha devlet başkanı olmasını istediğini ortaya koymuş, ancak Putin, çeşitli vesilelerle yeniden aday olmayacağını açıklamıştı. 
     
     'PETROLDE 8 ŞİRKET TEKEL' 
     Programın başında Rus ekonomisinde olumlu değişime dikkati çeken Putin, ekonominin son birkaç yıldır yüzde 7 oranında büyüdüğünü, vatandaşların gelirinin de yüzde 8.5 ile yüzde 10 arasında arttığını söyledi. 
     Hükümetin petrol şirketlerinin vergi sisteminde değişikliği gündemine almasını isteyen Putin, mevcut vergilendirme sisteminin tüketici fiyatlarını doğrudan etkilediğini belirtti. 
     Putin, petrol ürünleri fiyatlarındaki artışa değinirken, bunun Rusya'nın dünya ekonomisiyle bütünleşmesi ve dünya genelinde artan petrol fiyatlarından kaynaklandığını ifade etti. 
     Rusya'daki petrol şirketlerini uyguladıkları tekel politikası yüzünden eleştiren Putin, ''Aslında 8 petrol şirketi piyasada tekel oluşturuyor. Rusya'nın bölgelerini aralarında paylaşarak petrol için tekel fiyatı oluşturmuşlar'' dedi. 
     
     ÇEÇENİSTAN'DA ADAM KAÇIRMALAR 
     Çeçenistan'dan bir vatandaşın sorusunu da yanıtlayan Putin, buradaki güvenlik güçleri aleyhinde, ihlallerden dolayı onlarca dava açıldığını belirterek, ''Devam eden adam kaçırmalar son derece rahatsız edici. Bu konu yetkililerin değişik seviyelerde yaptığı toplantılarda sürekli ele alınıyor. Bazen bu adam kaçırmaların ardında eşkıyaların mı, yoksa güvenlik güçlerinin mi olduğunu kararlaştırmak çok zor'' dedi. 
     Çeçenistan'da işsizliğin giderilmesinde önemli mesafe kaydedildiğini söyleyen Putin, ''Çeçenistan, son 15 yıldaki zor olaylar yüzünden, işsizliğin en fazla olduğu yer. Durum şimdi değişiyor. Ekonomiyi büyütmek ve yeni girişimlerin önünü açmak gerekiyor. Süreç işliyor. İşsiz oranı istikrarlı bir şekilde azalıyor'' dedi. 
     Putin, ülke genelinde Çeçenlere yönelik tasvip edilmeyen mevcut tavrın değiştirilmesi gerektiğini belirterek, konuşmasını şöyle sürdürdü 
     ''Bu olumsuz görünümün geçmişteki olaylar yüzünden olduğuna inanıyorum. Çeçenistan'ı savunan kahramanları çok az kişi biliyor. Bunun daha fazla anlatılması gerekir. Bu bilgi halka iyi anlatılırsa, Rusya Federasyonu'nda Çeçenlere yönelik tavrın değişmesine yardımcı olur. Çeçenlerin görünümünün düzeltilmesi çabalarına kitle iletişim araçları da katkıda bulunmalı'' diye konuştu. 
     
     'STRATEJİK FÜZE KOMPLEKSLERİ' 
     Bir soru üzerine, Rusya'nın yakın bir zamanda benzeri olmayan yeni ''stratejik füze kompleksleri'' geliştireceğini belirten Putin, ''Başka hiçbir ülkenin buna benzer füze donatısı yok ve yakın zamanda sahip olmaları da çok güç'' dedi. 
     Putin, kendisine verilen bilgiye göre, bu füze komplekslerinin ses ötesi sistemle çalıştığını, füzelerin yükseklik ve yörüngelerini değiştirme yeteneğine sahip olduklarını söyledi. 
     Rus savunma sisteminde durumun iyi yönde sürekli değiştiğini ifade eden Putin, ''Geçen yıl psikolojik bariyeri aşmayı başardık ve silahlı kuvvetlerimizin yeniden silahlandırılmasına daha fazla yatırım yaptık. Bu sayede silah ihracatımızı 5 milyar dolar seviyesinde artırdık'' dedi. 
     Rus silah üreticilerini tanıtmaları için dış piyasalarda iyi bir fırsat olduğunu kaydeden Putin, şunları söyledi 
     ''Dış piyasada mücadele çok zor. Orada bir yer edinerek menfaatlerimizi korumayı başardık. Bu, çok iyi bir şey. Şu anda kara ve denizden fırlatılabilecek yenilenmiş füzeler üzerinde çalışıyoruz. Uzun menzilli ve mobil komplekslerin de aralarında bulunduğu yeni balistik füze siparişi veriyoruz. Ancak bunlara yapacağımız harcama ülke ekonomisi imkanları çerçevesinde olmalı.'' Rusya Devlet Başkanı Putin, iki saat süren programda, 32 soruyu yanıtladı. 
     
</TEXT>
</DOC>
