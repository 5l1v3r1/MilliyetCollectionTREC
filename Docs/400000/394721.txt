<DOC>
<DOCNO> 394721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun28.html </URL>
<DATE> 2005/11/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Merkel'den Türkiye'ye 'ince' mesajlar... 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, Türkiye'nin AB üyeliği konusunda Birliğin kabul edebilme yeteneğinin de dikkate alınması gerektiğini söyledi. 
     Merkel, CDU'nun bugün başkent Berlin'de düzenlediği küçük parti kurultayında yaptığı konuşmada, Türkiye'nin AB üyeliği konusuna da değinerek, Türkiye'nin gerekli kriterleri yerine getirmesi gerektiğini, ancak diğer yandan AB'nin bu kadar büyük ülkeyi kabul edebilme yeteneğinin de dikkate alınması gerektiğini söyledi. 
     Angela Merkel, ''Eğer AB Türkiye gibi büyük bir ülkeyi kabul edebilecek durumda olmazsa o zaman Türkiye ile imtiyazlı bir ilişki olmalı. Bu her zaman savunduğumuz şey ve bunu koalisyon sözleşmesine de dahil ettik'' dedi. 
     Merkel ayrıca, Sosyal Demokrat Parti SPD ile anlaşmaya vardıkları konulara değinerek, başka bir seçenek göremedikleri için büyük koalisyon oluşturulması yönünde karar aldıklarını belirtti. 
     Almanya'da 18 Eylül'de yapılan genel seçimlerde istedikleri sonucu alamadıklarını ifade eden Merkel, ancak sadece Almanya değil, diğer ülkelerin de hareket yeteneğine sahip bir Alman hükümeti kurulmasını istediklerini, bu nedenle siyasi sorumluluk üstlenme kararı aldıklarını kaydetti. 
     
</TEXT>
</DOC>
