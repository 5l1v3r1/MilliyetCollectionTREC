<DOC>
<DOCNO> 396145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur20.html </URL>
<DATE> 2005/11/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
CHP Başbakana soruyoruz. Ulema kim 
</HEADLINE>
<TEXT>

     Cumhuriyet Halk Partisi CHP il ve ilçe kadın kolları başkanları, Başbakan Recep Tayyip Erdoğan'ın türban meselesiyle ilgili ''Ulemaya sormak lazım'' sözlerini basın açıklamasıyla protesto etti. 
     Yüksel Caddesi'nde toplanan ve Başbakan Erdoğan'ı protesto eden dövizler taşıyan kadınlar, 10. yıl Marşı'nı söylediler. 
     Burada grup adına açıklama yapan CHP Kadın Kolları Genel Başkanı ve İstanbul Milletvekili Güldal Okuducu, partili kadınların, 2005'in Türkiyesi'nde karşı karşıya bulunulan siyasal sorunların ağırlığının farkında olduğunu söyledi. 
     Osmaniye Kadın Kolları Başkanı Nurdan Amanvermez hakkında, ''Başbakan'ın, Hikmetyar'ın önünde diz çökerek resim çektirmesini kınadığı'' için soruşturma başlatıldığını hatırlatan Okuducu, bununla ilgili emniyet ve savcılık soruşturmasını başlatan görevlileri kınadı. Okuducu, şunları kaydetti 
     ''Ülkesine, Cumhuriyetine, devletine sahip çıkan aydınlık yüzlü çağdaş kadınları yargı önüne taşımak yerine, bugün Cumhuriyeti kuşatmış olanlar hakkında suç duyurusunda bulunmak ve gerekli işlemleri yapmak lazım gelmez mi . 
     Türkiye Cumhuriyeti'nin Başbakanı Türkiye Cumhuriyeti'nin Anayasası'nı ihlal ederken, Meclis'te içtiği andı ihlal ederken, Osmaniye Kadın Kolları Başkanı'na gösterilen bu davranışı göstermekle yükümlü olanlar nerededirler.'' Cumhuriyetin aydınlığına inanmış kadınlara dönük bu kampanya ve yıldırma saldırısının amacına ulaşamayacağını belirten Okuducu, daha güçlü ve kenetlenmiş bir halde Atatürk'ün izinden yürümeye devam edeceklerini söyledi. 
     -''ULEMAYA SORMAK LAZIM''- Okuducu, Başbakan'ın, Avrupa İnsan Hakları Mahkemesi'nin AİHM türbanla ilgili aldığı karara ilişkin ''Kabul edilemez, böyle bir karar alınırken ulemaya sorulmalıydı'' ifadesine ilişkin şunları söyledi 
     ''Başbakan'a soruyoruz. Ulema kim Başbakan fetva verme yetkisini nereden alıyor Başbakan çağdaş bir Cumhuriyetin Başbakanı değil de şeriat hukukuyla yönetilen bir İslam ülkesinin devlet başkanı mıdır Başbakan ulemanın demokrasiyi ve Cumhuriyeti sindirememiş bütün o ülkelerde hangi görevi yaptığını bilmez mi 
     İslam ülkelerinde ulemanın aldığı kararlara bakınız. O kararların çoğu kadınlarla ilgili. Ulema recm, taşlanarak öldürme, bir elin bileğinden kesilmesi, kırbaç cezası kararı alır. Bu kararların çoğunu da kadınların hayatına dönük olarak alır. Öyleyse bu söylem, ifadeler ve değerlendirmelerle katledilmek istenen şey kadın özgürlüğü, eşitliğidir, kadının Cumhuriyetin eşit yurttaşı olarak yaşama hakkı ve isteğidir.'' Açıklamanın ardından kadınlardan bazıları ellerindeki dövizlerle vatandaşlara ''Dur Bak, ne diyorlar '' şeklinde seslenirken, bazı kadınlarda ellerindeki dövizleri sokak lambaları ile Yüksel Caddesi'ndeki ağaçların dallarına astılar. 
     Bu arada kadınlar, basın açıklaması öncesi ve sonrasında davul ve zurna eşliğinde halay çektiler. 
     
</TEXT>
</DOC>
