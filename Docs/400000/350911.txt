<DOC>
<DOCNO> 350911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/siyaset/axsiy01.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'İrticanın sicili' Bakan'a takıldı 
</HEADLINE>
<TEXT>


AKP milletvekillerinin irticai faaliyetler ve türbandan ilişiği kesilenlerin sicilini temizleme isteği, Bakan Şahin'e takıldı. Şahin, AKP'lilere karşı çıktı 

ANKARA Milliyet 


Hükümetin sicili bozulan memurlara yönelik af tasarısı, AKP'lilerin, "İrticai faaliyetler ve türban nedeniyle ilişiği kesilenler de kapsama alınsın" talebi nedeniyle krize yol açtı. 
Başbakan Yardımcısı Mehmet Ali Şahin, "Tek kelimesini değiştirmem" diyerek talepleri reddederken, af düzenlemesi de ertelendi. 

Polis dışında 
Adalet Komisyonu, geçen hafta, hükümetin 10 Mart'ta hazırladığı tasarıyla, AKP'li Kemalettin Göktaş'ın 17 Nisan'da hazırladığı teklifi birleştirerek gündemine aldı. Hükümet tasarısında kapsam, 23 Nisan 1997'den 14 Şubat 2005'e kadar "Devletin şahsiyetine karşı işlenen suçlarla, zimmet, irtikap, rüşvet, hırsızlık, dolandırıcılık, sahtecilik, inancı kötüye kullanma, iflas gibi yüz kızartıcı veya haysiyet kırıcı suçlar, kaçakçılık, resmi ihale ve alım satımlara fesat karıştırma, devletin sırlarını açığa vurma suçları nedeniyle görevden sürekli ilişiği kesilmesine neden olan disiplin suçları" ve "görevini sürdüren ancak disiplin cezası alanlar" şeklinde belirlendi. 
Tasarıda affın, suçları bütün sonuçlarıyla ortadan kaldırdığı ifade edilirken, h kimler, savcılar ve polislere ilişkin verilen meslekten çıkarma ve disiplin cezaları hariç tutuldu. 
Ancak AKP'lilerin hazırladıkları teklifte, "Bu kanunun yayım tarihinden önce işlenmiş" diyerek, 28 Şubat döneminde disiplin cezaları alanların aftan yararlanmalarının önündeki "zaman" engeli aşılmış oldu. 

Bakandan tepki 
Ancak Şahin, milletvekillerinin, 28 Şubat döneminde irticai faaliyet ve türban nedeniyle memurluktan atılan ve sicili bozulan memurların da aftan yararlandırılması yönündeki isteklerine tepki gösterdi. Komisyon Başkanı Köksal Toptan, teklifin genişletilmesinin mümkün olmadığını belirtirken, Şahin'in, "Bakanlar Kurulu'nda benimsenen haliyle geçecek" dediği bildirildi. Konu, Erdoğan'ın görüşünün sorulması için ertelendi. 


</TEXT>
</DOC>
