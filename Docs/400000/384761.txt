<DOC>
<DOCNO> 384761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun46.html </URL>
<DATE> 2005/10/07/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Belçika'da genel grev, hayatı felç etti 
</HEADLINE>
<TEXT>

     Belçika'da sosyalist sendika FGTB tarafından düzenlenen bir günlük genel grev, hayatı felce uğrattı. 
     Hükümetin erken emeklilik yaşını 58'den 60'a çıkarmak istemesinden ve çeşitli sosyal sigorta sorunlarından kaynaklanan uzlaşmazlığa çözümün gecikmesi üzerine greve giden FGTB, Hıristiyan demokrat sendika CSC'den destek alamadı. Liberal sendika CGSLB ise üyelerini grev konusunda serbest bıraktı. 
     Kamu taşımacılığı araçlarının durması nedeniyle ülke genelinde büyük trafik sorunları yaşanırken, kamu sektörü ve özel sektör hizmetleri geniş ölçüde aksadı. Büyük mağazaların çoğunluğu kapılarını açamadı. Uluslararası demiryolu seferleri durdu, bazı havaalanları kapatıldı. 
     Belçika'nın bazı bölgelerinde grevcilerle işverenler ve eyleme katılmayan işçiler arasında gerginlikler yaşandı. 
     Belçika Ticaret ve Sanayi Odaları Birliği, grev hareketi sırasında başkent Brüksel'de kent giriş ve çıkış hatlarının bloke edilmesine yönelik işçi eylemlerini kınayarak, bu tür ''sorumsuz'' eylemlerin ''patronları ve emekçileri zayıflattığını'' belirten bir açıklama yaptı. 
     Başbakan Guy Verhofstadt, ''Grev olsa da, olmasa da hükümet reformlarını sürdürecek'' dedi. Verhofstadt, erken emeklilik yaşının artırılmasının, sosyal sigorta sisteminin sağlığı açısında gerekli olduğunu anlattı. 
     Verhofstadt, ''endişeleri anladığını'', ''çok derin ancak gerekli reformlar yapmak durumunda olduklarını'', ''erken emekliliğin sorunları çözecek bir formül olmadığını'' söyledi. 
     FGTB sendikası, greve katılımın yüksekliğine dikkati çekerek eylemin başarılı olduğunu belirten bir açıklama yaptı. 
     FGTB Genel Sekreteri Xavier Verboven, düzenlediği basın toplantısında tüm sektörlerde grev etkisi görüldüğünü, CSC ve CGSLB üyelerinin de harekete geniş ölçüde katıldıklarını anlattı. 
     Verboven, işverenlerin bazı bölgelerde grevi kırma girişimlerini kınadıklarını bildirdi. 
     Genel grev hareketi bu gece son bulacak. 
     
</TEXT>
</DOC>
