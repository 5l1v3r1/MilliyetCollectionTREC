<DOC>
<DOCNO> 382466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/spo30.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Can Çobanoğlu Denizli yolunda 

Denizlispor, menajerlik görevi için teklif götürdüğü Can Çobaoğlu ile büyük ölçüde anlaşmaya vardı. Yeşil - Siyahlı kulübün Başkanı Zafer Katrancı, takımı daha iyi yerlere taşımak adına benimsedikleri menajerlik sistemi için Milli Takımlar eski menajerini uygun gördüklerini, Çobanoğlu'nun da kendilerinden üç günlük süre istediğini açıkladı. 

Gol parasını havuza verdi 

İngiltere Premier Ligi'nde, bu sezon Chealsea'ye ilk golü atan Aston Villa'nın 19 yaşındaki oyuncusu Luke Moore, The Sun Gazetesi'nin verdiği 10 bin sterlinlik para ödülünü yüzme havuzu inşaa edilmesi amacıyla Birmingham'daki eski okuluna bağışladı. Gazete daha önce, sezonun ilk 6 haftası boyunca gol yemeyen Londra ekine gol atacak ilk futbolcuya 10 bin sterlin yaklaşık 24 milyar lira para ödülünü vereceğini açıklamıştı. 

Filede Fener galip 

Manavgat 3. Geleneksel Voleybol Turnuvası dün başladı. Açılış töreni ardından oynanan maçlarda Manavgatspor, Galatasaray'ı 25-22, 33-31 ve 32-30'luk setlerle 3-0 mağlup etti. Fenerbahçe ise Beşiktaş'ı 25-20, 25-17, 20-25 ve 25-22'lik oyunlarla 3-1 yenmeyi başardı. 

Davetiye umudu 

Japonya'da, 19 Ağustos - 3 Eylül arasında yapılacak Dünya Basketbol Şampiyonası'na katılacak 24 takımın 20'si belli oldu. 20 takımın yanı sıra, 4 ülke de FIBA'nın davetiyle wildcard turnuvaya alınacak. Avrupa'dan, ilk altıya giremeyen 2 takımın davet edilecek olması nedeniyle, aralarında Türkiye'nin de yer aldığı 6 ülke, Dünya Şampiyonası umudunu bir süre daha koruyacak. 

Saatler değişti 

Süper Lig'de hafta sonu oynanacak olan 2 maçın başlama saati değiştirildi. İnönü Stadı'nda pazar günü yapılacak Beşiktaş - Samsunspor karşılaşması saat 17.30'dan, 18.30'a alındı. Aynı gün saat 20.00'de oynanacağı açıklanan Galatasaray - Trabzonspor maçının başlama saati de 21.00 olarak değişti. 

Alpay yalanladı 

Almanya'nın Köln takımında forma giyen Alpay, Teknik Direktör Radolder ile aralarında gerginlik yaşandığı iddialarını yalanladı. Grip yüzünden iki haftadır görev yapamayan tecrübeli futbolcu, Köln'e transferinde ve yeniden Milli Takım'a seçilmesinde büyük payı olan Radolder'le aralarında hiçbir problem bulunmadığını açıkladı. 

Karaman Diyar'a 

Diyarbakırspor, Hüseyin Kalpar'dan boşalan teknik direktörlük görevi için Hikmet Karaman ile prensip anlaşmasına vardı. Denizlispor'dan ayrılan Giray Bulak ve Galatasaray'ın eski hocası Hagi ile görüşen Kırmızı - Yeşilli yöneticilerin, Karaman'da karar kıldıkları belirtildi. 

Reese Tekel'de 

Tekelspor, ABD'li eski oyun kurucusu Aubrey Lamar Reese ile 1 sezon aradan sonra yeniden anlaştı. Sarı - Siyahlı kulübün Basketbol Şube Sorumlusu Ahmet Uzunyaşa, Reese ile 1 yıllık sözleşme imzaladıklarını açıkladı. 

Katar bileti 

Hatayspor altyapısında yetiştikten sonra, Çanakkale Dardanel ve Gaziantepspor'da forma giyen 19 yaşındaki Ümit Sultan, Katar'ın Sed takımıyla prensipte anlaştı. Ümit'in, Sed Kulübü ile 600 bin dolara el sıkıştığı bildirildi. 

Mumcu sevinci 

Voleybol Federasyonu Başkanı Hüsnü Can, yönetici Kurtaran Mumcu'nun istifa kararından memnuniyet duyduklarını söyledi. Can, "Kendisi, federasyona ve milli takıma zarar veriyordu. İstifasından memnunuz" dedi. 


</TEXT>
</DOC>
