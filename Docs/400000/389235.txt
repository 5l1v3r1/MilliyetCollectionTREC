<DOC>
<DOCNO> 389235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy01.html </URL>
<DATE> 2005/10/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Amerikalı Johnson da Türkiye'deki vergilere isyan etti... 
</HEADLINE>
<TEXT>

     Amerikalı Robert Johnson TBMM Dilekçe Komisyonu’na başvurarak, kendisinden Amerika’da oturan bir Türk’e oranla on kat daha fazla "hava soluma ücreti" alındığını belirterek, "Ben adalet istiyorum" dedi. 
     TBMM Dilekçe Komisyonu’na başvuran Robert Johnson adlı bir Amerikalı Türkiye’de faaliyet gösteren bir limited şirketin ortaklarından birisi olduğunu, hem kendi vergilerini verdiklerini, hem de istihdam yaratıp çalışanlarının sigorta primlerini yatırdıklarını, buna ek olarak da kendilerinden ikamet tezkeresi için "hava soluma" yani oturma ücreti alındığını bildirdi. Johnson, her yetişkin için 416 YTL ve çocuklar için 208 YTL "hava soluma" ücreti alındığını belirterek, "Dört çocuklu bir baba olarak mali sorumluluklarım oldukça ağır. Mutfak masraflarından tutun da okul ve elbiseye kadar geçinmemizi zorlaştıran pek çok unsur var. Vermek zorunda olduğumuz yıllık bin 664 YTL oturma harcına bu gerçeklerin ışığında bakıldığı zaman adil tarafını görmekte zorlanılır diye düşünüyorum. Bu rakam yaklaşık olarak,benim bir aylık çalışma karşılığında kazandığım paraya karşılık gelmektedir" dedi. 
     Johnson, Türkiye’nin "karşılıklılık ilkesinin" kendisinin çok hoşuna giden bir anlayış olduğunu, Türk mevzuatının adalete çok önem verdiğini de belirterek, "Peki bu konuda niye karşılıklılık ilkesine göre hareket edilmiyor. Bu yüzden araştırdım ve öğrendim ki Amerika’da oturma izninin üç yıllık karşılığı 185 dolardır, bugünkü kura göre 247 YTL’ye tekabül etmektedir. Yani burada üç senelik oturma için ben bin 248 YTL veriyorum ama Amerika’da oturan bir Türk 247 YTL veriyor. Arada neredeyse on kat fark var" dedi. 
     Her ülkenin temelinin adalet olduğunu ve bu uygulamanın adil tarafını göremediğini belirten Johnson, şöyle devam etti 
     "Eğer vergi vermeden Türkiye’nin altyapısından yararlanan, çalışmayan, tatil yapan veyahut başka ülkede emekliye ayrılıp burada yaşayan bir insan olsaydım, yine söz konusu uygulamanın kısmen haklı olduğunu belki söyleyebilirdim ama biz o durumda değiliz. Vergi veriyoruz ve topluma faydalı olsunlar diye dört çocuğumu yetiştirmeye çalışıyorum. Hz. Süleyman’ın şöyle bir sözü var ’..ağır vergi ülkeyi çökertir.’ Bizim çökmemiz, ailece yıkılmamız, şirket olarak iflas etmemiz kimin işine yarayacak Bu, insanlığa karşı yapılan bir suç olmaz mı Ben sadece adalet istiyorum ve bu uygulamanın adil bir tarafını göremiyorum." 

ANKA 
     
</TEXT>
</DOC>
