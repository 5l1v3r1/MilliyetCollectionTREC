<DOC>
<DOCNO> 382839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko25.html </URL>
<DATE> 2005/09/30/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AB'nin şeker reformu, pancar üreticisini üzecek... 
</HEADLINE>
<TEXT>

     Avrupa Birliği'nin şeker rejiminde yapmayı öngördüğü reform, Türk pancar üreticisini de etkileyecek. 
     AB'nin reform kapsamında, pancar ve şeker fiyatlarında yapmayı öngördüğü büyük indirimin, piyasasında rekabeti artıracağı, şekeri 350 avrodan pahalıya üreten, dekara pancar verimi 7 tondan düşük olan ülkelerin piyasadan çekileceği belirtildi. 
     AB'nin şeker rejiminde 2006 2007 pazarlama yılından itibaren yapmayı düşündüğü reformun Türkiye'ye etkileri, Şeker Kurumu tarafından dün düzenlenen, uluslararası firmalardan uzmanların da katıldığı toplantıda tartışıldı. 
     Uzmanlar, öncelikle AB içinde, genelde dünyada rekabet edebilmesi için, Türk şeker piyasasında da reform gerektiğini, hammadde fiyatlarının, işletme maliyetlerinin düşürülmesi, fabrika kapasitelerinin ve verimin artırılması gerektiğini vurguladılar. Dünya Şeker Örgütü ISO Başkanı Peter Baron, Türkiye'nin ISO'nun en istikrarlı üyesi olduğunu belirtirken, halen aynı zamanda ISO'nun başkan yardımcısı olan Şeker Kurumu Başkanı Abdurrahman Özenbaş'ın, daha sonra ISO başkanı olmasını beklediğini söyledi. Halen 148 milyon ton düzeyinde olan dünya şeker üretiminin, her yıl ortalama yüzde 2.5 artarak 2010'da 165-170 milyon tona ulaşmasının öngörüldüğünü kaydeden Baron, şekerden etanol ve biyoyakıt üretiminin, petrol fiyatlarındaki artışla birlikte, şekeri, ekonomik ve politik açıdan daha önemli ve karmaşık bir ürün haline getirdiğine işaret etti. 
     Dünya şeker piyasasını, AB'nin şeker rejimi reformu yanında DTÖ bünyesinde Doha'da yapılacak müzakerelerde alınacak kararların etkileyeceğini anlatan Baron, ihracat sübvansiyonlarının ve iç desteklerin azaltılması nedeniyle üretimin artık düşük maliyetli ülkelere kaydığını, bu yüzden ülkelerin hammadde ve işletme maliyetlerini düşürmesinin önemli olduğunu vurguladı. 
     
     ŞEKERİ PAHALIYA ÜRETEN, PİYASADAN ÇEKİLECEK 
     Şeker ticaretinde önemli uluslararası firmalardan biri olan ED F Man'ın yöneticisi Farideh Bromfield, AB şeker rejimi hakkında bilgi verirken, ''AB Komisyonu'nun şeker rejiminde reforma gitmekten başka şansı yok. Çünkü, tarımın her alanında reform yapılıyor, şeker piyasası bu yapı ile sürdürülemez'' dedi. 
     Reform kapsamında ihracat teşviklerinin kaldırılması ve iç desteklerin azaltılmasının öngörüldüğünü anlatan Bromfield, ''Şeker fiyatları 3-4 yılda düşecek. Artık şekeri 350 avrodan pahalıya üreten, piyasadan çekilmek zorunda kalacak. Bu nedenle, AB piyasasında şeker şirketlerinde birleşme bekleniyor. Toplam 3-6 milyon ton şeker bu reformdan etkilenecek'' diye konuştu. 
     Silahtan hariç bütün mallar anlaşması EBA nedeniyle, AB'nin en az gelişmekte olan 50 ülkeden, şeker dahil bütün malları gümrüksüz ithal etmek durumunda kalacağına da işaret eden Bromfield, şöyle devam etti 
     
     ''TÜRKİYE'NİN İHRACAT ŞANSI ARTABİLİR'' 
     ''AB'nin ihracat sübvansiyonlarını kaldırması nedeniyle, AB'den şeker ithal eden Cezayir, Endonezya, Ortadoğu ve BDT ülkelerinde, fiyatların yükselmesi sorunu yaşanabilir. Ancak bu durum, Türkiye'yi, yeni ihracat pazarı kazandırması açısından olumlu etkileyebilir. Türkiye, bu ülkelere daha yakın, lojistik açıdan avantajlı. Navlun maliyeti de daha düşük.'' Uluslararası piyasada şeker fiyatlarının da 6 ayda 240 dolardan 300 dolara yükseldiğini, genelde bir artış beklentisinin sürdüğünü anlatan Farideh Bromfield, petrol fiyatlarının yükselmesine bağlı olarak şekerden etonol ve biyoyakıt üretiminin arttığını vurgularken, ''ŞEKER ENERJİ haline geldi'' dedi. 
     ED F Man'ın Türkiye Genel Müdürü Pınar Bilginer ise Irak'ın 711 bin ton, Suriye'nin 406 bin ton, İran'ın 578 bin ton, Rusya hariç Kuzey Kafkasya ülkelerinin 1 milyon ton ithalat yaptığını hatırlatırken, AB'nin ihracattan çekilmesi halinde, Türkiye için 2 milyon 695 bin tonluk yeni bir ihracat pazarının ortaya çıkabileceğini, ancak bunun için maliyetlerin düşürülmesi gerektiğini vurguladı. Bilginer, özelleştirme öncesinde, şeker fabrikalarının stoklarının mutlaka dış satış yoluyla eritilmesi gerektiğini kaydetti. 
     
     ''PANCAR 25 AVRO, ŞEKER 386 AVRODAN YÜKSEK OLMAMALI'' 
     Uluslararası şeker ticareti yapan LMC şirketinin yöneticisi Martin Todd da, AB'nin şeker reformundan sonra şeker üretim maliyetlerinin 2006'dan 2015 yılına kadar 632 avrodan 386 avroya, pancarın fiyatının da 47 avrodan 25 avroya inmesinin öngörüldüğünü belirtirken, şöyle konuştu 
     ''Bu fiyatın üzerinde üretim yapanlar, piyasadan çekilmek zorunda kalacak. Türkiye'de rekabet edebilmek için, pancar verimini artırmak, şeker üretimi sırasında enerjisini azaltmak, fabrikaların kapasitesini büyütmek durumunda. Türkiye'nin şimdilik en önemli avantajı, işçi ücretlerinin nispeten düşük olması. Ayrıca, fabrikalara pancar taşınan alanın genişliği daha az ve navlun avantajı var.'' RABOBANK Sektör Analisti Andy Doff ise ''Türkiye'de, pancarda, bugünkü gibi yüksek fiyatlar uygulanırsa, tabii ki çiftçi üretmeye devam eder. Rekabet için, pancar fiyatlarının, işleme maliyetlerinin ve kar marjının mutlaka düşmesi lazım. Fabrikaların mevcut kapasite kullanımı artırılmalı'' dedi. 
     Şeker Kurumu Genel Sekreteri Aysın Ünal ise Türkiye'nin gelişmekte olan bir ülke olmasına karşın, şekerde, gelişmiş ülkeler olan ABD, AB ve Japonya'ya göre daha liberal bir rejim uyguladığını, sektöre daha az destek verdiğini söyledi. 
     AB'nin şeker ihracatını azaltmasının, uluslararası piyasada şeker fiyatlarının yükselmesi yönünde baskı yapacağını anlatan, uzun dönemde, şeker fiyatlarının 420-450 dolar arasında kararsız bir seyir izlemesinin beklendiğini kaydetti. 
     AB'de şeker reformunun uygulanmaya başlaması halinde, halen 21 ülkede şeker üretimi yapılırken, üretici ülke sayısının 10 yılda önce 18'e arkasından 6'ya inmesi, üretimin rekabet gücü yüksek olan merkezi ve Doğu Avrupa ülkelerinde yoğunlaşması bekleniyor. 
     Türkiye'nin de, AB'nin ihracattan çekilmesi nedeniyle, uluslararası piyasada rekabet gücünü artırması gerekiyor. Ayrıca, AB'ye üyelik halinde de Türkiye doğrudan doğruya AB içinde rekabet yaşayacak. DTÖ görüşmeleri sırasında, gelişmekte olan ülke statüsünde olması nedeniyle Türkiye ile AB'nin farklı taahhütlere tabi olacağı, Türkiye'nin bu süreçten daha az etkilenebileceği kaydediliyor. 
     
</TEXT>
</DOC>
