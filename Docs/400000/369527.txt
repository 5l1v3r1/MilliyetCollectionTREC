<DOC>
<DOCNO> 369527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonspo01.html </URL>
<DATE> 2005/08/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Premier Lig heyecanı bugün başlıyor... 
</HEADLINE>
<TEXT>

     Fransa ve Almanya liglerinden sonra İngiliz Premier Ligi'nde de heyecan bugün başlıyor. 2004-2005 sezonunda açık ara şampiyon olan Abramoviç-Mourinho ortak yapımı Chelsea, bu sezon da zirvenin en büyük adayı konumunda. Del Horno ve Wright-Phillips'i kadrosuna katan Mavililer, Milan'da kiralık oynayan Crespo'nun dönmesiyle daha da güçlendi. 
     Chelsea'nin şampiyonluk yolundaki en büyük rakipleri yine, adada en çok mutlu sona ulaşan ekipler Liverpool 18 , Manchester United 15 , Arsenal 13 olacak gibi gözüküyor. Bu üç kulüp arasında transferde en hareketli olanı hiç şüphesiz Liverpool'du. 'İstanbul Fatihi', Zenden'i, Reina'yı, Sissoko'yu ve Crouch'u renklerine katarak kadrosunu oldukça güçlendirdi. 
     
     Arsenal'de Vieira'nın yeri dolacak mı 
     Son 11 yılda sekiz kez şampiyon olan Manchester United, yıllardır en çok sıkıntı çektiği mevki olan kaleye Van der Sar'ı alırken, Park Ji-Sung, Old Trafford'un yeni konuklarından biri oldu. Stuttgartlı Hleb dışında transfer yapmayan Wenger'in Arsenal'inin, Patrick Vieira'nın boşluğunu nasıl dolduracağı en az 'şampiyon kim olur ' sorusu kadar merak konusu. Bu arada Everton-M. United ve Middlesbrough-Liverpool maçları bugün TV8'den yayımlanacak. 
     
</TEXT>
</DOC>
