<DOC>
<DOCNO> 351403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/yasam/ayas.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İçki içmek, kitap okumaya engel mi 
</HEADLINE>
<TEXT>


Kültür Bakanı Koç'un, "Bu ülkenin entelektüellerinde rakı içme kadar okuma alışkanlığı olsaydı, Orhan Kemal fakir ölmezdi" sözlerine farklı tepkiler geldi 

GÜRKAN AKGÜNEŞ 

Cumhuriyet gazetesinden Leyla Tavşanoğlu'na verdiği röportajda, alkollü içkilere konulan ÖTV'nin turizme etkisi ile ilgili soruya, "Bu ülkenin entelektüellerinde rakı içme kadar okuma alışkanlığı olsaydı Orhan Kemal fakir bir vaziyette ölmezdi" cevabını veren Kültür ve Turizm Bakanı Atilla Koç'a, edebiyat ve sanat çevresinden farklı tepkiler geldi. 
Bu açıklama "İçki kitap okumaya engel mi " sorusunu gündeme getirirken, edebiyatçıların bir kısmının Koç'a katılması dikkat çekti. Konuyla ilgili görüşüne başvurduğumuz yazar ve sanatçılar özetle şunları söyledi 

'Dörtte üçü okumuyor' 
Selim İleri Yazar 
Çok yanlış bir söz değil. Ama bunu içki ile açıklaması tuhaf. Okuma alışkanlığının olmadığına ve entelektüellerin dörtte üçünün okumadığına ben de inanıyorum. Bu ülkede sadece içkiye para harcanmıyor, başka şeylere de çok para harcanıyor. Bazı noktalara gelmiş kişilerin konuşmalarında hassas davranmaları, özellikle kendi siyasi tercihleri açısından daha hassas olmaları gerekir. Entelektüeller de okumaz, para sahipleri de okumaz bu ülkede. 

'Kültür düşmanlığı' 
Bedri Baykam Ressam 
"Türkiye'de zaten hiçbir sağcı iktidarın Kültür Bakanlığı ile makam işgal etmek dışında hiçbir sanata katkısı olduğunu hatırlamıyorum. Hoşgörüden bahseden bir hükümet ne karikatürlere, ne çıplak resimlere ne içkiye, ne de eğlenen insanlara katlanıyor. Sanatçılar olarak, içki içip içmeyeceğimizi, ne kadar içip içmeyeceğimizi Kültür Bakanı'na anlatmak durumunda değiliz. 
AKP çok hoşgörülüyse Başbakan'ın uçağında ve davetlerinde şampanya dağıtsın. İsteyen içsin, isteyen içmesin. Entelektüellerin okumadığı yorumu da tamamen kültür düşmanlığı. Bakan'ın yaptığı, özgürlük ve yaratıcılık düşmanlığı yüzünden, özgürlüğün sembolü olmuş sanatçı ve yazarlara bir taş atma yarışıdır. 

'Aydınlar okumuyor' 
Refik Erduran Yazar 
Atilla Koç'a yüzde yüz katılıyorum. Aydınlarımızın çok büyük bölümü, ciddi okuma alışkanlığını edinmiş değiller. Orhan Kemal'in kitapları çok okunuyordu. Ama insanların hem içki içip hem okuması mümkün. İçki içseler de içmeseler de, bizim aydın geçinenlerimizin çoğu aydın değil. Neden sonuç bağlantısı göremiyorum. 

'İkisi farklı şeyler' 
Vedat Türkali Yazar 
Bakan'ın ne amaçla söylediğini bilmiyorum, ben içki alışkanlığı olan biri değilim. İçen arkadaşlar olagelmiştir. İçki içmeyen yazar mı olurmuş gibi takılmalar da olur bazen. Orhan Kemal'e sempati ve yakınlığını belirtmeye çalışmış, aferin derim. İki olay arasında bağlantı kurmak mantıklı görünmüyor." 



</TEXT>
</DOC>
