<DOC>
<DOCNO> 351593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur14.html </URL>
<DATE> 2005/06/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yağmurun ardından yeniden yaz... 
</HEADLINE>
<TEXT>

     Yurdun iç ve doğu kesimlerinde önümüzdeki iki gün yer yer sağanak yağış görülecek. Sağanak yağış çarşambadan itibaren doğuya kayarken, perşembe günü batı bölgelerimize yaz yeniden geliyor, sıcaklıklar 35 dereceye çıkıyor. İstanbul ve Ankara'da yarın sağanak yağmur bekleniyor, Erzurum önümüzdeki üç günü yağışlı geçirecek. 
     Hava sıcaklığı yağış alan kesimlerde biraz azalırken, çarşambadan itibaren batıdan itibaren artmaya başlayacak. Sıcaklıklar İstanbul'da 26, Ankara'da 27, İzmir'de 31, Antalya'da 32, Adana'da 35 ve Erzurum'da 24 dereceye kadar yükselecek. 
     Meteoroloji'den yapılan açıklamaya göre, bugün yurdun kuzeydoğu kesimlerindeki sağanak yağışlara ilave olarak yarın Marmara’nın doğusu, Batı Karadeniz, Orta Karadeniz’in iç kesimleri, İç Ege, İç Anadolu ile Doğu Karadeniz ve Doğu Anadolu’nun kuzeydoğusunda sağanak ve gök gürültülü sağanak yağış görülecek. Yağışlar, özellikle bugün Doğu Anadolu’nun kuzeydoğusunda, yarın ise Batı Karadeniz’in iç kesimlerinde etkili olacak. 
     YARIN Doğu Marmara, Batı Karadeniz, İç Ege, İç Anadolu'nun kuzeyi ve batısı, Doğu Karadeniz ve Erzurum-Kars bölümü sağanak yağış altında. Yağışlar, özellikle Batı Karadeniz’in iç kesimlerinde etkili olacak. Yağış almayan yerler parçalı ve az bulutlu... 
     ÇARŞAMBA günü batı bölgelerimizde hava açıyor, yağışlar doğuya kayıyor. İç Anadolu'nun doğusu, Orta ve Doğu Karadeniz, Doğu Anadolu'nun kuzeyi sağanak yağış alıyor. Marmara, Ege ve Batı Akdeniz güneşli, diğer yerler parçalı bulutlu. 
     PERŞEMBE günü ise yaz kendini iyiden iyiye hissettiriyor. Batı bölgelerin tamamında güneş açıyor, Güneyodğu Anadolu ve Hakkari çevresi de açık ve güneşli. Sağanak yağış yalnızca Doğu Karadeniz, Erzurum-Kars ve Sivas çevresinde etkili. 
     Uyarı 
     Başta Batı Karadeniz’in iç kesimleri olmak üzere yurdun iç ve doğu kesimlerinde görülecek sağanak ve gök gürültülü sağanak yağışların oluşturacağı olumsuz şartlara karşı ilgililerin ve vatandaşların tedbirli olmaları gerekiyor. 
     
</TEXT>
</DOC>
