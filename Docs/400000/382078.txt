<DOC>
<DOCNO> 382078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/dunya/adun.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Varsa yoksa Kıbrıs 
</HEADLINE>
<TEXT>


Avrupa Parlamentosu'nun, Türkiye hakkındaki karar taslağında, 'Türkiye en kısa sürede Rumları tanısın, Türk limanları 2006 sonuna kadar Rumlara açılmazsa müzakereler durdurulsun' ifadeleri yer alıyor 

Güven Özalp - Strasbourg 


Müzakerelerin başlayacağı 3 Ekim öncesi söz sırası Avrupa Parlamentosu'nda. AP, bugün hem Ek Protokol'e "olur"unu verecek hem de uzun bir Türkiye tartışmasına ev sahipliği yapacak. Tartışma sonunda alınacak kararda verilen mesaj ise oldukça sert "Ek Protokol, 2006 sonuna kadar tam olarak uygulanmazsa müzakereler durdurulabilir." 
Tüm siyasi grupların üzerinde anlaştıkları metinde Hıristiyan Demokratların tanıma konusunu takvime bağlama girişimleri engellenirken, buna karşılık Ek Protokol'ün uygulanması konusundaki söylem sertleştirildi. AP karar taslağında, Rum Kesimi'nin "mümkün olan en kısa zamanda tanınması" yaklaşımı benimsendi. Hıristiyan Demokratlar, tanımanın "müzakereler başlar başlamaz" gerçekleşmesi konusunda ısrar ediyorlardı. 
AP'nin bugün oylayacağı karar tasarısında dile getirilen unsurlar şunlar 
Türkiye'nin liman ve havalimanlarını Rum bandıralı gemi ve uçaklara açmamasının Ankara Anlaşması ve Gümrük Birliği'nin ihlali olduğu görüşü dile getiriliyor.Komisyon'dan 2006 sonuna kadar Ek Protokol'ün uygulanması konusunda rapor hazırlaması isteniyor. Uygulamada aksama tespit edilirse bunun müzakerelerin durdurulmasına kadar varabilecek ciddi sorunlar yaratabileceği kaydediliyor. Bu bağlamda 2006'da açılacak ilk başlıklardan birinin Gümrük Birliği olması talep ediliyor.Türkiye'den en kısa zamanda tüm üye ülkelerle ilişkilerini normalleştirmesi ve "Kıbrıs Cumhuriyeti"ni tanıması isteniyor. Bunun gerçekleşmemesi halinde süreçte müzakerelerin durdurulmasına kadar varabilecek ciddi sorun yaşanacağı vurgulanıyor. "Kıbrıs Cumhuriyeti"nin tanınmasının müzakere sürecinin gerekli bir unsuru olduğu kaydediliyor.Kıbrıs'taki Türk güçlerinin çekilmesinin olumlu bir adım olacağı belirtiliyor.AB Konseyi'nden Kıbrıslı Türkler üzerindeki izolasyonun kaldırılmasına yönelik sözlerin tutulması talep ediliyor.Orhan Pamuk davasının endişe verici olduğu vurgulanıyor. 
Karar tasarısının diğer unsurlarını ise Müzakere Çerçevesi'nde de yer alan ifadeler oluşturuyor. Bu unsurlar arasında müzakerelerin ucunun açık olduğu, yükümlülüklerin yerine getirilememesi halinde Türkiye'nin en sıkı bağlarla Avrupa yapılarına bağlanması gerektiği, ciddi insan hakları aksaklıkları halinde müzakerelerin askıya alınabileceği gibi ifadeler yer alıyor. 


</TEXT>
</DOC>
