<DOC>
<DOCNO> 391962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko07.html </URL>
<DATE> 2005/11/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
En fazla kazandıran il Kocaeli... 
</HEADLINE>
<TEXT>

     Türkan Al- Gökçen Çamlıyurt AA 

Türkiye'de sadece 14 il kendi kendine yeterken, bu illerin başında 1'e 20 veren Kocaeli ile 1'e 9 veren İstanbul geliyor. 
     Maliye Bakanlığı Muhasebat Genel Müdürlüğü verileri, Türkiye'de 81 ilden sadece Ankara, İstanbul, İzmir, Antalya, Bursa, Hatay, Mersin, Kocaeli, Muğla, Tekirdağ, Zonguldak, Aksaray, Kırıkkale ve Yalova'nın kendi kendine yettiğini ortaya koydu. Bu iller, bütçeden aldıkları paranın çok daha üzerinde bir kaynağı Hazine'ye aktarıyor. 
     İlk 9 ayda iller itibarıyla bütçeden yapılan harcama ve gelir rakamlarına göre, devlete en fazla katkıyı İstanbul yaptı. 
     Ocak-Eylül döneminde devlet bütçesinden İstanbul için 3 milyar 949.1 milyon YTL harcandı. Bu ilimizin Hazine'ye kazandırdığı para ise 33 milyar 764.7 milyon YTL olarak gerçekleşti. Böylece devlet kasasından İstanbul için çıkan her 1 lira, 8.54 lira olarak geri döndü. 
     Kocaeli de TÜPRAŞ'ın sayesinde oransal olarak Hazine'ye en büyük getiriyi sağlayan il oldu. Devletten 1 alıp, karşılığında 20 veren Kocaeli'nde 702.3 milyon YTL tutarındaki harcamaya karşılık, 13 milyar 818.1 milyon YTL gelir elde edildi. 
     9 ayda bütçeden Ankara'ya da 6 milyar 2.9 milyon YTL harcama yapıldı. Bu dönemde Başkent'in bütçeye aktardığı gelir ise 12 milyar 517.9 milyon YTL olarak belirlendi. Buna göre, Ankara devlete 1'e karşı yaklaşık 2 kazandırdı. 
     Reel getirisi yüksek illerimizden İzmir için de bütçeden 2 milyar .8 milyon YTL çıkarken, bu ilden bütçeye 7 milyar 655.6 milyon YTL geldi. İzmir de, 9 aylık dönemde kendisi için yapılan 1 liralık harcamaya karşılık, 3.72 lira getiri sağladı. 
     Bursa da, Ankara gibi devlete 1'e karşılık 2 verirken, her 1 liralık harcama Zonguldak'ta 2.5, Antalya'da ise 1.5 lira olarak geri döndü. 
     
     BÜTÇESİ AÇIK VEREN İLLER 
     Devletten aldığı para ile devlete yaptığı katkı arasında uçurum bulunan illerin başında ise Hakkari yer aldı. 
     9 aylık dönemde Hakkari için bütçeden 219.4 milyon YTL kaynak aktarılırken, bu ilden sağlanan gelir 15.9 milyon YTL'de kaldı. Hakkari'de Hazine'den çıkan her 13.8 liraya karşı 1 lira kazanç elde edildi. Devlete 1 verip karşılığında 8.5 alan Tunceli ve Bingöl ile 1'e karşı 6 alan Siirt ve Şırnak, 5 alan Ağrı ve 4.8 alan Kars, bütçesi çok açık veren diğer iller olarak sıralandı. 
     
</TEXT>
</DOC>
