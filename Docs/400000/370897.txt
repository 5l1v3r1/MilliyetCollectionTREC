<DOC>
<DOCNO> 370897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko31.html </URL>
<DATE> 2005/08/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
TOFAŞ CEO'su Altavilla Lüks otomobillere ilgi gayet iyi durumda 
</HEADLINE>
<TEXT>

     Tofaş Üst Yöneticisi CEO ve Maserati Yönetim Kurulu Üyesi Alfredo Altavilla, Türkiye'de lüks otomobillere olan ilginin şu anda gayet iyi durumda olduğunu bildirdi. 
     Altavilla, Tofaş'ın sahip olduğu, Ferrari ve Maserati markalarının satışını üstlenen FerMas Oto Ticaret A.Ş'nin yeni showroom'unun açılışında AA muhabirinin sorularını yanıtladı. 
     Tofaş için 2006 yılı başlangıcının çok önemli olacağını vurgulayan Altavilla, ''Yeni modeller ve yeni versiyonlar ortaya çıkacak'' dedi. 
     Altavilla, Türkiye'de lüks otomobillere olan ilgiye ilişkin soru üzerine, ilginin şu anda gayet iyi olduğunu belirterek, Ferrari'de yaşadıkları tek sorunun, talebi yeteri kadar karşılayamamak, İtalya'dan yeteri kadar otomobil alamamak olduğunu vurguladı. 
     Altavilla, ''Türkiye'den gelen taleplere oranla İtalya'dan aldığımız oran daha az. Bu da olabilecek en güzel sorun'' dedi. 
     Türkiye ekonomisinin şu anda stabilite kazandığını, para biriminin daha iyi duruma geldiğini ifade eden Altavilla, şöyle devam etti 
     ''Bu iyi bir işaret. Olumsuz olan şey, arabadaki vergilerin hala çok yüksek olması. Eğer otomotiv sektörü desteklenirse ekonomi de bununla bağlantılı olarak daha iyi duruma gelecektir. Çünkü otomotiv sektörü endüstrinin teknik kısmına yöneliyor. Sadece üretim anlamında değil, satış anlamında da geniş yer tutuyor.'' İlk aşamadaki beklentilerinin, yeni yatırımlar için destek ile düşük vergiler olduğunu belirten Altavilla, bürokrasinin daha hızlı bir şekilde işleyebileceğine işaret etti. 
     
</TEXT>
</DOC>
