<DOC>
<DOCNO> 359020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy15.html </URL>
<DATE> 2005/07/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kretschmer Zorunlu kriterler, ülkeler arasında aynıdır 
</HEADLINE>
<TEXT>

     Avrupa Komisyonu Türkiye Delegasyonu Başkanı Büyükelçi Hansjörg Kretschmer, "Müzakerelerle ilgili zorunlu kriterler ülkeler arasında aynıdır ve Türkiye’nin de tam üye olabilmesi için bu kriterleri yerine getirmesi gerekiyor" dedi. 
     Kretschmer, "Türkiye-AB Karma İstişare Komitesi 19. 
     Toplantısı"nda yaptığı konuşmada, Türkiye’nin 40 yıllık sürecin sonunda aday ülke statüsünün ilan edildiğini söyledi. 
     17 Aralık 2004 tarihinin son derece önemli olduğunu belirten 
     Kretschmer, bu tarihte alınan kararın küçümsenmemesi gerektiğini kaydetti. Bunun yerinde bir karar olduğunu da ifade eden Kretschmer, bu sayede reformların başlatılmasının sağlandığını anlattı. 
     Kretschmer, Türkiye’nin siyasi reformların yanı sıra ekonomik reformları da başarması gerektiğini bildirdi. 
     29 Haziran’da komisyon tarafından çizilen müzakere çerçevesinin 
     AB’de olduğu kadar Türkiye tarafından da takdirle karşılandığını kaydeden Kretschmer, bu çerçevenin Avrupa Konseyi’nin 17 Aralık’ta aldığı kararlarla bire bir örtüştüğünü söyledi. 
     AB üyeliği için yerine getirilmesi gereken zorunlu kriterlerin ülkeler arasında aynı olduğunu dile getiren Kretschmer, Türkiye’nin de tam üye olabilmesi için bu kriterleri yerine getirmesi gerektiğini vurguladı. 
     
     KAMUOYUNUN DESTEĞİ 
     Kretschmer, hem AB’de hem de Türkiye’de kamuoyu görüşüyle ilgili sorunlar yaşanabildiğini belirterek, aynı zamanda Türk asıllıların yaşadığı ülkelerde de Türkiye’nin üyeliğine dair şüpheci yaklaşımlar bulunduğunu ifade etti. 
     Önemli olanın, gerçekçi bir tablonun çizilmesi olduğunu anlatan Kretschmer, bu konuda Türkiye’nin AB’ye katkılarının açıklıkla dile getirilmesi gerektiğini söyledi. Özellikle kamuoyunun vereceği desteğin, hayati önem taşıdığına dikkati çeken Kretschmer, konuşmasına şöyle devam etti 
     "Özellikle de hükümetlerin aday ülke statüsünden tam üye olma sürecine giden yolda desteklenmesi açısından kamuoyu desteği önem taşımaktadır. Beklenti oluşturulurken gerçekçi tabloların çizilmesi gerekir. Müzakere sürecinde AB’ye üyeliğin elbette her Türk vatandaşına getireceği faydaların net bir şekilde ortaya konulması gerekir. Türkiye’nin aday ülke olma sürecinde birçok gelişme yaşandı. 
     Türkiye’nin AB’ye 2014 yılında üyeliği öngörülüyor. Gerçekleştirilmesi gereken çalışmalar düşünüldüğünde, 2014-2021 yılları arasında bir tarih ortaya çıkıyor. 2014 yılından önce tam üyelik büyük olasılıkla mümkün görünmüyor." Kretschmer, Türkiye’nin yerine getirmesi gereken bazı konularda daha çok çalışma yapması gerektiğini vurgulayarak, bunların da "insan hakları, temel hak ve özgürlükler, kültürel konular ve Güneydoğu Anadolu Bölgesi ile ilgili sorunlar" olduğunu söyledi. 
     
     KADINLARIN STATÜSÜ 
     Sosyal ve ekonomik güçlüklerin kadınlar açısından da önem taşıdığına işaret eden Kretschmer, kadınların toplumun yüzde 50’lik bir kısmını oluşturduğunu hatırlattı. 
     Türkiye’nin tam üye olabilmesi için bu konuda gereken koşulları yerine getirmesi gerektiğini anlatan Kretschmer, kadına karşı uygulanan şiddetin, aile içi şiddetin, ayrımcılığın ortadan kaldırılmasının önemine değindi. Kadınların istihdama olan katkısının Türkiye’de düşük kaldığını kaydeden Kretschmer, bu konuda Türkiye’nin AB ülkelerinin gerisinde olduğunu söyledi. 
     Kretschmer, ayrıca kadınların aktif olarak siyasete katılmaları gerektiğini, bu bağlamda kota sisteminin fayda getireceğini belirterek, eğitim eşitsizliği konusunun çözümü için de kızların okula devam etmesini sağlamanın önemini dile getirdi. 
     
     TERÖRİST FAALİYETLERİ 
     Türkiye’nin, bir strateji geliştirerek Güneydoğu Anadolu Bölgesi’nde AB yardımıyla sosyal ve ekonomik kalkınmayı sağlaması gerektiğini vurgulayan Avrupa Komisyonu Türkiye Delegasyonu Başkanı Büyükelçi Hansjörg Kretschmer, şunları kaydetti 
     "O bölgede yaşanan sorunlar, artan terörist faaliyetleri var. 
     Şüphesiz, bu faaliyetlerin sona erdirilmesi gerekiyor. Bununla ilgili gerekçe olamaz, kabul edilemez. Hükümetin yapacağı reformlarla çok ince bir yolda ilerleyerek, bir yandan etkin mücadele ile bir yandan da hukuk üstünlüğü ve eşitlik, insan hakları göz önünde bulundurularak bunun temin edilmesi gerekiyor." Kretschmer, genişleme sürecinin Türkiye’yi de içine alacak şekilde devam etmesinin AB’nin de yararına olacağını diğer ülkelerin de kabul edeceğini vurgulayarak, "Türkiye ekonomik koşullarını doğru yönde geliştirecek olursa, bunu başarmaması için hiçbir sebep yoktur" dedi. 
     Türkiye’nin önünde zorlu bir yol olduğunu da ifade eden Kretschmer, sözlerini şöyle tamamladı 
     "Bu çabaya değecek. AB 25 üye ülkeye ulaşmıştır. Türkiye de bu istikamette çalışmasıyla tam üye olabilecektir. Tabii ki, tam üye olma fırsatı Türkiye’nin elindedir. Tabii ki, güvensizlik veya tereddütler yaşanması bu aşamada çok da faydalı olmayacaktır. Ama net bir vizyona sahip olmak, emin olarak kararlılık göstermek, bu bağlamda büyük önem taşıyor." 
     
</TEXT>
</DOC>
