<DOC>
<DOCNO> 390696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonsiy02.html </URL>
<DATE> 2005/10/29/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
TBMM'den Anayasa değişikliğine onay... 
</HEADLINE>
<TEXT>

     TBMM Genel Kurulu’nda, Anayasa değişikliği teklifi 433 oyla kabul edilerek yasalaştı. 
     Genel Kurul’daki ikinci tur görüşmelerde, maddelerin ardından teklifin tümü oylandı. Yapılan oylamaya 436 milletvekili katılırken, 433 milletvekili kabul, 1 milletvekili ret oyu kullandı. Oylamada, 1 
     milletvekili çekimser kalırken, 1 oy da geçersiz sayıldı. 
     Anayasanın Bazı Maddelerinin Değiştirilmesi Hakkında Kanun ile Anayasanın yükseköğretim kurumlarını düzenleyen 130. maddesinin 8. 
     fıkrasında geçen "genel ve katma bütçelerin" ibaresi, "merkezi yönetim bütçesinin" şeklinde değiştirildi. Anayasanın, "Sayıştay" başlıklı 160. maddesinin birinci fıkrasında yer alan "genel ve katma bütçeli dairelerin" ibaresi, "merkezi yönetim bütçesi kapsamındaki kamu idareleri ile sosyal güvenlik kurumlarının" şeklinde düzenlendi. Aynı maddeye üçüncü fıkra olarak, "Mahalli idarelerin hesap ve işlemlerinin denetimi ve kesin hükme bağlanması Sayıştay tarafından yapılır" hükmü eklendi. "Bütçenin Hazırlanması ve Uygulanması" başlıklı 161. maddesinin ikinci fıkrası, "Mali yıl başlangıcı ile merkezi yönetim bütçesinin hazırlanması, uygulanması ve kontrolü kanunla düzenlenir" olarak değiştirildi. Anayasanın bütçenin görüşülmesini düzenleyen 162. maddesinin birinci fıkrasında yer alan "genel ve katma bütçe tasarıları" ifadesi yerine, "merkezi yönetim bütçe tasarısı" konuldu. Söz konusu maddenin 4. fıkrası, "TBMM üyeleri, Genel Kurul’da kamu idare bütçeleri hakkında düşüncelerini, her bütçenin tümü üzerindeki görüşmeler sırasında açıklarlar, bölümler ve değişiklik önergeleri, üzerinde ayrıca görüşme yapılmaksızın okunur ve oylanır" şeklinde düzenlendi. Anayasanın "bütçelerde değişiklik yapabilme esasları"nı düzenleyen 163. maddesindeki "genel ve katma bütçelerle" ibaresi ise "merkezi yönetim bütçesiyle" olarak değiştirildi. Kanun, yayımı tarihinde yürürlüğe girecek ve halkoylamasına sunulması halinde tümüyle oylanacak. Oylamaların tamamlanmasından sonra TBMM Başkanvekili Nevzat Pakdil, 8 Kasım Salı günü 15.00’de toplanmak üzere Genel Kurul’u kapattı. Anayasa değişikliğini öngören kanunun 2. tur oylaması yaklaşık 2 saatte tamamlandı. 
     
</TEXT>
</DOC>
