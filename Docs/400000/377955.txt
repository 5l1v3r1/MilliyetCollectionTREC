<DOC>
<DOCNO> 377955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/spor/spo09.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ex-Fener dünyayı yener 
</HEADLINE>
<TEXT>


Fenerbahçe'nin son üç sezonda yenilenen ve gençleşen kadrosunun bugün Milan karşısında ne yapacağı merak konusu. Ama Ex-Fenerbahçeliler Ortega, Washington, Moldovan, Alpay, Parreira, Preko,Hiddink, Murat Yakın ve daha niceleri dünyanın çeşitli liglerini kasıp kavuruyorlar 

HABER ARAŞTIRMA UĞUR MELEKE 


Japonya'da yılın futbolcusu seçilen Alpay, Köln'de 90 dakika savaşıp alkışlandı. Moldovan, yeni takımı Poli Timisoara'ya iki golle "merhaba" derken, Brezilya Ligi gol rekorunu kıran Washington, gözünü J-League gol krallığına dikti. Fenerbahçe'de göze giremeyen Ariel Ortega Newells'ı, Murat Yakın Basel'i, Mosheau Kaizer Chiefs'i, Zoran Mirkovic de Partizan'ı şampiyonluğa taşıdı. Yaw Preko'ysa Halmstad'da UEFA Kupası'nı kovalıyor. 

Moldovan gollere devam 
Fenerbahçe'nin kötü günler yaşadığı 1998-1999 sezonunu 16 golle tamamlayıp tarihi Parma zaferine de imzasını koyduğu halde gönderilen Viorel Moldovan, Nantes ve Servette'den sonra başarılı futbolunu ülkesinde Poli Timisoara'da sürdürüyor. Hafta sonu yeni takımının Gloria Bistrita ile oynadığı müsabakada iki gol birden kaydeden Moldovan istim üstünde. Maçı 4-0 kazanan Timisoara'da diğer goller de eski Galatasaraylı Ovidiu Petre'den geldi. 

Preko'dan 3 haftada 2 gol 
Futbol hayatını Avrupa'da başarıyla sürdüren bir başka eski Fenerbahçeli de Yaw Preko. İsveç'in Halmstad ekibinde bu sezon 16 maçta ilk 11'de sahaya çıkan, ikisi son 3 haftada olmak üzere 4 gole imza atan Preko çok formda. 68 kez Gana Milli Takımı formasını da giyen 31 yaşındaki tecrübeli forvet, Perşembe akşamı UEFA Kupası birinci tur maçında Sporting Lizbon karşısında gol arayacak. 

Alpay ödüllerin adamı 
1996 Avrupa Futbol Şampiyonası'nın ardından fair-play ödülü kazanan Alpay Özalan, Beşiktaş ve Fenerbahçe'den sonra İngiltere ve Kore'de top koşturmuştu. Japonya'nın en geniş taraftar kitlesine sahip olduğu halde tarihinde lig şampiyonluğu olmayan Urawa Red Diamonds takımının 9 puan farkla zafere ulaşmasında büyük katkı yapan Alpay Özalan, 2004 yılının yabancı futbolcusu ödülünü de kazanarak Almanya'nın yolunu tuttu. 
Geçtiğimiz hafta Köln'ün Borussia Dortmund'a 2-1 yenildiği müsabakada 90 dakika forma giyen Alpay, başarılı performansıyla alkışlandı. 

Mosheau de golle başladı 
Bir başka eski Fenerbahçeli John Leshiba Mosheau, ülkesinde Kaizer Chiefs forması giyiyor. 4 haftası tamamlanan Güney Afrika Ligi'nde namağlup üçüncü sıradaki Kaizer Chiefs'in bu sezon kaydettiği 4 golden biri Mosheau imzalı. Mosheau'li Kaizer Chiefs, geçtiğimiz sezonu da şampiyon tamamlamıştı. 

Washigol krallıkta üçüncü 
Kısa süre giydiği Fenerbahçe formasıyla taraftarların sempatisini kazanan Washington ya da Sarı-Lacivertli taraftarların deyimiyle Washigol , ülkesinde Atletico Paranaense formasıyla 44 haftada 34 gol kaydederek 35 yıllık Brezilya gol rekorunu kırdı. Geçirdiği iki kalp operasyonunun ardından futbola "Cesuryürek" namıyla dönen Washington, bu sezon transfer olduğu Japon Tokyo Verdy'de de 23 haftada 12 kez fileleri havalandırıp krallıkta üçüncü sıraya yerleşti. 

Ortega Arjantin şampiyonu 
Arjantin'de Maradona'ya hürmeten emekliye ayrılan 10 numaralı formanın veliahtı olacak kadar sevilen bir futbolcu iken, Fenerbahçe ile yaşadığı problemler nedeniyle 19 ay futboldan uzak kalan Ariel Arnaldo Ortega, yeni takımı Newell's Old Boys'la adeta kaybettiği yılların acısını çıkarıyor. Newell's ile ilk yarım sezonunda takımını sırtlayıp Apertura şampiyonluğuna taşıyan süper yıldız, yeni sezonda da 7 numaralı yeni formasıyla ilk 11'in değişmez adamı. 

Lazetic, Zeman, Hiddink ve hatta Beschastnik 
Genç Sırp Lazetic, Serie A'da başarılı kariyerine Livorno'da devam edecek. Milan Rapajc Belçika'da Standard Liege'de. Vladimir Beschastnik, bu sezon Dinamo Moskova'da iki gol attı. Serhiy Rebrov da Dinamo Kiev ve Ukrayna milli takımı kariyerini sürdürüyor. 
Fenerbahçe'de beğenilmeyen Zdenek Zeman, İtalya'nın en renkli takımlarından Lecce'de başarılarını sürdürüyor. Guus Hiddink, Fenerbahçe için yeterli görülmedikten yıllar sonra PSV ve Avustralya'yı birlikte çalıştırmaya uygun bulundu. 1995-96'daki şampiyonluğun mimarı Parreira ise bilindiği gibi Brezilya Milli Takımı'nı çalıştırıyor. 


</TEXT>
</DOC>
