<DOC>
<DOCNO> 382423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/guncel/agun.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkek öğrenciler kızlardan daha tutucu 
</HEADLINE>
<TEXT>


TESEV'in 27 üniversiteden 2200 öğrenciyle yaptığı araştırmanın sonuçları, kız öğrencilerin erkek öğrencilere göre daha modern, bireyci ve aile yapısında daha demokratik olduğunu ortaya koydu 

İSTANBUL Milliyet 

Türkiye Ekonomik ve Sosyal Etüdler Vakfı'nın TESEV 2004 yılı mayıs ve temmuz aylarında Türkiye'nin farklı bölgelerinden 27 üniversiteden 2 bin 220 öğrenciyle yaptığı araştırma ilginç sonuçlar ortaya çıkardı. 
Araştırma, kız öğrencilerin erkek öğrencilere göre daha modern, bireyci ve aile yapısında daha demokratik olduğu sonucunu ortaya koydu. TESEV Başkanı Can Paker, sonuçların Türkiye'nin köylü toplumundan orta sınıfa geçişin, değişimin göstergeleri olduğunu söyledi. 
Karaköy'deki TESEV merkezinde araştırmanın sonuçlarını açıklayan Marmara Üniversitesi İktisadi ve İdari Bilimler Fakültesi Öğretim Üyesi Prof. Dr. İnci Erdem Artan, öğrencilerin tutumlarının eğitim sürecinden kaynaklanmadığını, aile ve yetiştikleri bölgeden etkilendiklerini tespit ettiklerini vurguladı. Araştırmanın sonuçlarından bazıları şunlar 

Kızlar 'bireyci' 
Dini inanç, itaat, hayırlı evlat olmak, tutumluluk gibi konulara erkek öğrenciler daha duyarlı. Erkekler, daha yapılanmış işlerde çalışmayı tercih ederken, kız öğrenciler kendilerini geliştirecek işleri tercih ediyor. Yaşama ve canlıya saygı ile özel hayatın korunması kız öğrenciler için erkeklere göre daha önemli değerler arasında. Sosyal değerler içinde kız öğrenciler ayrımcılık yapmamayı önemli olarak belirtirken, erkek öğrenciler dindarlık ve güven değerlerini önemli olarak görüyor. Erkekler geleneksel aile yapısı ve erkek egemenliğini, kız öğrenciler demokratik aile yapısını önemsiyor. Kızlar "birey olarak kendilerine önem verilmesi" gibi bireysel değerleri erkekler ise aileyi, itaati daha çok önemsiyor. 
Araştırmaya göre, doğu illerindeki öğrenciler, metropollerdeki öğrencilere göre, dindarlık, itaat, hayırlı evlat olmak gibi değerleri daha fazla önemsiyor. 

Cinsel özgürlük 
Öğrenciler arasında, tek başına yaşayanlar, "cinsel özgürlük" kavramını, diğerlerine göre daha fazla vurgularken, ailesiyle birlikte yaşayanlar "demokratik aile yapısı" kavramına öncelik tanıyorlar. Üniversitenin son sınıfında okuyan öğrenciler, birinci sınıfta okuyan öğrencilere göre, kadın erkek ilişkilerinde, cinsel özgürlük ve maddiyata bağlı mutluluğu daha önemli görüyorlar. 
Araştırmaya göre, anne ve babası çalışan öğrenciler, "cinsel özgürlük" ve "maddiyata bağlı mutluluk" kavramlarının daha önemli olduğunu vurgularken, annesi çalışmayıp babası çalışanlar, "erkek egemenliği" kavramını ön plana alıyorlar. 
Erkek egemenlik ve geleneksel aile yapısı Doğu Anadolu, Güneydoğu Anadolu ve İç Anadolu bölgelerinde doğan ve yaşayan gençler için önemli bir değer olarak vurgulanıyor. Cinsel özgürlük ise metropol şehirler, Marmara ve Ege bölgelerinde doğan ve yaşayan gençler tarafından diğer bölgelerdeki gençlere göre biraz daha önemli bir değer olarak belirtiliyor. 



Doğudakiler mucizeye inanıyor 

Doğudaki öğrenciler, kadere ve mucizelere şehirdekilerden daha çok inanırken, metropoldekiler, bilime ve şansa doğudaki öğrencilerden daha çok inanıyor. En yüksek Allah'a inanç oranı yüzde 96'yla Marmara Bölgesi'nde. Bu oran Ege'de yüzde 92, Akdeniz'de yüzde 90, Karadeniz'de yüzde 94, Doğu Anadolu'da yüzde 92. 

Gelecek umut vermiyor 

Öğrencilere, gelecek 10 yıldan beklentileri ve korkuları da soruldu. Verilen yanıtlarda kız öğrencilerin erkeklerden daha umutsuz olduğu belirlendi. Üniversite öğrencileri, gelecek 10 yılda en fazla rüşvet, yolsuzluk ve suç oranlarının artması ile özgürlüklerin kısıtlanmasından korkarken, özelleştirme, eğitim seviyesinin yükselmesi, sağlık hizmetlerinin iyileştirilmesi ve Avrupa Birliği üyeliği konularında ise umutlu. 


</TEXT>
</DOC>
