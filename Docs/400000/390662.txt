<DOC>
<DOCNO> 390662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun07.html </URL>
<DATE> 2005/10/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Malatya'daki yuva rezaleti Amerikan basınında... 
</HEADLINE>
<TEXT>

     Malatya’daki yuvada yaşanan işkence rezaleti Amerikan basınına da yansıdı. 
     Malatya’da Sosyal Hizmetler ve Çocuk Esirgeme Kurumu’na bağlı yetiştirme yurdunda küçük çocuklara yapılan işkence görüntülerinin yayınlanması, Amerikan basınında da yankı buldu. Haberde, Türkiye’nin daha önce de insan hakları sorunları yaşadığını ve Avrupa Birliği yolunda işkence ve kötü muamelenin büyük bir engel olduğu ifade edildi. 
     "Türkiye, çocuklara yönelik kötü muamele görüntüleriyle şok oldu" başlıkla haberde, bir sahnede kadınlardan birinin iki çocuğun kafalarını birbirine vurarak birini yere ittiği, bir başka sahnede de çırılçıplak soyulan kız ve erkek çocuklara banyoda sıcak su döküldüğü ağlayan bir çocuğa ise "taş gibi bir yumrukla" vurulduğu aktarıldı. 
     Yapılanların Başbakan Recep Tayyip Erdoğan tarafından "insanlık suçu" olarak nitelendirildiği ifade edilen haberde, olay ile ilgili yasal soruşturma başlatıldığı belirtildi. 
     Avrupa Birliği’nin daha çok siyasi mahkumlar ve Kürt azınlığa yönelik kötü muameleye odaklandığı ifade edilen haberde, bu olayla dikkatlerin başka yöne de çevrildiği aktarıldı. 
     Amberin Zaman imzalı haberde, Kadın ve Aileden Sorumlu Devlet Bakanı Nimet Çubukçu’nun son beş yılda 478 cinsel istismar vakası yaşandığını açıkladığı da ifade edildi. 
     Gazete, Türkiye’de bir süre önce de Saray rehabilitasyon merkezinde hastalara yönelik kötü muameleleri yansıtan bir raporun yayınlandığını hatırlattı. 
     Türkiye’de muhalefetin de kendi yasal araştırmasını yaptığı aktarılan haberde, avukat Ferit Mevlüt Aslanoğlu’nun "Eğer Hükümet çocuklarını, çocukları siyasetçiler kadar sevmeyen kişilere teslim etmeye devam ederse Malatya olayı tüm ülkede tekrarlanır" sözleri de aktarıldı. 

ANKA 
     
</TEXT>
</DOC>
