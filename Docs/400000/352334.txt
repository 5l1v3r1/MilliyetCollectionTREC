<DOC>
<DOCNO> 352334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur28.html </URL>
<DATE> 2005/06/15/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Ankara Üniversitesi DTCF öğrencileri, polisi ve okul idaresini kınadı... 
</HEADLINE>
<TEXT>

     Bir grup Ankara Üniversitesi Dil ve Tarih Coğrafya Fakültesi DTCF öğrencisi, dün okulda, ellerinde satır bulunan bir grubun saldırısına maruz kaldıkları belirterek, okul idaresi ve polisin olaydaki tutumunu protesto etti. 
     Fakülte içerisinde toplanan öğrenciler, "Sağ-Sol çatışması yok faşist terör var" yazılı pankartı taşıyarak dışarıya çıktı. 
     Öğrenciler, atıkları sloganlarla fakültede yaşanan olaylara tepki gösterdi. 
     Öğrenciler adına yapılan açıklamada, dünkü olayda, bir öğrencinin bıçakla yaralandığı belirtildi. 
     "Ellerinde satır bulunan çetelerin saldırısına maruz kaldıklarını" dile getiren öğrenciler, okul idaresi ve polisin bu kişilere müdahale etmediklerini savundu. 
     Öğrenciler, "meşru müdafaa haklarını kullanmak istedikleri sırada, polisin kendilerini gözaltına almak istediğini" iddia ettiler. 
     "Dekanlığın bu çeteleri okuldan uzaklaştırmadığı sürece" meşru müdafaa haklarını kullanmaya devam edeceklerini dile getiren öğrenciler, can güvenliklerinin ve öğrenim haklarının korunmasını istediler. 
     
</TEXT>
</DOC>
