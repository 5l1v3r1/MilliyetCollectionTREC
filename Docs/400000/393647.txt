<DOC>
<DOCNO> 393647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yasam/ayas.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te soyut sanat tartışması 
</HEADLINE>
<TEXT>


CHP'li Ergin ile AKP'li Garip, 'hararetli' bir sanat polemiğine girdi dekoratif anlayışlar masaya yatırıldı. Tartışmalara son noktayı Arınç koydu Zevkler ve renkler tartışılmaz 

Saliha Çolak 

Bütçe görüşmeleri, milletvekillerinin, Meclis dekorasyonu ve tablolara yönelik eleştirileri ile kitsch ucuz sanat-iyinin kötüsü tartışmalarına sahne oldu. 
CHP Muğla Milletvekili Gürol Ergin, yenilenen milletvekili lokantasında yer alan, AKP Adana Milletvekili Recep Garip'in yaptığı resimdeki Türk bayrağının ters olmasını eleştirerek, düzeltilmesini istedi. 

'Tam bir kitsch örneği' 
CHP Trabzon Milletvekili Akif Hamzaçebi de lokantanın dekorasyonuna tepki gösterdi "Beğenmiyorum, lacivertle yeşilin en uyumsuz hali. Sandalyeler sanki o masaların değil, masalarını bekliyor gibi. Bir zevksizlik örneği. Tabloları da resim olarak değerlendirmiyorum ama o salon için çok büyükler. Perdeler demode. Tam bir iyinin kötü taklidi, 'kitsch' örneği. TBMM'nin restorasyonunu kitsch yapmaya kimsenin hakkı yok." 
Konuşmaları duyunca komisyona gelen Garip ise "Resimlere herkes kendi birikimiyle bakar. Ben sanatçıyım, bu soyut bir çalışmadır. Bu sanatçının iç örgüsünün tarzıdır. Perspektif de o yolda yapılmıştır. Fotoğraf çalışması değil, beynin tuvale aktarılması. Hilal ve yıldız soyutlamasıdır" dedi. 
Bunun üzerine Ergin, "Kandinsky'den Muntar'a, Kler'e kadar soyut resmi bilirim. Bu soyut resim değil. Soyutlama yapmışsınız ama bayrak ters asılmış duruyor. Atatürk'ü bile deforme etmişsiniz. Rica ediyorum bu düzeltilsin" karşılığını verdi. 

'Zevkler tartışılmaz' 
Garip, "Eleştiri olmazsa sanat büyümez. Kalbi şükranlarımı sunuyorum, ama nereden bakarsanız onu görürsünüz" dedi. Ergin ise resmin değiştirilmesinde ısrarcı oldu. Lokantanın yeni düzenlemesine yüzlerce teşekkür aldığını söyleyen TBMM Başkanı Bülent Arınç ise "Zevkler ve renkler tartışılmaz" diye konuştu. 


</TEXT>
</DOC>
