<DOC>
<DOCNO> 378618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun43.html </URL>
<DATE> 2005/09/15/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
New Orleand'ta yaşam normale dönmeye başlıyor... 
</HEADLINE>
<TEXT>

     Katrina kasırgasının büyük yıkıma uğrattığı ve yüzde 80’i sular altında kalan New Orleans’ın Belediye Başkanı Ray Nagin, halkın aşamalı olarak kente dönmeye başlayabileceğini bildirdi. 
     Belediye Başkanı Nagin, düzenlediği basın toplantısında, kent sakinlerinin pazartesiden, mağaza sahiplerinin de cumartesiden itibaren aşamalı olarak kente dönebileceklerini belirterek, "New Orleans bu hafta sonundan itibaren nefes almaya başlayacak" dedi. 
     Kentin tarihi ve turistik öneme sahip Fransız mahallesinin ilk açılacak bölge olduğunu belirten Nagin, 10 gün içinde nüfusun üçte birine karşılık gelen 180 binden fazla kişinin kente dönmesini beklediklerini kaydetti. 
     Bu arada, kasırga sonrası yeterli ve hızlı yardımı yapamamakla suçlanan Amerikan Başkanı George W. Bush’un televizyonda afetzedeler için yeni bir yardım paketi açıklaması bekleniyor. 
     
</TEXT>
</DOC>
