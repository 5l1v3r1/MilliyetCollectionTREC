<DOC>
<DOCNO> 362520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur24.html </URL>
<DATE> 2005/07/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türk Telekom'da iş bırakma eylemi... 
</HEADLINE>
<TEXT>

     Türk Telekom çalışanları, kurumun özelleştirilmesini protesto amacıyla İstanbul’daki Telekom müdürlüklerinde iş bırakma eylemi yaptı. 
     İş bırakma eylemi nedeniyle Mecidiyeköy’de toplanan yaklaşık 2 bin Telekom çalışanı, ellerindeki pankart ve dövizlerle sloganlar eşliğinde Büyükdere Caddesi Türk Telekom İstanbul Bölge Müdürlüğü binası önüne kadar yürüdü. 
     Burada grup adına basın açıklaması yapan Türkiye Haber-İş Sendikası İstanbul 1 No’lu Şube Başkanı Levent Dokuyucu, Telekom’un satışına karşı işçi, memur ve halkla birlikte mücadele edeceklerini söyledi. 
     Dokuyucu, iş bırakma eyleminin ülke genelinde yapıldığını ve ihalenin iptali için hukuki girişimlerde bulunduklarını belirterek, "Özelleştirmecileri püskürtene kadar, taşeronu kovana kadar işyerlerimiz mücadele ve direniş merkezleri olmaya devam edecek" dedi. 
     Türkiye Haber-İş, Haber-Sen, Türkiye Haber-Sen ve Birlik Haber-Sen sendikalarınca düzenlenen eylem olaysız sona erdi. 
     Türk Telekom’un özelleştirilmesini protesto etmek amacıyla Şanlıurfa, Yozgat, Bartın ve Düzce’de işçiler sembolik iş bırakma eylemi yaptılar. 
     Şanlıurfa’da Yenişehir semtindeki Türk Telekom İl Müdürlüğü önünde toplanan çalışanlar, araçlarla Abide Kavşağı ve Atatürk Bulvarı yönünü takip ederek, Karakoyun İş Merkezi önüne geldiler. 
     Türk Haber-Sen Şanlıurfa Bölge Temsilcisi Mehmet Türkmen, burada yaptığı açıklamada, Türk Telekom’un özelleştirilmesinin engellenmesi için hukuksal mücadele de dahil her türlü mücadeleyi yapacaklarını söyledi. 
     Bazı çevrelerin iddia ettiği gibi ihalede başarılı olunmadığını savunan Türkmen, Türk Telekom’un sahip olduğu menkul ve gayrimenkullerin değerinin altında satıldığını iddia etti. 
     Türkmen, şunları söyledi 
     "İhaleye müdahale edildiği yönünde kamuoyunun ciddi endişeleri var. Yapılan bu ihalede hukuk dışı uygulamaların olduğuna dair şüphelerimiz var. Türk Telekom’un özelleştirilmesinin engellenmesi için hukuksal mücadele de dahil her türlü mücadeleyi yapacağız." 
     
     "TAŞERONLAŞMA, 8 İLLE SINIRLI KALMAYACAK 

     Kamu-Sen’e bağlı Türk Haber-Sen Yozgat Şube Başkanı Ahmet Ünal, 8 ildeki taşeronlaşmaya karşı çıkmak amacıyla yarım gün iş bırakma eylemi yaptıklarını söyledi. 
     Taşeronlaşmanın sadece 8 ille sınırlı kalmayacağını kaydeden Ünal, "Taşeronlaşma tüm Türkiye’ye yayılacaktır. Taşeronlaşmayla karşı karşıya kalan 8 ildeki arkadaşlarımız işyerlerine taşeron firmaları sokmamayı kararlaştırdılar" dedi. 
     Yozgat Türk Telekom İl Müdürlüğü önünde ellerinde Türk Bayraklarıyla toplanan işçiler, müdürlük binası önünde öğle tatiline kadar oturarak eylemlerini tamamladı. 
     
     "TELEKOM VATANDIR, VATAN SATILMAZ" 

     Türkiye Haber-İş Sendikası Bartın Bölge Temsilcisi Necmi Gülüç de çalışanlar adına yaptığı basın açıklamasında, kurumun özelleştirilmesinde çok büyük yolsuzlukların yapıldığı iddia etti. 
     Gülüç, telekomun ucuza özelleştirildiğini ifade ederek, "Bir mal satılıyor, ancak değerine satılmıyor. Hatta Arap ülkelerine hibe ediliyor. Telekom vatandır, vatan satılmaz. Bunu yapmak isteyenler amaçlarına hiçbir zaman ulaşamayacaktır" dedi. 
     
     "TAŞERON UYGULAMASI YASALARA AYKIRI" 

     Haber-İş Sendikası Sakarya Şube Başkanı Cavit Tokpınar, Düzce Telekom İl Müdürlüğü binası önünde toplanan işçiler adına yaptığı konuşmada, 8 ilde tüm gün, diğer illerde yarım gün iş bırakma eylemi düzenlendiğini belirtti. 
     Tokpınar, telekomun erişim şebekelerinin koruyucu bakımlarının yapılması, hasarların onarımı, meydana gelecek her türlü arızaların ıslahı, abone tesis ve nakillerin yapımı, abone hattı demontajı ve her türlü erişim şebekelerinin deplase işlerinin taşeron firmalarca yapıldığını söyledi. Tokpınar, taşeron uygulamasının yasalara aykırı olduğunu ifade etti. 
     
</TEXT>
</DOC>
