<DOC>
<DOCNO> 372484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko43.html </URL>
<DATE> 2005/08/24/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Unakıtan Danıştay'dan görüş geldiği an bu iş biter. I think so yani... 
</HEADLINE>
<TEXT>

     Maliye Bakanı Kemal Unakıtan, Türk Telekom'un Oger Telecom Ortak Girişim Grubu'na OGG satışı konusunda, ''Danıştay'dan görüş geldiği an bu iş biter, fazla sürmez. I think so yani...'' dedi. 
     Türk Telekom A.Ş'nin yüzde 55 hissesinin, 6 milyar 550 bin dolar ile en yüksek teklifi veren OGG'ye satışına ilişkin hisse satış sözleşmesi, Özelleştirme İdaresi Başkanlığı'nda ÖİB düzenlenen törenle imzalandı. 
     Hisse satış sözleşmesine, ÖİB adına Maliye Bakanı Kemal Unakıtan, OGG adına da OGG'nin Mali İşler Üst Yöneticisi ve Türkiye temsilcisi Mohammed Hariri imza koydu. 
     İmza törenin ardından kısa bir konuşma yapan OGG'nin Mali İşler Üst Yöneticisi ve Türkiye Temsilcisi Mohammed Hariri, Türk Telekom ihalesinin ardından hisse satış sözleşmesini imzalamanın büyük bir zevk olduğunu belirtirken, kendilerine bu fırsatı veren Türk hükümetine, ihale sürecinde yardımlarını esirgemeyen ÖİB yetkililerine teşekkürlerini ilettiklerini bildirdi. 
     Türkiye'ye olan bağlılıklarının altını çizen Hariri, ''Bu bağlılığımız Türkiye'ye, Türk Telekom müşterilerine ve Türk Telekom'a olan bağlılığımızın bir ifadesidir. Oger Telecom olarak, Türk Telekom'a yapılacak yatırımların arkasında olduğumuzun da altını çizmek istiyorum'' dedi. 
     
     ''DERSİMİZE ÇOK İYİ ÇALIŞTIK'' 
     İmza törenin ardından gazetecilerin sorularını yanıtlayan Maliye Bakanı Kemal Unakıtan ise söz konusu özelleştirmenin, Türkiye için ''çok önemli, hatta bir dönemeç noktası olan ve Türkiye'ye çok şeyler kazandıracak'' bir özelleştirme olduğunu söyledi. 
     Bir basın mensubunun, ''sözleşmede yürürlük tarihi nasıl telaffuz edildi Bu özelleştirme aleyhine açılan çok sayıda dava var. Davalarda herhangi bir olumsuz karar olması durumunda ne olacak'' şeklindeki sorusu üzerine Unakıtan, şunları söyledi ''Biz dersimize iyi çalıştık. ÖİB olarak, Telekom İdaresi olarak şimdiye kadar çok yoğun bir çalışma yapıldı. Bu çalışmalar içerisinde de her bir adımımızın hukuka uygun şekilde atılmasına çok önem verdik. Dolayısıyla bir problem çıkacağını tahmin etmiyorum. Çünkü hukuki yönden bir hatamız bir noksanımız yok. Ama tabi yargının kararına da her zaman saygılıyız. Biz yargıdan olumlu karar çıkacağının kuvvetli beklentisi içerisindeyiz.'' 
     
     ''I THİNK SO YANİ'' 
     Bir basın mensubunun '' satış otomatik olarak şu tarihte yürürlüğe girecek diye bir şey söz konusu mu '' sorusuna karşılık Unakıtan, hisse devir sözleşmesinin imzalanmasının ardından imtiyaz sözleşmesinin, Telekomünikasyon Kurulu ile Türk Telekom arasında parafe edilerek, Anayasa'nın ilgili maddesi gereğince, görüşü alınmak üzere Danıştay'a gönderileceğini, hisse satış sözleşmesinin, imtiyaz sözleşmesine ilişkin süreç tamamlandıktan ve ihale şartnamesi ile hisse satış sözleşmesinde yer alan ön şartların gerçekleştirilmesinden sonra yürürlüğe gireceğini ve hisse devir işlemi gerçekleştirilmiş olacağını bildirdi. 
     İhale şartnamesinde, ''tebliğ süresi'' gibi öngörülen bazı kısa süreler olduğunu, bunun dışında bir sürenin söz konusu olmadığını vurgulayan Unakıtan, ''Danıştay'dan görüş geldiği an bu iş biter, fazla sürmez. I think so yani'' dedi. 
     
     HİSSELER, SAUDİ OGER VE TELECOM ITALIA'NIN 
     Hariri ise bir gazetecinin, Oger Telecom'un hisselerinin kimlere ait olduğunu sorması üzerine, hisselerin Telecom Italia ve Saudi Oger'e ait olduğunu kaydetti. 
     
</TEXT>
</DOC>
