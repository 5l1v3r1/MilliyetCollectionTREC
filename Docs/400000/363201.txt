<DOC>
<DOCNO> 363201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonyas10.html </URL>
<DATE> 2005/07/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
David Lynch, dünya barışının formülünü açıkladı... 
</HEADLINE>
<TEXT>

     Amerikalı film yönetmeni David Lynch, dünyaya barışın ''transandantal meditasyonla'' getirilebileceğini, bunun yaygınlaştırılması için ise 7 milyar dolara ihtiyaç olduğunu öne sürdü. 
     Ünlü yönetmen, AFP'ye verdiği röportajda, ''David Lynch Dünya Barışı ve Bilinçlenme Temelli Eğitim Kuruluşu'' kuracağını bildirdi. Lynch, transandantal meditasyonun sağlığı iyileştirdiğini, stresi önlediğini, tansiyonu düşürdüğünü ve şiddet duygusunu azalttığını söyledi. Lynch, bu yöntemin dünyada tüm okullarda ders olarak okutulması için 7 milyar dolara ihtiyaç duyulduğunu anlattı. 
     Amerikalı yönetmen, ''Bu insanları güldürebilir ama asıl komik olan, ABD hükümetinin, insan öldürmekten başka bir işe yaramayacak olan 2 milyar dolarlık bir bomba üretmesidir'' dedi. 
     32 yıldır transandantal meditasyon yaptığını anlatan ünlü yönetmen, Hintli guru Maharişi Maheş Yogi'nin yöntemini izlediğini söyledi. 
     8000 kişinin aynı anda meditasyon yapmasının ve olumlu dalgalar yaymasının, barışı dünyaya tedrici olarak yaymaya başlayacağını iddia eden David Lynch, kuantum fiziği teorisinin de bunu desteklediğini söyledi. Lynch, ''Bu doğru. Garip ama gerçek bu'' diye konuştu. 
     
</TEXT>
</DOC>
