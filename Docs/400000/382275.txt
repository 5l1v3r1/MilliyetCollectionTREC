<DOC>
<DOCNO> 382275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko66.html </URL>
<DATE> 2005/09/28/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Mersin TSO üyelerine kredi kolaylığı... 
</HEADLINE>
<TEXT>

     Mersin Ticaret ve Sanayi Odası MTSO ile Yapı ve Kredi Bankası arasında, oda üyelerine kredi kullanımı kolaylığı sağlayan protokol imzalandı. 
     Mersin Ticaret ve Sanayi Odası Başkanı Kadri Şaman, MTSO’da düzenlenen imza töreni öncesi yaptığı konuşmada, bankalarla yaptıkları ikili görüşmelerde, üyelerinin finansman problemlerine çözüm bulmayı amaçladıklarını söyledi. 
     Daha önce de bazı bankalarla protokol imzaladıklarını belirten Şaman, "Amacımız, üyelerimizin günlük işletme hayatında ve yatırımda ihtiyaçları olan finansmanın karşılanmasına katkı sağlamaktır. Bu konuda Yapı ve Kredi Bankası ile görüşerek güncel faizlerin altında rakamlar almanın çabası içindeyiz. Bu konuda banka yetkilileri gereken çabayı gösteriyorlar" dedi. 
     Yapı ve Kredi Bankası A.Ş. Bölge Koordinatörü Ali İhsan Kütükoğlu da, amaçlarının, oda üyelerinin yatırımlarına destek olmak ve işletme finansmanlarına fon sağlamak olduğunu söyledi. 
     Sanayi ve ticaret odaları ile paket anlaşmalar yaparak özel indirimler ve faiz oranları uyguladıklarını anlatan Kütükoğlu, "Oda üyeleri ile birlikte şubelerimiz, paket anlaşmalar çerçevesinde firma ihtiyaçlarını belirleyerek işletmelerin hizmetine sunmaktadır" dedi. 
     Konuşmaların ardından protokol imzalandı. 
     
</TEXT>
</DOC>
