<DOC>
<DOCNO> 369109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gun06.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bebekler farklı bir salgın kurbanı' 
</HEADLINE>
<TEXT>


3 ilde meydana gelen bebek ölümlerini araştıran komisyon yaptığı çalışmaların ön inceleme sonuçlarını açıkladı 

GÜLAY FIRAT İstanbul 

İstanbul Tabip Odası Yönetim Kurulu Üyesi Güray Kılıç, son dönemde yaşanan bebek ölümlerinin, "Bütün dünyada rastlanılan endemik enfeksiyonlardan farklı olarak bir salgının açığa çıkması" olduğunu belirtti. 

'2 ölüm enfeksiyon dışı' 
Hastane enfeksiyonlarının yol açtığı bebek ölümlerinin nedenlerini incelemek üzere Türk Tabipler Birliği TTB ve İstanbul Tabip Odası İTO ile konuyla ilgili uzmanlık dernekleri tarafından başlatılan çalışmanın ön inceleme sonuçları açıklandı. İTO adına basın açıklamasını okuyan Kılıç, bulguların, Edirne ve Manisa'daki ölümlerin, hastane enfeksiyonları nedeniyle gerçekleştiğini, Manisa'daki 2 ölümün ise enfeksiyon dışı nedenlere bağlı olduğunu gösterdiğini söyledi. 
Sağlık sisteminin mevcut durumu göz önüne alındığında ölümlerin sürpriz olmadığını ifade eden Kılıç, "Sorun, bütün dünyada rastlanılan endemik enfeksiyonlardan farklı olarak bir salgının ortaya çıkmasıdır. Sorunun kaynağı araştırıldığında, yoğun bakım ünitelerinde kullanılması gereken enfeksiyonları azaltan malzemelerin yetersiz olduğu, yeni doğan yoğun bakım yatağı eksikliği gibi altyapı sorunları karşımıza çıkıyor" dedi. 
Sağlık Bakanı Recep Akdağ'ın "Dünyanın her yerinde böyle şeyler oluyor" sözlerini de eleştiren Kılıç, ölümlerin salgın şeklinde ortaya çıkmasının, bir şeylerin eksik olduğunu ya da ihmal edildiğini ortaya koyduğunu vurguladı. 


</TEXT>
</DOC>
