<DOC>
<DOCNO> 375609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sonyas06.html </URL>
<DATE> 2005/09/04/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Canlı yayınları 3 boyutlu gösterebilen televizyon... 
</HEADLINE>
<TEXT>

     Beko, Almanya'nın başkenti Berlin'de açılan ve 7 Eylül'e kadar sürecek olan 45. Uluslararası Elektronik Fuarı'nda IFA , bünyesine dahil ettiği Grundig şirketi ile en büyük yenilik olarak canlı yayınları 3 boyutlu gösterebilen televizyonun tanıtımını yapıyor. 
     Beko A.Ş. Genel Müdürü Yağız Eyüboğlu, geleceğin teknolojisi olarak tanımladığı televizyon konusunda, ''Bu televizyon herhalde en erken 2007 yılından itibaren piyasaya çıkacak, çünkü bunun için sadece televizyonların değil, yayın istasyonlarının da yeni teknolojiye uygun hale getirilmesi gerekiyor. Böylece gözlük olmadan 3 boyutlu canlı televizyon yayını seyretmek mümkün olabilecek. Ayrıca fiyatlar da uygun olacak'' dedi. 
     Eyüboğlu, 1650 metrekarelik Beko standında özellikle LCD televizyonlarından oluşturulan ''LCD Wall''a LCD duvarı ilginin çok yoğun olduğunu belirterek, IFA'da yoğun şekilde sipariş aldıklarını, yıl sonuna kadar elde etmeyi hedefledikleri cironun yaklaşık üçte birini fuarda alınan siparişlerden karşılayacaklarını tahmin ettiğini söyledi. 
     Beko'nun IFA'da sergilediği ürünler arasında yeni özelliklerle donatılmış tüplü televizyonların yanı sıra plazma, LCD, HDTV ve İDTV'lerin ön planda tutulduğunu ifade eden Eyüboğlu, dijital yayıncılıkta da liderlik hedefini sürdürmeyi amaçladıklarını bildirdi. 
     Türkiye ihracatında 6. sırada yer aldıklarına işaret eden Eyüboğlu, geçen yıl 1,1 milyar avro civarında olan cirolarını bu yıl 1,2 milyar avro'ya yükseltmeyi hedeflediklerini, ihracattan geçen yıl elde edilen 700 milyon avro'luk gelirin de bu yıl içinde 800 ile 900 milyon avro arasında olmasını beklediklerini belirtti. 
     Eyüboğlu, Grundig'in de geçen yıl cirosunun 322 milyon avro civarında olduğunu, bu yıl da 450 milyon avro civarında gelir sağlamasının beklendiğini ifade ederek, ''Bizim için en önemli yenilik Grundig'in bünyemize dahil olması. Grundig Almanya'nın kalesi'' değerlendirmesinde bulundu. 
     Grundig'in Almanya'daki yüzde 3'lük pazar payını yüzde 9'a çıkarttıklarını, bunu daha da artıracaklarını anlatan Eyüboğlu, Grundig'in fuarda 2 bin 500 metrekarelik standıyla büyük ilgi gördüğünü kaydetti. 
     Eyüboğlu, 82 ülkeye ihracat yaptıklarını sözlerine ekledi. 
     IFA'ya 40 ülkeden, aralarında 11 Türk şirketinin de bulunduğu yaklaşık 1200 şirket katılıyor. 
     
</TEXT>
</DOC>
