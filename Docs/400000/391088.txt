<DOC>
<DOCNO> 391088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/soneko31.html </URL>
<DATE> 2005/10/31/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hazine, Kasım ayı borçlanma stratejisini açıkladı... 
</HEADLINE>
<TEXT>

     Hazine, Kasım'da piyasalara yapacağı 13 milyar YTL'lik itfaya karşılık, piyasalardan 10.4 milyar YTL tutarında borçlanma öngörüyor. 
     Hazine'nin Kasım Ayı Borçlanma Stratejisi açıklandı. 
     Buna göre, Kasım'da, Çalışanları Tasarrufa Teşvik Hesabı'na ihraç edilen senetler dahil piyasalara 13 milyar 17 milyon YTL, kamu kurumlarına 841 milyon YTL'lik ödeme ile birlikte, toplam 13 milyar 858 milyon YTL'lik ödeme gerçekleştirilecek. 
     Hazine'nin Kasım ayı Borçlanma Stratejisine göre, söz konusu ay 13.9 milyar YTL'si iç borç ödemesi, 2.8 milyar YTL'si dış borç olmak üzere toplam 16.7 milyar YTL ödeme yapacak. 
     Verilere göre, 13.9 milyar YTL tutarındaki iç borç servisinin 11.8 milyar YTL'si anapara, 2.1 milyar YTL'si faiz, 2.8 milyar YTL tutarındaki dış borç ödemesinin 2.3 milyar YTL'si anapara, 0.5 milyar YTL'si de faizi içeriyor. 
     Hazine, Kasım'da, piyasadan iç borçlanma yoluyla 10.4 milyar YTL sağlamayı öngörürken, bunu ihale yoluyla elde etmeyi planlıyor. 
     
     BORÇ ÖDEME TAKVİMİ 

     Hazine, Kasım ayında, 13 milyar 17 milyon YTL'si piyasaya, 841 milyon YTL'si kamu kurumlarına yapılan satışların geri ödemesi olmak üzere toplam 13 milyar 858 milyon YTL iç borç ödemesinde bulunacak. 
     Kasım ayının en büyük borç ödemesi, 4 milyar 382 milyon YTL'si piyasaya olmak üzere toplam 4 milyar 935 milyon YTL ile 9 Kasım Çarşamba günü yerine getirilecek. 
     Hazine, Kasım ayının ikinci büyük borç ödemesini 16 Kasım Çarşamba günü 4 milyar 118 milyon YTL'si piyasaya olmak üzere 4 milyar 330 milyon YTL ile yapacak. 
     Kasım ayında yapılacak iç borç ödemesinin 13 milyar 586 milyon YTL'si YTL cinsinden, 266 milyon YTL'si döviz cinsinden ve 5 milyon YTL'si de dövize endeksli olacak. 
     
     BORÇLANMA STRATEJİLERİ 

     Kasım ayında da, önceki aylarda açıklandığı gibi, iç borçlanma ihaleleri genel olarak Salı günleri düzenlenecek ancak, Hazine piyasaların uygun olduğu diğer günlerde de ihale düzenleyebilecek. 
     Düzenlenecek olan ihalelerin detayları ihale gününden en az bir gün önce kamuoyuna duyurulacak. 
     Kasım ayı içerisinde Halka Arz, TAP, geri alım ve değişim ihaleleri yapılabilecek olup söz konusu yöntemlerin kullanılması kararlaştırıldığında bununla ilgili bilgiler kamuoyuna ayrıca duyurulacak. 
     
</TEXT>
</DOC>
