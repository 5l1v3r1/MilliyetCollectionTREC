<DOC>
<DOCNO> 369180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yazar/akyol.html </URL>
<DATE> 2005/08/12/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İktidar, muhalefet, Kürtler 
</HEADLINE>
<TEXT>


CHP lideri Deniz Baykal dünkü basın toplantısında önemli şeyler söyledi. Evvela, hükümetin "aydınlar randevusu" ile somutlaşan yaklaşımını siyaseten istismar etmeyeceğini ve terörü sınırlayacak "her yaklaşımı, her katkıyı" olumlu karşıladığını belirtti. 
Baykal önemli analizler de yaptı Türkiye'deki terörün, 19. yüzyılda Avrupa'da yaşanan nihilist terör türünden bir terör olmadığını, bir "siyasi proje"yi gerçekleştirmek gayesiyle terör yapıldığını anlattı. PKK'nın yürüttüğü "siyasi proje"ye yeni alanlar açacak bir "demokratikleşme"nin barış değil, çatışma getireceğini vurguladı. 
Anthony Birch, David Miller, Larry Diamond gibi isimler de "demokratikleşme"nin etnik kimlikler etrafında politik rekabet gibi anlaşılması halinde bunun parçalanma ve felaket getirebileceğini yazmışlar, uyarmışlardır. Mesela, Larry Diamond, The Global Resurgence of Democracy, John Hopkins Universty Press, 1993 
Baykal'ın dediği gibi, etnik ve dini kimliğin özgürce ifadesine evet bu anlamda elbette demokrasi... Ama demokratikleşme diye "kimliğe dayalı kamusal hak talebi" veya "devletle vatandaş arasına etnik kategoriler koymak" savunulamaz, çünkü kamplaşma ve çatışma getirir, totaliterlik yaratır. 

BU ilkeler açısından, ilk görülmesi gereken gerçek, PKK'nın "demokratik" değil, "totaliter" niteliğidir. 
Bu totalitarizm, hem Hikmet Fidan'ı öldürmüş, hem Diyarbakır Belediyesi'nin Hikmet Fidan'a ambulans vermesini, Leyla Zana'nın bu siyasi cinayeti kınamasını engellemiştir 
"Demokratikleşme" terimi Türkiye'de sadece ülke genelinde özgürlüklerin genişlemesini değil, aynı zamanda, PKK camiasındaki totalitarizmin gerilemesini ve bu hareketin kendi içinde demokratikleşmesini ifade etmelidir. 
PKK totalitarizmini ve etnik milliyetçilik türlerinin antidemokratikliliğini vurgulamadan, devletin güvenlik sağlama ödevini zaafa uğratıcı bir "demokratikleşme kampanyası", samimiyetsizdir dahası Anthony Birch'ün tarifiyle tam bir "etnik tuzak"tır, geri kalma ve çatışma getirir sadece... Nationalism and National Integration, sf. 55-56, 60 
Kürt vatandaşlarımızın büyük çoğunluğu, bu bilinçle, PKK'ya ve onun partisine destek vermiyor. 

PKK terör örgütüdür ama aynı zamanda kumanda ettiği parti ile Türkiye'de yüzde 5 oy alıyor Avrupa'da 'diaspora'sı ve büroları var. 
Bir süredir yeni bir süreç gelişiyor Bölge huzur isterken PKK teröre başladı. Bölge ekonomik gelişme isterken, PKK yatırımları engelliyor. Bölge demokratikleşme isterken, PKK şiddeti ve totalitarizmi tırmandırıyor. Türkiye AB yolunda reformlar yaparken, PKK bunu çıkmaza sokmak istiyor. 
Ve ilk defa Kürtler içinde PKK'ya tepki yüksek sesle ifade edilebiliyor. 
Kitlelerle PKK arasındaki çelişki bu şekilde artarken, Başbakan Erdoğan'ın 'aydınlar'la görüşmesi, Diyarbakır gezisi, hükümetin "kitleler"e açılması, onları kucaklaması doğru bir siyasettir. 
Aynı zamanda tabii teröre karşı en kararlı mücadeleyi yürüterek, üniter devlet ilkesini kararlılıkla savunarak... 
Uzun vadede bölgede ekonomik orta sınıflaşma ve demokratik çeşitlenme geliştikçe PKK'nın totaliter ve "geri bıraktırıcı" vasfı daha da net olarak görülecektir ve PKK'nın bütün ideolojik gücünü aldığı "siyasi projesi" marjinalleşecektir. 



</TEXT>
</DOC>
