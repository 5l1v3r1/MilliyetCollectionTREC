<DOC>
<DOCNO> 396105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo20.html </URL>
<DATE> 2005/11/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gaziantepspor, Beşiktaş'tan korkmuyor... 
</HEADLINE>
<TEXT>

     Gaziantepspor Kulübü Basın Sözcüsü Cemal Kadooğlu, İstanbul'da Beşiktaş ile yapacakları karşılaşmayı kazanacaklarına inandıklarını söyledi. 
     Cemal Kadooğlu, AA muhabirine yaptığı açıklamada, Beşiktaş maçı öncesinde kırmızı kart cezalısı Kirita ve Faruk dışında eksik futbolcuları bulunmadığını belirterek, ''Beşiktaş'tan korkmuyoruz, Beşiktaş'ı yeneceğimize inanıyoruz'' dedi. 
     Gaziantepspor'un iç ya da dış saha ayrımı yapmadan tüm maçlarında galibiyeti düşünerek mücadele ettiğini belirten Kadooğlu, açıklamasını şöyle sürdürdü 
     ''Beşiktaş yenilmeyen bir takım değil. Beşiktaş'ın şu anda içinde bulunduğu durum da bizi pek ilgilendirmiyor. Genç ve kaliteli futbolculara sahip olduğumuz ve deplasmanlarda daha iyi mücadele ettiğimiz biliniyor. Bizim bu maçtan 3 puanla dönme dışında bir beklentimiz yok.'' Kadooğlu, Beşiktaş'ın da tıpkı kendileri gibi 3 puan kazanmak için mücadele edeceğine dikkati çekerek, ''Elbette istemek yetmez. Kazanmak için iyi futbol oynamak gerekir. Biz iyi futbol oynayarak İstanbul'dan Gaziantep'e 3 puanla dönmeyi hedefliyoruz. Bunu başaracak güce sahibiz'' diye konuştu. 
     
</TEXT>
</DOC>
