<DOC>
<DOCNO> 386013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun12.html </URL>
<DATE> 2005/10/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
5 yaşındaki kız, 4 gün sonra enkazdan sağ çıkarıldı 
</HEADLINE>
<TEXT>

     Pakistan'da meydana gelen şiddetli depremden 4 gün sonra 5 yaşındaki bir kız çocuğu, Muzafferabad'daki evinin enkazından sağ çıkarıldı. 
     Zarabe Şah isimli çocuğun fısıltı halinde söylediği ilk sözlerin, ''Susadım'' olduğu belirtildi. 
     Bir gün önce enkazdan babasının ve 2 kız kardeşinin cesedi komşuları tarafından çıkarılan Zarabe'nin annesiyle 2 kız kardeşinin hayatta olduğu kaydedildi. 
     Bu arada, Dünya Sağlık Örgütü DSÖ , çocukların sadece yüzde 60'ının aşılı olduğu bir bölgedeki kızamık vakaları yüzünden salgın uyarısında bulundu. 
     DSÖ sözcüsü Fadela Chaib, insanların geçici barınaklarda sıkışık halde yaşamasının, çocuklarda ölümcül olabilen kızamık hastalığının muhtemel ciddi bir sorun olarak ortaya çıkmasına yol açabileceğini söyledi. 
     Bir salgının önlenmesi için çocukların en az yüzde 90'ının aşılı olması gerektiğine işaret eden DSÖ, aşı kampanyası başlatmak için yakında başlıca aşıları tedarik etmeye başlayacağını bildirdi. 
     
     YAĞMUR SUYUNU İÇEREK HAYATTA KALMIŞ 

     Bu arada, depremin ardından arama-kurtarma çalışmalarının ara verilmesine neden olan şiddetli yağışlar, yaşlı bir adamın hayatını kurtardı. 
     İngiliz kurtarma ekiplerinden Stef Hopkins, Muzafferabad'da dün gece yaşlı bir adamın 3 katlı bir binanın enkazından sağ kurtarıldığını belirtti. Hopkins, ''Bu kişi çok zayıflamış olsa da durumu iyi. Bize yağmur suyunu içerek hayatta kaldığını söyledi'' dedi. 
     Kurtarma görevlisi Hopkins, depremin üzerinden 80 saatten fazla süre geçmesine rağmen başkalarının da kurtarılması için ''hala ümit'' olduğunu söyledi. 
     
     'KIŞ' UYARISI 

     Öte yandan, Pakistan Başbakanı Şevket Aziz, cumartesi günü meydana gelen depremin yerle bir ettiği Pakistan'a yardımların devam ettiğini, ancak evsiz kalanlar için, yaklaşan kışın da düşünülmesi gerektiğini belirtti. 
     Depremin ardından helikopterle ilk kez Muzafferabad'a gelen Aziz, gazetecilere yaptığı açıklamada, "Şimdi arama ve kurtarma çalışmaları safhasındayız. Daha sonra yaklaşan kışı da düşünmemiz gerekecek. İnsanlara kışı geçirebilecekleri bir yer sağlamak lazım" dedi. 
     "Bu büyüklükteki bir felaket karşısında insanların, dünyanın nasıl harekete geçtiğini gördünüz. Bu bir mucize" diyen Aziz, "Daha fazlasını yapmamız gerek, 7 gün, 24 saat, ara vermeden çalışacağız" diye konuştu. 
     Öte yandan, Alman Kızılhaçı'nın yardım malzemelerini taşıyan ilk uçak, Pakistan'a gitmek üzere Köln'den ayrıldı. 
     Yardım malzemeleri arasında, grip ve sıtmaya karşı ilaçların ve sargı bezlerinin yanı sıra 500 adet mutfak seti ve 2 arazi aracının bulunduğu bildirildi. 
     
</TEXT>
</DOC>
