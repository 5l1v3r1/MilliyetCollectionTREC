<DOC>
<DOCNO> 389078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur24.html </URL>
<DATE> 2005/10/23/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Bakan Çelik eğitimde iyi gelişmeler olduğunu söyledi 
</HEADLINE>
<TEXT>

     Milli Eğitim Bakanı Hüseyin Çelik, eğitim alanında önemli gelişmeler yaşandığını söyledi. 
     Kars'ın Sarıkamış İlçesi'nde Milliyet Gazetesi tarafından yaptırılan Milliyet Gazetesi Sarıkamış Kız Öğrenci Yurdu'nun açılış törenine katılan Çelik, yaptığı konuşmada, gittiği her yerde eğitimle ilgili önemli gelişmelerle karşılaştığını ifade etti. 
     Çelik, ''Haydi Kızlar Okula'' kampanyasının 17 Haziran 2003 tarihinde başlatıldığını anımsatarak, bu kampanya kapsamında 150 bin öğrencinin okula kazandırıldığını bildirdi. 
     Her geçen gün daha fazla çocuğun okula kazandırılması için çaba göstermeye devam edeceklerini ifade eden Bakan Çelik, şunları kaydetti 
     ''Hükümetimiz, yoksul öğrenci velilerine para yardımı yapıyor. Çocuğun acil ve günlük masrafları bu yardımla karşılanabiliyor. Zaten kitapları biz ücretsiz olarak veriyoruz. Üstü başı yoksa, Sosyal Yardımlaşma ve Dayanışma Vakfı devreye giriyor. Yani hiçbir veli, ekonomik sıkıntılarını ileri sürerek, 'çocuğumu okula gönderemiyorum' diyemez. Eğitimde önemli gelişmeler yaşanıyor. Bugünün dünden daha iyi olduğuna inanıyorum.'' Yarınların bugünden daha iyi olacağını ifade eden Bakan Çelik, ''Eğitimde, sağlıkta ve diğer alanlarda yaşanan gelişmeler, 3-4 yıl önce sözü bile edilmeyen şeylerdi. Mühim olan, imkansızlıklar içerisinde başarıyı mümkün kılabilmek ve yakalamaktır'' diye konuştu. 
     
     61 KIZ KAYIT YAPTIRDI 
     Milliyet Gazetesi İcra Kurulu Başkanı Hanzade Doğan ise 3.5 ayda yapımı tamamlanan yurda, 61 kız öğrencinin kayıt yaptırdığını belirterek, bu gelişmenin kendilerini sevindirdiğini ifade etti. Bugün hala 8 kız çocuğundan birinin okula gitmediğine dikkati çeken Doğan, temel eğitime gerekli önem verilmesi ve cinsiyetler arası ayrımın ortadan kaldırılması durumunda, yoksulluğun da ortadan kalkacağına inandığını vurguladı. 
     Kars Valisi Nevzat Turhan da il genelinde 2005 yılında hayırsever ve sivil toplum örgütleri tarafından 550 öğrenci kapasiteli 4 kız öğrenci yurdu, 26 derslik kapasiteli 4 ilköğretim okulu, bir öğretmen evi ile konservatuar binası yaptırıldığını bildirdi. 
     Digor İlçesi'nde 32 derslik kapasiteli Yatılı İlköğretim Bölge Okulu yapılmasına ilişkin yatırım hazırlıklarının da sürdürüldüğünü kaydeden Turhan, ''Bugün gelinen noktada, okul öncesi eğitimden, 8 yıllık zorunlu eğitime, ortaöğretimden, yükseköğretime kadar eğitimin her kademesinde çok önemli reformlar gerçekleştirerek mesafeler alınmıştır'' dedi. 
     Konuşmaların ardından, Milliyet Gazetesi İcra Kurulu Başkanı Doğan ile 100 kişilik Sarıkamış Milliyet Gazetesi Kız Öğrenci Yurdu'nun açılışını yapan Bakan Çelik, Ankara'ya hareket etti. 
     
</TEXT>
</DOC>
