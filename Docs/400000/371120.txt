<DOC>
<DOCNO> 371120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun10.html </URL>
<DATE> 2005/08/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Barzani Sorun Şiiler ile Sünniler arasında 
</HEADLINE>
<TEXT>

     İhsan DÖRTKARDEŞ DHA 

      ’KÜRDİSTAN Bölge Başkanı’ seçilen Irak Kürdistan Demokrat Partisi IKDP lideri Mesut Barzani, Bağdat’taki temaslarını kendisine ait Kürdistan TV’ye anlatırken, yeni anayasa görüşmesinde Şiiler ile Sünniler arasında ciddi görüş ayrılıkları bulunduğunu belirterek, "Şii ve Sünniler arasında çelişki ve sorunlar büyüktür" dedi. 
     Bağdat’taki görüşmelerden sonra Kuzey Irak’a dönen Barzani, Yeni Irak Anayasası’nın madde madde değerlendirilmesi gerektiğini, önemli temel maddelerin üzerinde bir anlaşmaya varılamadığını anlatırken, şöyle devam etti "Biz Kürtler için ana temel maddeler konusunda ’Kürdistan parlamentosu’ ve Kürt halkı kararını vermiştir. Hiçbir şekilde bunların içeriğini değiştirme gibi düşüncemiz olamaz. Bunları savunacağız. Bu konuda Kürt halkına da teminat veriyoruz. Bazı konular çözüme kavuştu ama üzerinde henüz sonuca ulaşamadığımız bazı temel konular hala duruyor. Sorunlar Kürtlerle başka tarafların arasında değil, daha çok Şiiler ve Sünniler arasında yaşanıyor. Bu ana başlıklar Kürtler için belirleyici ve tayin edicidir. Bunların anayasada yer alıp onanması gerekir ya da bizim kabul etmemiz mümkün değildir." Kürtler ile Arap tarafı arasında federalizm sistemi, ulusal gelirlerin dağılımı, din ve devlet işleri, kadın sorunu, resmi dil başta geldiği belirtildi. 
     
</TEXT>
</DOC>
