<DOC>
<DOCNO> 366412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko45.html </URL>
<DATE> 2005/08/02/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Orta Amerika Serbest Ticaret anlaşması imzalandı... 
</HEADLINE>
<TEXT>

     ABD Başkanı George Bush, 6 Orta Amerika ülkesi ile ortak serbest ticaret anlaşması imzaladı. 
     CAFTA adı verilen serbest ticaret anlaşması, ABD mallarının Kosta Rika, El Salvador, Guatemala, Honduras, Nikaragua ve Dominik Cumhuriyeti pazarlarına serbestçe girmesini ve ABD’li sermayedarların söz konusu ülkelerde yatırım kolaylıklarından yararlanmasını sağlayacak. 
     Bush yönetimi tarafından hazırlanan anlaşma, Amerikan şirketlerinin üretim tesislerini söz konusu ülkelere kaydırarak ABD işçilerinin işsiz kalmasına yol açacağı gerekçesiyle, Kongre’de sert bir muhalefetle karşılanmış ve 215 hayır oyuna karşılık 217 evet oyuyla kıl payı bir çoğunlukla onaylanmıştı. 
     ABD’nin yılda yaklaşık 1 trilyon dolara ulaşan toplam mal ve hizmet ihracatının sadece 15 milyar dolarlık bölümünün CAFTA üyesi 6 ülkeye yöneldiği düşünüldüğünde ekonomik önemi fazla olmasa da anlaşmanın, Beyaz Saray açısından siyasi bakımdan önem taşıdığı belirtiliyor. Sert bir muhalefete rağmen anlaşmanın Kongre’den onay alması ABD Başkanı Bush adına önemli bir siyasi zafer olarak görülüyor. 
     
</TEXT>
</DOC>
