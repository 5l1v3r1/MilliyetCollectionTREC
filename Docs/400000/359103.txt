<DOC>
<DOCNO> 359103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur38.html </URL>
<DATE> 2005/07/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yatağan'daki ishal vakaları içme suyundan kaynaklanmış 
</HEADLINE>
<TEXT>

     Muğla İl Sağlık Müdür Yardımcısı İsmail Hakkı Timur, Yatağan’da meydana gelen ve 220 çocuğun etkilendiği ishal vakalarının, içme suyundan kaynaklandığını tespit ettiklerini bildirdi. 
     Timur, gazetecilere yaptığı açıklamada, Yatağan’daki olayın ardından, bölgede su örnekleri aldıklarını söyledi. 
     Bu su örneklerini Halk Sağlığı Laboratuvarı’ında analiz ettiklerini belirten Timur, "16 noktadan aldığımız su örneklerinin 4’ü kirli çıktı. Olayın, içme suyundan kaynaklandığını tespit ettik" 
     diye konuştu. 
     
     11 ÇOCUK TABURCU OLDU 
     İshal, karın ağrısı ve yüksek ateş nedeniyle Muğla ve Menteşe devlet hastanelerinde tedavi altına alınan 21 çocuktan 11’i taburcu edildi. Hastane yetkilileri, tedavi altında kalan 10 çocuğun sağlık durumunun iyiye gittiğini belirttiler. Muğla Devlet Hastanesi’nde 6, Menteşe Devlet Hastanesi’nde ise 4 çocuğun tedavisi sürüyor. 
     Yatağan İlçesi’nde 4 Temmuz’dan itibaren toplam 220 çocuk, ishal, karın ağrısı ve yüksek ateş nedeniyle hastanelere başvurmuştu. 
     
</TEXT>
</DOC>
