<DOC>
<DOCNO> 374507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur21.html </URL>
<DATE> 2005/08/31/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Şarjda bırakılan cep telefonu, yangına neden oldu 
</HEADLINE>
<TEXT>

     Ersin ERCAN- Mutlu YUCA BOLU, DHA 

      BOLU’da, şarjda bırakılan cep telefonunun şarj cihazının ısınarak yanması sonucu, 7 katlı apartmanın 6’ncı katında yangın çıktı. Yanan dairenin üstünde ve bitişiğindeki dairelerde oturan vatandaşların, binayı boşaltmak yerine pencere ve balkonlardan yangına müdahale eden itfaiyeyi izlemeleri tepkilere neden oldu. 
     Karaçayır Mahallesi’ndeki Köroğlu Sitesi D Blok’ta Deniz Sarı’ya ait 8 numaralı dairede dün saat 23.30 sıralarında yangın çıktı. Evde kimsenin bulunmaması nedeniyle alevler kısa sürede daireyi sardı. Vatandaşların haber vermesi üzerine olay yerine gelen itfaiye alevlere müdahale etti. İtfaiye, 7 katlı binanın 6’ncı katındaki yangını kontrol altına almaya çalışırken, yanan dairenin üstünde ve bitişiğindeki dairelerde oturan vatandaşların, binayı boşaltmak yerine, pencere ve balkona çıkarak el fenerleriyle yangını izlemeleri tepkilere neden oldu. Bir polis memuru, vatandaşları binayı boşaltmaları konusunda uyardı. Ancak vatandaşlar, uyarılara aldırmadan dumanların yükseldiği dairede çalışmalarını sürdüren itfaiyeyi izlemeye devam etti. Yaklaşık yarım saat süren çalışmanın ardından yangın kontrol altına alındı. 
     Bolu Belediyesi İtfaiye Müdürü Erol Yavuz, yangının şarjda bırakılan cep telefonunun şarj cihazının ısınarak yanması sonucu çıktığının tespit edildiğini belirtti. Yavuz, amartmandakilerin yangın sırasında evlerini boşalmamalarıyla ilgili olarak da, Apartmanın içinde duman yoktu. Vatandaşlar binayı kendi imkanlarıyla boşaltabilirlerdi. Ancak ilk geldiğimizde merdivenli araçla almayı da teklif ettik. Vatandaşlar bunu istemedi. Bulundukları yerden yangını izlemeyi tercih ettiler'' dedi. 
     
</TEXT>
</DOC>
