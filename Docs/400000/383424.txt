<DOC>
<DOCNO> 383424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/dunya/axdun02.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Straw Medeniyetler savaşından endişeliyim 
</HEADLINE>
<TEXT>


AB Dönem Başkanı İngiltere'nin Dışişleri Bakanı Jack Straw, Türkiye'ye olumsuz yanıt verilmesinin İslam ülkeleri ile Hıristiyan Batı'nın arasını daha da açacağı uyarısını yaptı 

DIŞ HABERLER SERVİSİ 


Avrupa Birliği Dönem Başkanı İngiltere'nin Dışişleri Bakanı Jack Straw, Avrupa'nın Türkiye'ye ret cevabı vermesinin medeniyetler çatışmasına yol açabileceği uyarısında bulundu. 
Straw, dün BBC1'da yayınlanan ve Türkiye'nin AB üyelik sürecinin ele alındığı "The Politics Show" adlı programda, Türkiye'ye olumsuz yanıt verilmesinin istenmeyen jeopolitik sonuçlar doğuracağını belirterek, "Medeniyetler çatışması yaşanmasından endişe ediyoruz" dedi. Straw, "İslami miraslı ülkelerle Hıristiyan miraslı ülkeler arasını daha da açacak teolojik-politik bir bölünme yaşanmasından endişe ediyoruz. Türkiye'yi AB'de görmeye ihtiyacımız var, diğer tarafa itilmesine değil. Türkiye'yi aramızda görmek istiyoruz, çünkü Türkiye bir Avrupa ülkesidir" diye konuştu. 
Programda, eski Fransa Cumhurbaşkanı Valery Giscard d'Estaing ile yapılan bir söyleşiye de yer verildi. İngiltere'nin Türkiye'yi destekleyen tutumunu eleştiren Giscard d'Estaing, bu tutumun ardında aslında AB'ye darbe vurulması amacının bulunduğunu öne sürdü. Giscard d'Estaing, İngiltere'yi, Türkiye'nin üyeliği konusunda AB kamuoyuyla ters düşmekle suçladı. 
Giscard d'Estaing'e yanıt veren Straw ise İngiltere'nin daha gevşek ve güçsüz bir AB yaratılması için Türkiye'nin üyeliğine destek verdiği yolundaki suçlamayı reddetti. Straw, Türkiye'nin üyeliğiyle medeniyetler çatışmasının önüne geçileceğini, dinler arasındaki anlayış ve hoşgörünün güçlendirileceğini vurguladı. 
Türkiye'nin Londra Büyükelçisi Akın Alptuna ise Türkiye'nin AB üyeliğine engel olacak güçte bir sorun bulunduğuna inanmadığını, bütün sorunların çözülebileceğini ifade etti. 

'İhanet olur' 
AB Dönem Başkanı İngiltere'nin Avrupa İşlerinden Sorumlu Bakanı Douglas Alexander da, Müzakere Çerçevesi Belgesi üzerinde anlaşmaya varılamamasının, "Türk halkının umutlarına ve Avrupa'nın genişlemesine ihanet anlamına geleceğini" söyledi. Alexander, The Observer gazetesine verdiği demeçte, "Avrupa, Türkiye ile müzakerelere başlayamazsa, bu yalnızca Türkiye'de Avrupalı bir gelecek isteyen milyonlarca insanın umutlarına ve beklentilerine ihanet olmaz, aynı zamanda genişleme ile ilgili yanlış bir mesaj verir" dedi. 

Straw'un Rumları tanıyın iması 

TAKİ BERBERAKİS Atina 

AB Dönem Başkanı İngiltere'nin Dışişleri Bakanı Jack Straw'un 3 Ekim'de Türkiye'nin tam üyelik müzakerelerinin açılışında tüm üye ülkeler adına yapacağı konuşmanın taslak metni dün Yunan To Vima gazetesinde yayımlandı. 
Straw, Türkiye'nin Kıbrıs Rum kesimini tanıması talebine, dolaylı atıfta bulunurken şu ifadeleri kullanıyor "Aramızdaki müzakereler, bir hükümetlerarası zirve şeklinde, tüm üye devletlerin ve sizin ülkenizin katılımı ile gerçekleşiyor. Bu hükümetlerarası zirvede kararlar oybirliği ile alınıyor". İngiliz Bakan, konuşmasında AB'nin karşı deklarasyon yayımladığını hatırlatıyor. 


</TEXT>
</DOC>
