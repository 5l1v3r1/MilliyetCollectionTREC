<DOC>
<DOCNO> 369730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/soneko01.html </URL>
<DATE> 2005/08/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dünyadaki internet kullanıcılarının sayısı 1 milyara dayandı... 
</HEADLINE>
<TEXT>

     Dünyada son 25 yılın en önemli buluşu olarak gösterilen internet, hızlı gelişimini sürdürüyor. Son verilere göre, yaklaşık 6,5 milyar insanın yaşadığı dünyada internet kullanıcısı sayısı 1 milyar sınırına dayandı. 
     Türkiye'de ise 2000 yılı sonunda 2 milyon olan internet kullanıcısı sayısı, son 4,5 yılda yüzde 263,5 ile, yüzde 160 olan dünya ortalamasının üzerinde arttı. 7 milyon 270 bin internet kullanıcısı olduğu hesaplanan Türkiye, dünyada 24'üncü sırada yer alıyor. 
     ''internetworldstats''ın araştırma şirketi ACNielsen'e dayanarak yayımladığı verilere göre, halen dünyada yaşayan 6 milyar 420 milyon insanın yüzde 13,9'u 938 milyon 711 bini internet kullanıyor. 
     Son 4,5 yılda dünyada internet kullanıcılarının sayısı yüzde 160 arttı. Fakat bu oran Türkiye'nin de içinde bulunduğu Ortadoğu'da yüzde 312, Karayipler ve Latin Amerika'da yüzde 277 ve Afrika'da yüzde 258 olarak gerçekleşti. 
     İnternetin daha önce de hızlı geliştiği ve bu nedenle pazarın kısmen doyuma ulaştığı Kuzey Amerika'da ise son 4,5 yılda internet kullanıcılarının sayısı sadece yüzde 106,7, Avusturya ve Yeni Zelanda'da yüzde 116 ve Avrupa'da yüzde 161 artabildi. 
     Ülkelere bakıldığında ise yaklaşık 203 milyon ile dünyada en fazla internet kullanıcısına sahip ABD'yi 103 milyon internet kullanıcısıyla Çin, 78 milyon internet kullanıcısıyla Japonya ve 47 milyon internet kullanıcısıyla Almanya izliyor. 
     Türkiye ise 73.5 milyon olduğu tahmin edilen nüfusuna rağmen 7 milyon 270 bin internet kullanıcısıyla dünyada 24'üncü sırada yer alıyor. 
     Türkiye, bu alanda Tayland, Filipinler ve Arjantin'in ardında kalırken, İsveç, Portekiz, Belçika, İsviçre ve Yunanistan gibi Avrupa ülkeleri yanında Pakistan, Vietnam ve İran gibi kalabalık Asya ülkelerini geride bıraktı. 
     İnternetin ilk olarak 1993 yılında girdiği Türkiye'de 2000 yılı sonunda 2 milyon olduğu hesaplanan internet kullanıcısı sayısı, son 4,5 yılda yüzde 263,5 ile, yüzde 160 olan dünya ortalamasının hayli üzerinde artarak 7 milyon 270 bine ulaştı. Buna rağmen Türkiye'de internet kullananların oranı, toplam nüfus dikkate alındığında, yüzde 13,9 olan dünya ortalamasının altında kalarak yüzde 9,9 oldu. 
     İnternet kullanıcılarının ana dilleri dikkate alındığında ise Türkçe, ilk 10 dil arasına giremedi. İngilizce'nin 296,5 milyon internet kullanıcısı ile başı çektiği listede, 124 milyon ile Çince ikinci, 78 milyon ile Japonca üçüncü, 60 milyon ile İspanyolca dördüncü ve 55 milyon ile Almanca beşinci oldu. 
     Dünyadaki internet kullanıcıları dikkate alındığında ilk 10'a giren diğer diller ise 38,3 milyon ile Fransızca, 31,6 milyon ile Korece, 28,6 milyon ile İtalyanca ve Portekizce, 14,7 milyon ile de Hollanda'ca oldu. 
     
</TEXT>
</DOC>
