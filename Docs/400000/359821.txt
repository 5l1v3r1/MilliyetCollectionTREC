<DOC>
<DOCNO> 359821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/yazar/tamer.html </URL>
<DATE> 2005/07/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kadın istihdamında nal toplamak 
</HEADLINE>
<TEXT>

AB'de ekonomiler durgun ve nüfus artış hızı eksi olsa da, kadın istihdamında istikrarlı bir artış var. Türkiye ise sanki farklı bir gezegende... 

Sürpriz değil tabii. Ama insan yine de ülkeleri ve rakamları altalta dizilmiş görünce üzülmeden edemiyor. Ve bu büyük uçurumun kapanmasının mümkün olmadığı endişesiyle umutsuzluğa kapılıyor. 
OECD'nin geçen hafta yayınlanan İstihdam Raporu'ndan söz ediyorum. Kadınların istihdamı açısından Türkiye, diğer tüm OECD ülkelerinden öylesine farklı bir seyir izliyor ki... Tabloya defalarca hayretler içinde kalarak baktım ve sonuçta Türk kadınının içler acısı durumunun ilk bakışta hemen kavranabilmesi için, OECD ülkelerini şu 3 kategoriye ayırdım 
1 Kadın istihdamının kadın nüfusuna göre azaldığı ülkeler 
2 Kadın istihdamının son 15 yılda yerinde saydığı ülkeler 
3 Kadın istihdamının kadın nüfusuna göre arttığı ülkeler 
4 Aslında bir de Yeni Zelanda, İzlanda, Lüksemburg, İsviçre gibi son 15 yılda kadın istihdamında ciddi artışlar olduğu halde, 3. kategori daha fazla kalabalıklaşmasın diye tabloya koymadığım ülkeler var. 
OECD üyesi 30 ülkeden 19'unda kadın istihdamının kadın nüfusa oranı artıyor, 5'inde de aşağı yukarı aynı. Çalışan kadınların toplam kadın nüfusu içindeki payının azaldığı ülke sayısı sadece 6. Bunlardan 2'si Finlandiya ve İsveç gibi toplam nüfusun gerilediği, kalkınmış ve yaşlanmış İskandinav ülkeleri. Yine de "gerileme" dediğimiz 81'den 72'ye ya da 71'den 65'e düşüyor. Yani zaten her 5 kadından 4'ü çalışırken, bu oran 3,5'a düşmüş. Bizimki gibi her 3 kadından 1'i çalışırken 4 kadından 1'e gerilemiş değil Tablodaki diğer 3 ülke ise malum eski sosyalist blok ülkeleri, ama oradaki gerileme de kadınların yarıdan fazlasının çalıştığı bir toplumdaki küçük oynamaları gösteriyor. 
Pekiyi ya Almanya, Fransa gibi nüfusları yaşlanan ve artmayan, üstelik ekonomilerinin de yerinde saydığı kalkınmış ülkelerde, kadın istihdamının çarpıcı biçimde artmasına ne demeli Türkiye'yi yönetenler bu tablodan nasıl bir ders çıkartmalı 
Biliyorsunuz Avrupa Birliği'nin, kadın istihdam oranını 2010 yılına kadar 60'a yükseltmek gibi bir hedefi var. Nitekim tablodan da görebileceğiniz gibi Avrupa ülkelerinde toplumlar yaşlansa, ekonomiler yavaşlasa da bu hedef doğrultusunda emin adımlarla ilerleniyor. İtalya bile son 15 yılda 36'dan 45'e yükselmiş. Türkiye'de ise 15 yıl içinde 33'ten 24'e gerilemiş. İş olanakları o kadar kısıtlı ki, çalışmak isteyen çoğu kadınlarımız bu talebinden vazgeçip, mecburen ev kadınlığını kabulleniyor. Bir de ev işlerinde, tekstilde kayıt dışı çalıştıkları için istatistiklere giremeyen kadınlarımız var tabii Ama sonuç değişmiyor. 
Türkiye ne zengin, ne nüfusu yaşlı, ne de ekonomisi durgun, ama kadınlarımızı hayatın içine katmak şöyle dursun, çalışanların bile evlerine çekilmek zorunda kaldıkları bir ülke. "Baba Beni Okula Gönder" kampanyamız, bu tablo içinde Türkiye'nin tartışmasız en büyük sosyal projesi olarak karşımızda duruyor. 





</TEXT>
</DOC>
