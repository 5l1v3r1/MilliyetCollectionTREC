<DOC>
<DOCNO> 377363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur05.html </URL>
<DATE> 2005/09/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Haliç Köprüsü'nde motosiklet ile otomobil çarpıştı 5 yaralı... 
</HEADLINE>
<TEXT>

     Eyüp'te meydana gelen trafik kazasında, 1'i ağır 5 kişi yaralandı. 
     Alınan bilgiye göre, Okmeydanı'ndan Topkapı yönüne giden Bülent Koca'nın kullandığı 34 VB 7467 plakalı otomobil, gece saatlerinde E-5 Karayolu'nun Haliç Köprüsü üzerinde yolun sağındaki bariyerlere vurdu. 
     Savrularak yolda geri dönen otomobil, bu sırada arkadan gelen Kıvanç Karakoç'un kullandığı 34 DJ 4408 plakalı motosikletle çarpıştı. 
     Kazada motosikletten yere fırlayan sürücü Karakoç 30 ve arkasındaki Sevil Türk 29 ile otomobilin sürücüsü Bülent Koca, yanındaki Erdoğan Yıldız ve Bahadır Çakmak yaralandı. 
     Yerde yatırılarak bir süre ambulans için bekletilen yaralılardan motosiklet sürücüsü Karakoç, cep telefonu ile arkadaşlarını arayarak yardım istedi. 
     Bu sırada çevresindekilere kazanın nasıl olduğunu anlatan Kıvanç Karakoç, önünde giden otomobilin bariyerlere çarpıp sağa sola savrulduğunu söyledi. Karakoç, ''Ben arkadan geliyordum. Duramadım, çarpıştık'' dedi. 
     Sevil Türk ve Karakoç, daha sonra gelen ambulanstaki sağlık görevlilerince İstanbul Üniversitesi İstanbul Tıp Fakültesi Hastanesi'ne, Koca, Yıldız ve Çakmak da Vakıf Gureba Eğitim Hastanesi'ne kaldırıldı. 
     Bu kişilerden Türk'ün ağır yaralandığı, Karakoç'un vücudunun çeşitli yerlerinde kırıklar bulunduğu, diğerlerinin ise genel sağlık durumlarının iyi olduğu belirtildi. 
     Kaza sırasında motosiklette olan Karakoç ile Türk'ün kafalarında kask bulunduğu, otomobilin de hava yastığının açıldığı dikkati çekti. 
     Bu arada olayı duyarak motosikletleri ile hastaneye gelen Karakoç'un bazı arkadaşları, motosiklet kullanırken kask takmanın önemini vurgulayarak, kask takmanın bu kazada olduğu gibi hayat kurtarabildiğini bildirdiler. 
     Öte yandan kaza nedeniyle kısmen aksayan trafik, motosiklet ile otomobilin yoldan kaldırılmasının ardından normale döndü. 
     
</TEXT>
</DOC>
