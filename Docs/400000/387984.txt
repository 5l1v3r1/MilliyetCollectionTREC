<DOC>
<DOCNO> 387984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy12.html </URL>
<DATE> 2005/10/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Mumcu Önemli olan iktidar olmak değil, hakiki olmak, niyeti bozmamaktır 
</HEADLINE>
<TEXT>

     ANAVATAN Genel Başkanı Erkan Mumcu, hükümeti ne destekleme ne de köstekleme gibi peşin yargıda olduklarını belirterek, "Muhalefet olmanın dayanılmaz hafifliğine kapılmadan, yapıcı muhalefet yapacaklarını" söyledi. 
     ANAVATAN’ın ilk grup toplantısı, çok sayıda partili ve vatandaşın katılımı ile yapıldı. Toplantıda, partinin, yeşil zemin üzerine beyaz arı figürü ve "ANAVATAN" yazısından oluşan yeni logosu da kullanıldı. 
     Mumcu, CHP’nin grup salonu olarak kullandığı yerde yapılan toplantıya, "Başbakan Mumcu" ve "Vur vur inlesin Tayyip dinlesin" sloganları arasında geldi. 
     Toplantının başlangıcında, bir dakikalık saygı duruşunda bulunuldu ve İstiklal Marşı okundu. 
     Toplantının açılışını, en yaşlı üye sıfatıyla yapan Ankara Milletvekili Muzaffer Kurtulmuşoğlu, "miladın başlangıcında" bir arada olduklarını ifade etti. 
     Kurtulmuşoğlu, konuşması sırasında ayakta bekleyen Mumcu’yu, "Genç, dinamik, çağdaş, herkese kucak açan" diye takdim etti. 
     Mumcu da konuşmasına, işlerinin, "vurmak, kırmak olmadığını, kavga için değil sevgi için, doğruya ve hakka davet, halka ve hakka hizmet için burada olduklarını" söyleyerek başladı. 
     TBMM’nin kurucusu Atatürk ve ANAVATAN’ın kurucusu Turgut Özal’ın hatırası önünde saygıyla eğildiğini dile getiren Mumcu, Atatürk ve Özal’ın, Türk milletinin "seçkin evlatları" olduğunu kaydetti. 
     
     "MÜTEVAZI BİR GRUPLA GERİ DÖNDÜK" 
     Mütevazı bir grupla TBMM’ye geri döndüklerini bildiren Mumcu, Türkiye’nin ANAVATAN ile 22 yıldır çok şey yaşadığını anlattı. 
     Mumcu, 1990’lı yılların başında Türk insanın, kendisi ve çocukları için hayal kurabildiğini, Adriyatik’ten Çin Seddi’ne kadar büyük Türkiye’yi düşleyebildiğini belirterek, Özal’ın kaybıyla, Türkiye’nin, gelecek planlarını ve vizyonunu kaybettiğini savundu. 
     ANAVATAN Genel Başkanı Mumcu, 1990’lı yılların arayış ile geçtiğini, seçimlerin 3-3.5 yılda yapıldığını, "Bu defa olmadı, şimdi kim yapar " sorularının sorulduğunu, bu sorunun yanlış olduğunu ifade etti. 
     Önemli olanın "kim yapar " değil, "nasıl yapılır " olduğunu kaydeden Mumcu, sözlerini şöyle sürdürdü 
     "Özal, iktidar ve siyaset hakkında ne düşündüğünü soranlara şunu anlatırmış Bir derviş, sürekli, ’padişahın asası elimde olsa, ben ne yapacağımı bilirim" dermiş. Bu padişahın kulağına gitmiş ve dervişi yanına çağırmış. ’Asayı bir atıp tutmak ile ne yapacaksın’ diye soran padişaha, derviş ’ne yapacağımı söylemem ver göstereyim’ yanıtını vermiş. Derviş, asayı atar ve ’bütün kestanelikler vakıf olsun’ der. 
     Dervişin ve fakirin canı kestane çeker ama yiyemez. İktidar eline geçince, bu imkan verilir. Önemli olan asayı elinde tutmak değil, o asa ile ne yapacağını bilmektir. Önemli olan iktidara sahip olmak değil, iktidarın sahibi olmaktır. İktidar ile ne yapılacağını bilmek yetmiyor, sorunları ve çözümleri bilmek ve çözmeyi istemek lazım. 
     Önemli olan niyeti bozmamaktır. Her iktidar halk iradesiyle işbaşına gelir. Bazıları, orta yerde niyetlerini bozar, iktidar sarhoşluğuna kapılır, iktidarın nimetlerine aldanır. Önemli olan, fakir, fukara, garip, gurabadan aldığın iktidarı, beş yıldızlı otellerde cakaya dönüştürmemektir." Mumcu, iktidar olmanın, "hakiki ve samimi" olmak anlamına geldiğini vurguladı. 
     Erkan Mumcu, hatalar yaptıklarını ancak bunlarla yüzleştiklerini belirterek, tek başına iktidarın görkemini de baraj altında kalmayı da bildiklerini anlattı. 
     ANAVATAN’lı milletvekillerine teşekkür eden Mumcu, milletvekillerinin, iktidarın kudretini, nimetlerini değil, zorluğu, meşakkati, suçlanmayı, itilip kakılmayı tercih ettiklerini söyledi. 
     Mumcu, partisinin, "kendisi gibi muhalefet" yapacağını, "muhalefet olmanın dayanılmaz hafifliğine kapılmadan, çelik bilye gibi" muhalefet edeceklerini anlattı. Herkese karşı çıkıp, eleştirmeyeceklerini, karşı çıktıkları şeyler için çözüm önerileri getireceklerini dile getiren Mumcu, milletin hayrına gördükleri her şeyi destekleyeceklerini kaydetti. 
     Yapıcı muhalefet ortaya koyacaklarını ifade eden Mumcu, bunun "uysal başlı koyun" olacakları anlamına gelmeyeceğini vurguladı. 
     Mumcu, kendileri için "dün hükümeti destekliyorlardı, bugün karşı çıkıyorlar" eleştirilerine de değinerek, "Ne desteklemek ne kösteklemek gibi peşin yargıda değiliz. Milletin yararına olanın yanında olacağız, yararına olmayanın karşısında" diye konuştu. 
     ANAVATAN’ın, siyasi yelpazenin neresinde olduğunun sorulduğuna işaret eden Mumcu, "Sanki ANAVATAN bugün doğdu... Bulunduğumuz yer, milletin bulunduğu yerdir, milli merkezdir" dedi. 
     
</TEXT>
</DOC>
