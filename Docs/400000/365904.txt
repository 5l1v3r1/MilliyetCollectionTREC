<DOC>
<DOCNO> 365904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur11.html </URL>
<DATE> 2005/07/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Antalya'da düşen helikopter ve 2 personeli aranıyor... 
</HEADLINE>
<TEXT>

     Antalya'nın Kumluca İlçesi Adrasan Köyü yakınlarında düşen Sahil Güvenlik Komutanlığı helikopterinde bulunduğu bildirilen Yüzbaşı Süleyman Satı ile Üsteğmen Bülent Sarıkan'ı arama çalışmaları sürdürülüyor. Çalışmalara SAT komandoları dalış yaparak destek veriyor. 
     Alınan bilgiye göre, dün akşam İzmir-Aksaz-Antalya güzergahında görev uçuşu yaparken Adrasan mevkiinde düşen Sahil Güvenlik Komutanlığı helikopteri ve kayıp 2 personelin bulunması için başlatılan arama çalışmaları gece boyunca devam etti. 
     Aksaz'dan bölgeye gönderilen 2 fırkateyn ve Sahil Güvenlik'e ait 4 hücumbotun katıldığı arama çalışmasına 2 askeri helikopter de havadan destek verdi. Hücumbotların yüzey araştırmasında, helikoptere ait bir pilot koltuğu, Adrasan Koyu'nda bulundu. Arama çalışmasını yürüten ekiplerin, Antalya Sahil Güvenlik Grup Komutanlığı'ndan sualtı araştırma robotu ve bunu kullanacak bir personel istediği öğrenildi. 
     Öte yandan, olayda şehit olan Başçavuş Aydın Canpolat ve Başçavuş Mevlüt Tekdemir'in cenazelerinin bu sabah Muğla'ya gönderildiği bildirildi. 

     
</TEXT>
</DOC>
