<DOC>
<DOCNO> 356588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko07.html </URL>
<DATE> 2005/06/29/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
En uzun süreli büyümeye doğru... Oranlar yarın açıklanıyor... 
</HEADLINE>
<TEXT>

     Devlet İstatistik Enstitüsü, bu yılın birinci üç aylık dönemsine ilişkin gayri safi milli hasıla büyüme oranlarını yarın açıklayacak. 2001 krizinden sonra 2002 yılının ilk çeyreğinde başlayan aralıksız büyüme süreci de 13’üncü çeyreği bulacak. Öncü göstergeler bu yılın ikinci üç aylık döneminde de ekonominin büyüdüğüne işaret ederken, Türkiye ekonomisi, 1994 krizinden sonra 1995 yılının ikinci çeyreğinde başlayan 1998 yılı sonunda biten 14 çeyreklik büyüme süreci rekorunun da egale edildiği tahmin ediliyor. 
     2005 yılını yüzde 9.9’luk bir büyümeyle tamamlayan Türkiye’nin bu yılın ilk çeyreğine ilişkin büyüme oranları yarın açıklanıyor. Bu yıl Türkiye ekonomisinin yüzde 5 oranında büyümesi hedefleniyor. Tahminler yılın tümünde ise yüzde 6 civarında bir büyüme yaşanabileceğine yönelik bulunuyor. DİE’nin yarın açıklayacağı yılın ilk çeyreğine ilişkin GSMH büyüme hızının geçen yılın aynı dönemindeki yüzde 13.9’un oldukça altında kalacağı ancak yüzde 5 olan yıl sonu hedefiyle de uyumlu bir noktada olacağı bekleniyor. 
     İlk çeyreğe ilişkin büyüme tahminleri yüzde 5’in biraz üzerinde seyrediyor. 
     Yılın ilk çeyreğine ilişkin sanayi üretimi, kapasite kullanımı, istihdam ve dış ticarete ilişkin veriler, 2001 krizinden sonra 2002 yılının ilk çeyreğinde yüzde 0.6’yla beklenmedik bir şekilde başlayan büyüme trendinin bu yılın ilk çeyreğinde de sürdüğünü ve aralıksız büyüme sürecinin 13 çeyreği bulduğuna işaret ediyor. Bu hafta sona erecek olan bu yılın ikinci çeyreğiyle ilgili veriler de büyümenin yüzde 5-7 gibi bir aralıkta devam ettiğini gösteriyor. Dolayısıyla Türkiye uzun bir aradan sonra ilk kez arka arkaya 14 çeyreklik bir büyüme sürecini tamamlıyor. 
     Türkiye’nin milli geliri geçen yılın birinci çeyreğinde yüzde 13.9, ikinçi çeyrekte yüzde 15.7, üçüncü çeyrekte yüzde 5.7 ve dördüncü çeyrekte ise yüzde 6.6 oranında büyüme kaydetmiş yılın tümündeki toplam büyüme ise yüzde 9.9 olarak hesaplanmıştı. 
     
     KRİZLER KESİNTİYE UĞRATMIŞTI 
     1980 ve 1990’lı yıllarına, yüksek büyümeler ve arkasından gelen derin küçülmeler nedeniyle istikrarsız büyümenin damgasını vurduğu Türkiye, benzeri bir uzun büyüme 
     dönemini 1994 krizinden sonra yaşamıştı. 1995 yılının ikinci çeyreğinde başlayıp 1998 yılının son çeyreğine kadar süren bu büyüme dönemi 14 çeyrek devam etmiş ve 1987 yılından bu yanaki en uzun büyüme devresini oluşturmuştu. DİE, üçer aylık GSMH sonuçlarını 1987 yılından itibaren hesaplamaya başlamıştı. 1998 yılındaki Rusya ve Uzak Doğu krizleriyle kesintiye uğrayan 1994 krizi sonrasındaki büyüme sürecini izleyen 1999 yılında Marmara depreminin de etkisiyle yüzde 6.1’lik küçülme yaşanmıştı. 2000 yılında yüzde 6.3 oranında büyüyen GSMH 2001 yılında ise yüzde 9.5 oranında küçülerek dibe vurmuştu. 2001 krizi sonrası büyüme süreci ise 2002 yılındaki yüzde 7.9’la başladı. 2003 yılında yüzde 5.9’la devam eden büyüme geçen yıl yüzde 9.9’a kadar çıktı. Türkiye ekonomisi 1994 krizinden sonra olduğu gibi 2001 krizinden sonra da bu yılla birlikte arka arkaya dört yılı büyümeye tamamlayacak. Hükümet’in hazırladığı Orta Vadeli Ekonomik Plan’da 2006, 2007 ve 2008 yılları için de yüzde 5 oranında büyüme hedefleniyor. 
     
     SÜRDÜRÜLEBİLİR BÜYÜME TARTIŞMALARI 
     Bu arada büyümenin artık sürdürülebilir olup olmadığı da çeşitli platformlarda tartışılıyor. Merkez Bankası Türkiye’nin henüz sürdürülebilir büyüme aşamasına gelemediğine inanıyor. Merkez Bankası Başkanı Süreyya Serdengeçti geçen hafta yaptığı bir sunumda, Türkiye ekonomisinde büyümenin dinamiklerinin değiştiğini ancak, son yıllardaki büyümenin henüz sürdürülebilir olmadığını söyledi. 
     
     FARKLILIKLAR 
     Trend olarak bakıldığında içinde bulunulan büyüme süreci ile 1994 krizi sonrasındaki büyüme süreci arasında önemli farklılıklar göze çarpıyor. Son büyüme dönemini 1995- 98 döneminden ayıran en önemli farklılık enflasyon düşerken ekonominin büyümeye devam etmesi olarak gösteriliyor. 1994 krizinden sonra yüksek büyüme ve yükselen enflasyon birlikte yaşanmıştı. 
     Bir önemli farklılık olarak ise kamunun büyümeye katkısının azalması olarak gösteriliyor. 2002 yılından sonra kamu kesiminin harcama ve gelir politikalarıyla büyümeye bir katkısı olmadığı, aksine bu dönemde kamu kesiminde önemli bir daralma yaşanırken büyümenin tümüyle özel sektörden kaynaklandığına dikkat çekiliyor. 

ANKA 
     
</TEXT>
</DOC>
