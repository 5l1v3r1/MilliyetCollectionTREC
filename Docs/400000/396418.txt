<DOC>
<DOCNO> 396418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/guncel/agun.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Parayı beş kişi paylaşacaktık' 
</HEADLINE>
<TEXT>


Deprem enkazında bulunan 300 bin dolarla ilgili ifade veren beş kişi, parayı bulmadan 'bölüşme' pazarlığı yaptıklarını söyledi 

ANKARA ANKA 

Marmara depreminden sonra enkazda bulunan 300 bin doların gömüldüğü yerden çıkarılmasıyla ilgili olarak Kuzey Deniz Saha Komutanlığı'nda süren davada 5 kişi tanık olarak dinlendi. Astsubay Mehmet Ali Çakmak, talanın olduğu gün Binbaşı Osman Özdemir ve Yarbay Mümin Şen'le birliğin karşısındaki bir lokantada yemek yediklerini söyledi. Çakmak şunları anlattı 

Şen Yarı yarıya 
"... Şen bize parayı nasıl bölüşeceğimizi sordu. Biz resmi yoldan halledeceğimizi söylemeye çalıştıysak da tekrar sordu. Özdemir de 5'e bölünmesi gerektiğini söyledi. Yarbay durumu nizamiyedeki astsubaya çıtlattığını, işi halledeceklerini belirterek, 'Yarısını biz, yarısını siz alın' diye teklifte bulundu." 
Çakmak'la dost olduğunu belirten Binbaşı Recep Dok da şunları kaydetti "Bir gün Çakmak aradı ve Hava Meydan Komutanlığı'nda hayırlı bir işleri olduğunu, Şen ile kendilerini tanıştırmamı istedi. Askeri hattan yarbaya ulaştım. Yemek sırasında Özdemir, Şen'e paradan bahsetti. Şen, 'Gel birliğe girelim, bir bakalım, resmi prosedür sonra olur' dedi." 
Şen de Temmuz 2000'den beri Hava Meydan Komutanlığı emrinde görev yaptığını ifade ederek, "Özdemir, bagajında malzeme getirmişti, benim bagajıma koyduk. Özdemir çalılık alanda iki incir ağacının arasında yol buldu. Kazıda taş çıktı. Ben tarif eden kişiyi istedim. Ayrılırken malzemeleri bırakın dedim. İçkinin verdiği rahatlıkla hareket etmiş olabilirim" dedi. 

'Beni suçladılar' 
Geçen nisanda ordudan emekliye ayrıldığını belirten Yarbay Şen, DHA'ya yaptığı açıklamada da şunları söyledi "Ben bu olayda Alay komutanı tarafından sanık duruma düşürüldüm. Niyetim, olayı gün ışığına çıkarmak ve o kişileri cezalandırmaktı. Sonra beni suçladılar. İyi niyetim, aleyhime döndü. İddia edildiği gibi de servetim yok. Eşimle benim yıllık kazancımız 50 milyar lira." Şen'in eşi Zühre Şen "Ev alabilmek için kredi aldık. Borç bitmedi" dedi. 

Tarkan Okçu Yarbaya helal olsun 

ALİ EKBER ŞEN Mersin DHA 
MARMARA depreminde arama - kurtarma çalışmaları sırasında içinde 300 bin dolar olduğu iddia edilen çantayı bulup birliğinde gömen sonra da çıkarmak için yarbay Mümin Şen ve emekli astsubay Mehmet Ali Çakmak ile işbirliği yaptığı iddia edilen Tarkan Okçu, "Ben sadece parayı bulup sakladım. Çıkarılmasıyla ilgim yok. Yarbaya helal olsun" dedi. 

Kararı temyiz ettim 
Mersin'in Tarsus ilçesinde yağlıboyacılık yaparak geçimini sağlayan eski onbaşı Okçu, Yalova'da açılan davada "hırsızlık" suçundan 2.5 yıl hapis cezasına çarptırıldığını ve kararı temyiz ettiğini söyledi. Parayı gasp etmediğini sadece o anki psikolojik durumu nedeniyle bulup toprağa gömdüğünü belirten Okçu, şunları anlattı 
"Terhis olduktan sonra durumu Osman Özdemir'e kardeşim anlatmış. Ben kimseyle görüşmedim. Özdemir ile yarbay işleri planladı. Ben para görmedim. Çantanın çıkarılmasına yardımcı olmadım, plana katılmadım." 
Olaydan sonra Yeşil Kart'ının iptal edildiğini savunan Okçu, yarbay Şen hakkında da "Ne diyeyim ona, 'helal olsun' diyorum" dedi. 



</TEXT>
</DOC>
