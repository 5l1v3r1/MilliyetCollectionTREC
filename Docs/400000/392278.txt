<DOC>
<DOCNO> 392278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/guncel/gun02.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nostaljik bayram hediyesi Phil Collins 
</HEADLINE>
<TEXT>


54 yaşındaki 'delikanlı', kendisinden Genesis şarkıları bekleyenleri biraz hayal kırıklığına uğratsa da, her kesimden bir araya gelerek salonun dörtte üçünü dolduran izleyicilere mutlu bir gece yaşattı 

Murat Beşer 

Seveni ile sevmeyeninin rakamsal olarak kafa kafaya geldiği rivayet olunan, yarım kelliği seksi sembol olarak kabul ettiren şarkıcı Phil Collins, 3 Kasım akşamı Abdi İpekçi Konser Salonu'nu onurlandırdı. 54 yaşındaki ihtiyar delikanlı, Brand X günlerinin özlemini yansıtan ve davulculuğunu konuşturan bir gösteriyle açtı konseri. 
Önce bir ışık huzmesi altında davuluna yüklenirken parlayan kafasıyla fark ettik onu. Birkaç dakika arayla Genesis'de de boy göstermiş davulcu Chester Thompson ve perküsyoncu Luis Conti damlayınca 10 dakika süren melodik Harem Şov başlamış oldu. 

Müzisyen ordusu 
El şaklatmaları ve hafif yollu sallanmaların eşlik ettiği şaşkınlık henüz sürüyordu ki, etkileyici ışık oyunlarının ablukası altında kalabalık bir müzisyen ordusu bizi ayılttı. Şüphesiz aralarında en göze batanı uzun aksakallarıyla elindeki kırmızı bası örten emektar Leland Sklar idi. Tabii bir de yine daha ilk şarkıda enstrümanını konuşturan gitarcı Daryl Stuermer. 
Saksofoncu Gerald Albright'ın güzel bir solosunun eşlik ettiği 'Against All Odds' ve eski hit 'Don't Loose My Number' arka arkaya patladı. 
Eline aldığı bir k ğıttan Türkçe 'Teşekkür ederim, iyi akşamlar İstanbul, iyi bayramlar İstanbul, sonunda Türkiye'deyim. Geldiğiniz için teşekkürler' diyen Phil, iyi oynadığı maçlarda sahada ayak basmadık alan bırakmayan Tuncay'ı aratmıyor, şarkı aralarında davul, trampet ve bilumum vurmalıların hatırını soruyor ve bildiğimiz tüm seksenler trüklerini sıralıyordu. 
Sıradaki 'One More Night', 'Can't Stop Loving You' ve 'True Colors'ın memnuniyetle kabul görmesinin ardından gelen 'In The Air Tonight', -E.T.'nin dünyaya ayak bastığı sahne halt etmiş- zaman ve mek n mefhumunu altüst eden ışık oyunlarıyla Spielberg'i kıskandıracak kadar etkileyiciydi. 

Klişe seksenler figürü 
Yaşına rağmen, şarkılarında en genç ve heyecan dolu duygularla domino taşı gibi oynamaktan ürkmeyen Phil, niyetini detaylara gizlediği satırlarıyla şüphesiz seksenleri en iyi temsil eden figürlerden biriydi olumlu ve olumsuz anlamda. 
Gariptir konserin doruk noktalarından biri, zamanında sözleri ile 'evsizleri aşağılayarak eyyamcı kimliğini ortaya çıkardığı' iddialarına neden olan ve Armani rekl mlarında kullanılan 'Another Day in Paradise' oldu. Şöhret basamaklarını ona hızlı tırmandıran 'Sussudio' ve 'Easy Lover' gibi şarkıları söylemeyi ihmal etmedi. Bu şarkılara havada uçuşarak ortalığı karnavala çeviren reng renk serpantinler eşlik etti. 
120 dakikayı geride bıraktığımızda yoğun istek üzerine bir bis oldu ve son 10 dakikada yine solak davulcunun poliritmik triumvratı konuştu. Kendisinden Genesis şarkıları bekleyenler de yok değildi bu beklenti karşılığını bulamasa da, her kesimden, her beğeniden bir araya gelerek salonun dörtte üçünü dolduran izleyicilerin evinin yolunu tutarkenki mutlulukları yüzlerindeki tebessümden okunuyordu. 



</TEXT>
</DOC>
