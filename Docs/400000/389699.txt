<DOC>
<DOCNO> 389699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/spor/spo04.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yer karanlık 0-3 
</HEADLINE>
<TEXT>


Trabzonspor, ligdeki hüsranını Türkiye Kupası'na da taşıdı. Bordo-mavililer, kendi sahasında Kayseri'den fark yedi, taraftar yönetimi istifaya davet etti. Misafir takımın üç golü de Gökhan'dan geldi 


Türkiye Kupası C Grubu'nda ilk maçını Kayserispor ile oynayan Trabzonspor, ligdeki istikrarsızlığını buraya da yansıttı, saha ve seyircisi önünde hezimete uğradı 0-3 
21. dakikada Gökhan'ın plasesiyle öne geçen misafir ekip, 36'da yine aynı futbolcuyla farkı ikiye çıkardı. İlk yarısı 2-0 Kayserispor'un üstünlüğüyle sona eren, maçın skorunu yine sarı - kırmızılılar belirledi. 90'da Köksal'ın sağdan yaptığı ortaya maçın yıldızı Gökhan altı pasta kafayı mükemmel vurdu. Defans ve Jefferson müdahale edemedi ve maç 3-0 konuk takımın galibiyetiyle sonuçlandı. Maç sonrasında Kayserispor'u alkışlayan taraftarlar, stattan ayrılmadı, "Yönetim istifa" diye tempo tuttu. 

Direnmek zor artık 

KRİTİK ERGUN ATA 

Haftalardır kazanamayan ve 3 gün önce iyi futbol oynadığı Kayseri Erciyesspor maçında rakibini geçemeyen Trabzonspor, dün akşam da sahanın her yerini iyi kullandığı, net pozisyonlar üretmeye başladığı ancak yine fırsatları değerlendiremediği bir başka Kayseri takımı karşısında savunmada derinliğin kaybolduğu bir anda yenik duruma düştü. Ardından takımın en iyisi Lee sakatlanarak ambulansla hastanenin yolunu tuttu. Sonrasında eşitlik arayışları sürerken yine basit bir savunma hatası ve Gökhan'ın müthiş volesiyle gelen ikinci gol. İki farklı skor, zaten az olan özgüveni tümden yitirdi ve Trabzonspor için kahır dakikaları geçmek bilmedi. 
Kayserispor, kontrollü başladığı maçta bu kadar kolay gol bulabileceğini eminiz ki ummamıştır. Rakibin baskılı olduğu anlarda iyi savunma yapıp, rakip golcülerin inanılmaz kötü oyunuyla da pek fazla sıkıntı yaşamadan deplasmanda iki farklı skoru yakalamanın avantajını iyi kullandı. Çok aciz durumlara düşürdüğü rakibi önünde son dakikalarda üçle yetinip ciddi bir farkı da kaçırdı. Böylece ligde olduğu gibi kupada da zirve mücadelesinin içinde olacağını kanıtladı. 
Trabzonspor için tehlike çanları artık iyiden iyiye çalmaya başladı. Takımı düzlüğe çıkarma adına tüm baskılara karşın kongre beklentilerine direnen yönetim, kötü saha sonuçları nedeniyle darbe üstüne darbe yiyor. Giderek direnme gücünü yitiriyor. Böyle giderse bırakın ara transferi yapma şansını kullanmayı, takımın asıl yükünü çeken 4 önemli oyuncudan üçünün gelişi de onlara yetişemeyecek gibi gözüküyor. 
Metin Tokat da son haftalardaki Trabzonspor maçlarının hakemleri gibi kötü bir performans gösterdi. Bir kurumda işler ters gitmeye başlamayıversin, bir süre öyle gider. Hakem de vurur, rakip de... 

Maçın karnesi 
HAKEMLER Metin Tokat, Ufuk Şepik, Ayhan Tokgöz 
TRABZONSPOR Jefferson 4 , Emrah 4 , Kürşat 3 , Fabiano Eller 4 Hasan Üçüncü Dk.74 4 , Celaleddin 3 Dk.81 Yavuz , Tayfun 5 , Adem 4 , Yattara 5 , Lee Yong 5 Volkan Dk.33 3 , Mehmet Yılmaz 4 , Jun 3 
KAYSERİSPOR Ivankov 6 , Muhammet Hanifi 6 , Aydın 6 , Bülent 6 Altan Dk.90 2 , Kamber 6 , Johnson 6 , Ragıp 6 , Mehmet Topuz 8 Köksal Dk.86 , Gökhan 9 , Rodiç 6 Ergün Dk.64 6 , Fatih 6 
GOLLER Gökhan Dk.21, 36 ve 90 
SARI KARTLAR Mehmet Yılmaz, Emrah Trabzonspor , Muhammet Hanifi, Bülent Kayserispor 

Aktuğ'dan istifa sinyali 

Kupada alınan farklı yenilgi nedeniyle taraftarlar yönetimi uzun süre istifaya davet ederken Trabzonspor Başkanı Atay Aktuğ görevi bırakma sinyali verdi. Aktuğ 'Kendini en iyi Trabzonsporlu gördüğünü söyleyenlerden daha çok Trabzonsporluyum. Eziyet çekiyorum. Gerekirse görevi bırakırım. Yarın bugün Divan Kurulu toplantısı var. Orada bu kulübün ileri gelenleri olacak, şartlar neyi gerektiriyorsa yapacağız' dedi. Aktuğ, maçın sonunda staddan ayrılırken bir taraftarın küfürlü saldırısı ile karşılaştı. Polis Başkan Aktuğ'a küfür ve hakaret eden taraftarı gözaltına aldı. 
Maçın 74. dakikasında oyundan çıkan Eller, protesto olarak sahanın ters yönüne hareketlendi, ardından kulübeye giderek Halilhodziç'in elini sıktı. 
Bu arada Teknik Direktörü Halilhodziç, "Bu kayıptan sonra işler daha da zorlaşacak" dedi. Maç sonrası taşlanan Trabzonspor otobüsünün camları kırıldı. 

C GRUBU PUAN DURUMU Takımlar O G B M A Y P Kayserispor 1 1 0 0 3 0 3 Denizlispor 1 1 0 0 2 0 3 Karagümrük 0 0 0 0 0 0 0 Altay 1 0 0 1 0 2 0 Trabzonspor 1 0 0 1 0 3 0 


</TEXT>
</DOC>
