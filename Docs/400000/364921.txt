<DOC>
<DOCNO> 364921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/spor/axspo03.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Canaydın babam gibi' 
</HEADLINE>
<TEXT>


Başkan Özhan Canaydın'a büyük saygı duyduğunu belirten Mondragon, "Burası benim evim, kulübüm, her şeyin ötesinde ülkem. Galatasaray için boş kağıdı bile imzalardım" diye konuştu 

RAŞİT ALTUN 


Galatasaray ile sözleşmesini uzatan Mondragon, dedikoduları önlemek için dün bir basın toplantısı düzenledi. Başkan Özhan Canaydın ile görüşmesinin sadece 5 dakika sürdüğünü ifade eden Kolombiyalı file bekçisi, "Burası benim evim, kulübüm ve her şeyin ötesinde ülkem" ifadesini kullandı. 
Palermo ile yaptığı görüşmeden yönetimin bilgisi olduğunu da vurgulayan Mondragon, "Bir gün burayı terk etmek zorunda kalırsam, bunun sebebi ne sevgi, ne de saygı eksikliği olur. Sadece son derece özel nedenlerle olabilir" diye konuştu. 
Sözleşmesindeki ücret artışının sadece sembolik olduğunu da ifade eden Kolombiyalı file bekçisi, konuşmasını şöyle sürdürdü 
"Benim için kontratımın üzerinde yazan şeyler önemli değil. Ben Galatasaray için boş kağıda da imza atarım. Bu böyle devam edecek. Yeni kontratım eskisinden 1 dolar fazla değil. Yalnızca opsiyonlu olan 1 yılı içine alan bir kontrat. Benim için bu yıl kontratıma yazılan şey pek fark etmeyecekti. Ben üzerinde ne yazdığına bakmadan kontratı imzaladım ve odadan çıktım." 

Manken Gerets 

Galatasaray teknik heyeti dün bir giyim firması için mankenlik yaptı. Sarı-Kırmızılı ekibin Belçikalı hocası Eric Gerets, yardımcıları Reinhard Stumpf ve Erdal Keser, bir giyim firmasının kendileri için hazırladığı ve 2 Ağustos'ta Dolmabahçe Sarayı'nda düzenlenecek 100. Yıl Balosu'nda giyecekleri kıyafetlerin tanıtımını yaptı. Gerets'in profesyonel bir manken gibi basın mensuplarına poz vermesi dikkat çekti. 

Aslan gerildi 

Galatasaray, dünü tek antrenmanla geçirdi. Pas idmanında oyuncuların istediğini yapamamasına sinirlenen Gerets sesini yükseltti, Sarı - Kırmızılılar'ı uyardı. Çift kalede Volkan, bir pozisyonda tekme attığını ileri sürdüğü Song'a çıkışırken, Necati de idman bitiminde Sabri'yi, "Neden pas vermiyorsun, boş durumdaydım" diye uyardı. Denenen Sırp futbolcu Savljeviç de yedek takımda yer aldı. 
Kulüp Doktoru Murat Çevik, bir sorun çıkmaması durumunda sakatlığı geçen Hasan Şaş'ın bugünden itibaren takımla birlikte antrenmana çıkabileceğini açıkladı. Çevik, Almanya'da bulunan Ayhan'ın ise bu hafta içinde alçılarının alınacağını ve bu oyuncunun bir süre özel bir ayakkabı giyeceğini söyledi. 

'Yıldırım da gelecektir' 

Galatasaray Başkan Yardımcısı Turgay Kıran, 4 Ağustos'ta yapılacak balo için bilet kalmadığını açıkladı. Kıran, Cumhurbaşkanı Ahmet Necdet Sezer, Başbakan Recep Tayyip Erdoğan, bakanlar ve Süper Lig'deki 17 kulüp başkanının davet edildiğini söyledi. Galatasaraylı yönetici, bir soru üzerine şunları söyledi "Fenerbahçe Başkanı Aziz Yıldırım gelip gelmeyeceği konusunda bugün, yarın cevabını verir. Gelir, çünkü 100. yıl baloları hepimiz için önemli. Zaten, iki sene sonra onların da kutlamaları olacak." 


</TEXT>
</DOC>
