<DOC>
<DOCNO> 374447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo26.html </URL>
<DATE> 2005/08/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Atalay Danimarka'yı yenersek, Almanya'ya gideriz... 
</HEADLINE>
<TEXT>

     Futbolda Dünya Kupası Avrupa elemeleri 2. Grup'ta 3 Eylül Cumartesi günü Danimarka ile karşılaşacak A Milli Futbol Takımı hazırlıklarını sürdürürken, Devlet Bakanı ve Başbakan Yardımcı Mehmet Ali Şahin ile Gençlik ve Spor Genel Müdürü Mehmet Atalay maçla ilgili görüşlerini açıkladı. 
     ''Biz Türkler her zaman zoru severiz'' diyen Mehmet Ali Şahin, ''Kalan maçları alıp Almanya'ya gitmeliyiz. Futbolcularımız, takım olarak sahaya kazanma inancıyla sahaya çıkarsa, Danimarka'yı mutlaka yeneriz'' diye konuştu. 
     Millilerin maçın son dakikasına dek mücadeleyi bırakmaması gerektiğini vurgulayan Şahin, şöyle devam etti 
     ''23. Dünya Üniversiteler Yaz Spor Oyunları'nda Erkek Voleybol Milli Takımı'nı örnek göstermek gerek. Japonya karşısında 2-0 geriye düşmelerine karşın, sahadan 3-2'lik galibiyetle ayrılmasını bildiler. Cumartesi günkü karşılaşmayı kazanacağımıza inanıyorum. Milli takımdaki teknik direktör değişikliği herhangi bir sıkıntıya sebep olmaz. Milli meselelerde bu tip tartışmalar gündeme bile gelmez. Bu tür ayrıntılar hafızalarda dahi olmamalı.'' Gençlik ve Spor Genel Müdürü Mehmet Atalay da ''Danimarka'yı yenersek, Almanya'daki finallere gideriz'' dedi. 
     Bulgaristan karşısında alınan yenilginin önemli olmadığını ifade eden Atalay, ''Milli takımın özel maçlar ile resmi maçları arasındaki performans farkını biliyoruz. Resmi maçlarda her zaman daha iyiyiz. Dünya Kupası üçüncülüğü de bunun en büyük kanıtı. Danimarka'yı yeneceğimizi düşünüyorum'' diye konuştu. 
     
</TEXT>
</DOC>
