<DOC>
<DOCNO> 365883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonspo07.html </URL>
<DATE> 2005/07/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Demirören Yıldız oyuncu alacağız 
</HEADLINE>
<TEXT>

     Beşiktaş Divan Kurulu'nun düzenlediği piknik, BJK Nevzat Demir Tesisleri'nde yapıldı. 
     Pikniğe Divan Kurulu yönetimi ve üyelerinin yanı sıra Beşiktaş Kulübü Başkanı Yıldırım Demirören ve yöneticiler de katıldı. 
     Başkan Demirören, piknik sırasında basın mensuplarının sorularını yanıtladı. Gazetecilerin hazırlık maçlarında Beşiktaş'ın iyi bir görüntü çizmediğini belirtmeleri üzerine Demirören, şunları söyledi 
     ''Kimsenin endişesi olmasın, taraftarlar meraklanmasın. Beşiktaş 100. yılında şampiyon olduğunda da AEK ile oynadığı hazırlık maçında kötü bir sonuç almıştı. Herkes takım hazır değil diyordu, ama şampiyon olduk. Hazırlık dönemi yanlış algılanıyor. Amaç takımın hepsinin mükemmel maçlar çıkarması değil, teknik direktörün görev vermeyi planladığı futbolcuları lige hazır hale getirmesidir.'' Transfer konusunda teknik direktör Rıza Çalımbay'ın görüşleri doğrultusunda çalışmaları sürdürdüklerini kaydeden Demirören,''Eğer transfer yapılacaksa bu yıldız olacak, yıldız olmayan oyuncuyu almayacağız'' dedi. 
     Divan Kurulu Başkanı Şeref Nasır ise bu tür organizasyonların camianın birliği için gerekli olduğunu, bundan sonra da böyle organizasyonlar düzenleyeceklerini söyledi. 
     
</TEXT>
</DOC>
