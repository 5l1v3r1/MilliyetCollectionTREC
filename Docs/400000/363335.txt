<DOC>
<DOCNO> 363335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun17.html </URL>
<DATE> 2005/07/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Irak'ta kanlı çatışmalar 13 ölü... 
</HEADLINE>
<TEXT>

     Irak'ta düzenlenen saldırılar ve çıkan çatışmalarda 13 kişi öldü. 
     Polis, Bağdat'ın doğusundaki Kadir mahallesinde, sabah saatlerinde devriye gezen polislere ateş açılması sonucu 2 polisin öldüğünü, 1 polisin yaralandığını söyledi. 
     Yetkililer, kentin doğusundaki Baladiyat'ta düzenlenen saldırıda, 1 polisin öldürüldüğünü, 2'sinin yaralandığını söyledi. 
     Bağdat'ın Dora mahallesinde yeni evli bir çiftin aracına ateş açılması sonucu, gelin ve annesinin öldüğü bildirildi. Aynı bölgede, polis ve direnişçiler arasında çıkan çatışmalarda 2 direnişçinin öldürüldüğü, 3'ünün yakalandığı belirtildi. 
     Şiilerin yaşadığı Sadr mahallesinde bugün sivil giyimli 2 kişinin başlarından kurşunlanmış cesetlerinin bulunduğu kaydedildi. 
     Bu arada, Bağdat'ın 95 kilometre kuzeyindeki Samarra'da Amerikan askerleri ve Irak güvenlik güçleri ile direnişçiler arasında çıkan çatışmalarda 4 kişinin öldüğü bildirildi. Irak polisi, çatışmalarda 1 Iraklı polis ve 3 sivilin öldüğünü, 11 kişinin yaralandığını kaydetti. 
     
</TEXT>
</DOC>
