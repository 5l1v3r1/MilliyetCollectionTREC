<DOC>
<DOCNO> 390505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo26.html </URL>
<DATE> 2005/10/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Demirören'den Aziz Yıldırım'a yanıt... 
</HEADLINE>
<TEXT>

     Beşiktaş Kulübü Başkanı Yıldırım Demirören, Fenerbahçe Kulübü Başkanı Aziz Yıldırım’ın, basın toplantısı düzenleyerek yaptığı açıklamalara tepki gösterirken, "Sayın Yıldırım, her zamanki gibi yine dayanamayarak, konuşmasının bir bölümünde Beşiktaş’ı, tasvip etmediğimiz söz düellosu ortamına sokmak istemiştir" dedi. 
     Aziz Yıldırım’ın, Galatasaray Kulübü Başkanı Özhan Canaydın’ı ima ederek, "Beşiktaş-Fenerbahçe maçı öncesi Beşiktaş’ın sahası kapatılmıştı. Tahkim Kurulu saha kapatma cezasını iptal etti. Bu olaylar olurken bu üst yönetici, acaba kurullardan birini aradı mı 
     Beşiktaş’ın sahasının kapatılmaması yönünde bir ricası oldu mu " biçimindeki sözlerini hatırlatan Demirören, kulübün internet sitesinden açıklamalarda bulundu. 
     "Eğer sayın Özhan Canaydın bir haksızlığın önüne geçmeyi düşündüyse bile olgun bir spor adamı gibi davranmıştır. Bu bakımdan kendisine teşekkür ederiz" diyen Demirören, aynı koşullarda kendisinin de tüm kulüpler için aynı biçimde davranacağını vurguladı. 
     Türk futbolunda kitlelere hitap eden ve birlik beraberliği savunan kişiler olarak, davranışlarıyla topluma örnek olmaları gerektiğini ifade eden Demirören, şunları kaydetti 
     "Türk futbolunun, her zamankinden daha fazla sükunete, sağduyulu ve basiretli davranışlara ihtiyacı varken, her platformda tehditkar ve agresif davranışlar içinde bulunmak ve karşınızdakileri de böyle bir ortama çekmeye çalışmak, hiç de doğru bir davranış biçimi değildir. 
     Kamuoyu artık bu tür davranışlardan usandı. Onun için bizler böyle oyunlara gelmeyeceğiz. 
     Sayın Aziz Yıldırım, çesitli vesilelerle ve şüpheci bir üslupla Şu kişi şurada şunu yapmış mıdır, bu kişi burada şunu söylemiş midir gibi ifadeler kullanarak sorular sormaktadır. Ben de şimdi net bir şekilde soruyorum. Geçen sezon Fenerbahçe’nin Beşiktaş’a 4-3 yenildiği maçtan bir gece önce, gecenin bir yarısı Futbol Federasyonu Yönetim Kurulu’nun hangi üst düzey yöneticisiyle nerede birlikteydi " 

     
</TEXT>
</DOC>
