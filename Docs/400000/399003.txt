<DOC>
<DOCNO> 399003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy20.html </URL>
<DATE> 2005/11/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Baykal'dan Demirören'e Çok kilo almışsınız 
</HEADLINE>
<TEXT>

     CHP Genel Başkanı Deniz Baykal, Beşiktaş’ın, Türkiye’nin sadece sporuna değil, her bakımdan toplumsal yaşamına kalite, nitelik katan ciddi bir köşe taşı olduğunu kaydetti. 
     Beşiktaş Başkanı Yıldırım Demirören, Baykal’ı TBMM’de ziyaret etti. 
     Demirören, Baykal’ın "Çok kilo almışsınız" sözleri üzerine, "20 kilo aldım maalesef. Kortizon tedavisi görüyorum, kilo vermeye çalışıyorum. Almak kolay vermek zor" dedi. 
     Baykal da "Puanları almak kolay değil, kiloyu almak kolay" diye espri yaptı. 
     
     "DÜZELMEYE HERKESİN İHTİYACI VAR" 
     Deniz Baykal, bir gazetecinin, "Bir Galatasaray’lı olarak Beşiktaş düzeldi mi " sorusu üzerine, düzelmeye sadece Beşiktaş’ın değil herkesin ihtiyacı olduğunu söyledi. 
     Her takımın böyle sıkıntılı dönemler yaşadığına dikkati çeken Baykal, "Fenerbahçe’nin iyi bir dönemi yaşanıyor ama çok iyi biliyoruz ki Fener bir süre önce çok büyük güçlükler sıkıntılar ile karşı karşıya idi" diye konuştu. 
     Aynı güçlükleri Galatasaray ve Trabzonspor’un da yaşadığına işaret eden Baykal, "Ama şu bir gerçek ki bu takımlarımız sporun sağlam kaleleridir. Konjonktür bazen olumsuz olabilir. Çok büyük potansiyel birikim vardır, gelenek vardır. Kolayca derlenip toparlanıp büyük başarılar sağlanabilir. Bunu da hepimiz biliyoruz ve bu anlayış ile birbirimize bakıyoruz. Önemli olan parlak günleri olduğu kadar, bu sıkıntılı günleri de aşabilmektir. 
     Bu açıdan Beşiktaş Kulübü, güzel günler, güç günler yaşamayı ve bunlardan olumsuz etkilenmemeyi, başarılı olduğu zaman şımarmamayı, başarısız olduğu zaman bundan büyük bir perişanlık çıkarmamayı bilmiştir." Beşiktaş’ın çok sevilen ve sayılan bir kulüp olduğunu dile getiren CHP lideri Baykal, "Beşiktaş, Türkiye’nin sadece sporuna değil, her bakımdan toplumsal yaşamına kalite, nitelik katan ciddi bir köşe taşıdır" dedi. 
     
     "BEŞİKTAŞLILIK RUHU... 
     Beşiktaşlılık ruhunun Türkiye’nin her yerinde daima varolduğunu kaydeden Baykal, Beşiktaş’ın, sporu olumsuzluklarından, yanlışlıklarından olabildiğince arındırma konusundaki çabalara öncelik yaptığını bildirdi. 
     Baykal, Beşiktaş’ı basketboldaki başarısından dolayı da kutladı. 
     Beşiktaş Başkanı Demirören de "Sayın Genel Başkan’dan, Beşiktaş Belediyesi’nin sorunlarının çözümüyle ilgili yardım isteyecek misiniz " sorusuna, "Hayır" yanıtını verdi. 
     Türkiye’nin 3 büyük kulüpsüz olamayacağını ifade eden Demirören, futbolda inişler ve çıkışların her zaman olacağını belirterek, uzun zamandır ziyaret edemediği CHP Genel Başkanı Baykal’a nezaket ziyaretinde bulunduğunu söyledi. 
     Demirören, Türk sporundaki problemleri anlatmak ve çözüm bulmak amacıyla bu ziyareti yaptığını da sözlerine ekledi. 
     
</TEXT>
</DOC>
