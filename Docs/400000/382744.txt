<DOC>
<DOCNO> 382744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/spor/spo01.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifadan döndü 
</HEADLINE>
<TEXT>


Beşiktaş Teknik Direktörü Rıza Çalımbay, maçtan sonra yardımcılarıyla konuşup istifa kararı aldı. Hemen sahaya inen Başkan Demirören, tecrübeli hocayı ikna ederek, görevini bırakmasını engelledi 

BİLAL MEŞE 


Malmö maçına diken üstünde çıkan Beşiktaş Teknik Direktörü Rıza Çalımbay mücadele sonrası istifanın eşiğinden döndü. Çalımbay, bitiş düdüğünün ardından yedek kulübesinde yardımcıları Gökhan Keskin, Zeki Önatlı, Bülent Albayrak ve Cengiz Birgen'le toplantı yaparak istifa kararı aldı. Bu gelişme üzerine önce Asbaşkan Kıvanç Oktay, ardından da Başkan Yıldırım Demirören apar topar sahaya indi. 
Çalımbay'ın istifa kararını basın toplantısında açıklayacağını öğrenen Başkan Demirören, tecrübeli hocayı ikna ederek, kararından vazgeçirdi. Daha sonra basın toplantısına çıkan Beşiktaş'ın hocası, "Galibiyetin arkasına sığınmıyoruz. Samsunspor maçından sonra yönetimle oturup, konuşacağım. Ancak Beşiktaş'ı yarı yolda bırakmak gibi bir düşüncemiz yok" açıklamasını yaptı. 
Tecrübeli teknik adam maçla ilgili olarak ise "Futbolcularım yüreklerini sahaya koyarak kazandılar. Hepsini kutluyorum. Takım halinde bir bütün olduk ve farklı galip gelerek turu geçtik. Bu takımın iyi motive olduktan sonra yapamayacağı hiçbir şey yok. Soyunma odasında oynayan, oynamayan herkes kenetlendi, herkesin gözleri yaşardı" ifadesini kullandı. 

Çılgın Türkmen 

Karşılaşmanın 85. dakikası oynanırken bir taraftar, futbolcular ve güvenlik güçlerinin şaşkın bakışları arasında sahaya daldı. Elindeki Türkmen bayrağını saha içinde bir süre sallayan bu şahıs, kendisini kovalayan Malmö'lü futbolcular tarafından yakalandı. Daha sonra sahaya giren güvenlik güçleri, taraftarı yaka paça dışarı çıkardı. 




</TEXT>
</DOC>
