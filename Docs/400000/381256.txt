<DOC>
<DOCNO> 381256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonyas07.html </URL>
<DATE> 2005/09/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ölmesine rağmen Ray Charles hala en çok albümü yapılanlar arasında 
</HEADLINE>
<TEXT>

     Amerikalı soul şarkıcısı ve piyanist Ray Charles, ölümünün üzerinden bir yılı aşkın süre geçmesine rağmen hala en çok albümü yapılan sanatçılar arasında bulunuyor. 
     Charles'ın haziran 2004'te ölmesinden sonra çıkan ''Genious Love Company'' adlı son düet albümü çok iyi bir satış grafiği yakalarken, geçen baharda da Grammy Ödülleri'nde yılın albümü ve en iyi pop albümü seçilmişti. 
     Yapımcılığını ABD'deki Türklerin duayeni ve Atlantic Plakçılık'ın kurucusu Ahmet Ertegün'ün Phil Ramone ile yaptığı Ray Charles'ın ''Genious and Friends'' adlı albümü de salı günü piyasaya çıkar çıkmaz kapışıldı. 
     Yine salı günü Atlantic'ten piyasaya çıkan ''Pure Genious'' adlı 164 şarkılık koleksiyon da şarkıcının hayranlarınca büyük beğeniyle karşılandı. 
     Ray Charles'ı bir bakıma keşfeden ve dünyaya tanıtan kişi olarak kabul edilen Ahmet Ertegün, Charles'ın ilk plağını yapmakla kalmamış, gerçek Ray Charles'ı ortaya çıkaran ''Mess Around'' adlı parçasını da sanatçıya vermişti. 
     Ray Charles'ın hayatını anlatan filmde de ünlü sanatçının en güvendiği kişinin Ertegün olduğu belirtiliyor. 
     
</TEXT>
</DOC>
