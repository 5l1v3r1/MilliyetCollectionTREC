<DOC>
<DOCNO> 398402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko05.html </URL>
<DATE> 2005/11/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Mitsubishi Lancer yenilendi 
</HEADLINE>
<TEXT>

     Sabancı Holding'e bağlı Adana'da kurulu TEMSA A.Ş. tarafından ithal edilen yeni ''Mitsubishi Lancer''in yenilendiği, tasarım ve donanımında yapılan değişikliklerle müşteri beklenlentilerine yanıt verilmesinin hedeflendiği bildirildi. 
     TEMSA A.Ş.'den verilen bilgiye göre, Mitsubishi Motors'un, yüksek mühendislik standartlarını motor sporlarındaki deneyimleriyle birleştirerek geliştirdiği modeli Mitsubishi Lancer yenilendi. 
     Otomotiv pazarında önemli bir paya sahip C segmentinde 30 yıllık başarılı bir geçmişe sahip Mitsubishi Lancer'ın yenilenen ön görüntüsünün daha sportif ve dinamik çizgilere sahip olduğu ifade edildi. İç kısımda yeni koltuk kumaşları ve titanyum görünümlü ön konsolun modern bir görünüm sergilediği, 1.6L motor seçeneğinde standart donanıma eklenen otomatik klima ile önde ve arkada sıkıştırma kontrollü elektrikli camların ise aracın konforunu daha da artırdığı belirtildi. 
     Ayrıca, daha yüksek donanım özellikleri sunan plus paketi içerisinde arka park sensörü, radyo-cd çalar, deri direksiyon simidi, deri vites topuzu ve isteğe bağlı olarak da spoilerin yer aldığı vurgulandı. 
     ''Yeni Mitsubishi Lancer''in dayanıklılık, geniş iç hacim, konfor ve stil bakımından kullanıcılarına güven veren ve olağanüstü tatmin edici bir sürüş deneyimi sunduğu kaydedildi. 
     
</TEXT>
</DOC>
