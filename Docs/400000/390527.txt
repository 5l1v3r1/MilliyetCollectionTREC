<DOC>
<DOCNO> 390527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur14.html </URL>
<DATE> 2005/10/28/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kibritle oynayan çocuk evini yaktı 
</HEADLINE>
<TEXT>

     
     Murat KİBRİTOĞLU ADANA, DHA 
     
ADANA’da, evde kibritle oynayan 4 yaşındaki Hakan Akyürek, koltukların üzerindeki gazeteleri tutuşturunca çevresini saran alevlerin içinde kaldı. Küçük çocuk komşuları tarafından kurtarılırken, alevlerin evi sarması üzerine banyoda mahsur kalan annesi 30 yaşındaki Meryem Akyürek, boğulma tehlikesi geçirdi. Yangının çıktığı evin ikinci katında oturan 45 yaşındaki Yasemin Özek ise alevlerin kendi evine sıçramasından korkarak, 2’nci kattan atladı. 
     Saat 10.00 sıralarında Yeni Yurt Mahallesi 12 Sokak'ta meydana gelen olayda, küçük Hakan, ağabeyi okula gittikten sonra ev içinde oynamaya başladı. Bulduğu kibriti yakmaya başlayan küçük çocuk, koltukların üzerindeki gazeteleri tutuşturdu. Bir anda alevlerin içinde kalan Hakan Akyürek, yaralanmadan çevrede dumanı gören komşuları tarafından kurtarıldı. Banyoda bulunan anne Meryem Akyürek ise yangını fark ettiğinde alevler yüzünden evden çıkamadı. Tekrar banyoya sığınan Akyürek, dumandan boğulmak üzereyken, itfaiye ekibi ile birlikte olay yerine gelen Büyükşehir Belediyesi Cankurtarma ekibi tarafından evin pencereleri kırılarak kurtarıldı. Baygın olarak evin dışına çıkarılan Meryem Akyürek, yaklaşık 20 dakika beklenen ambulans gelmeyince polis otosu ile hastaneye götürülmek istendi. Polis otosuna bindirilen genç kadın, yolda ambulansa aktarılarak Numune Hastanesi Acil servisine kaldırıldı. 
     
     2'İNCİ KATTAN ATLADI 
     Yangın çıkan evin ikinci katında oturan Yasemin Özek ise yangının kendi evine sıçramasından korkarak 2'nci kattan aşağı atladı. Ayakları kırılan Özek, uzun süre ambulans bekledikten sonra hastaneye götürülebildi. Evde yangını çıkardığı sanılan küçük Hakan ise yaşadığı şokun etkisi ile uzun süre sorulan sorulara cevap vermedi. 
     Yangını, çevredeki evlere sıçramadan söndürüldü. 
     
</TEXT>
</DOC>
