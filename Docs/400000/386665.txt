<DOC>
<DOCNO> 386665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko41.html </URL>
<DATE> 2005/10/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Toyota'nın dizel teknolojisi Türkiye'de... 
</HEADLINE>
<TEXT>

     Toyota, dizel motor seçeneklerini Türkiye pazarına sundu. 
     Toyota'nın direkt enjeksiyonlu 4 zamanlı yeni nesil dizel motorları D-4D, Toyota Corolla'nın Sedan, Hatchback ve Family SW versiyonları, Toyota Avensis, Toyota Corolla Verso, Land Cruiser Prado ve Toyota'nın pikap modeli Hilux'ta yer alıyor. 
     Toyotosa Genel Müdürü İbrahim Orhon, dizel motorların tanıtımı amacıyla düzenlenen toplantıda yaptığı konuşmada, binek otomobiller için dizel uygulamasını Toyota'nın özellikle Avrupa için geliştirdiğini, D-4D ürünü motorları üretmek için Polonya'da 120 bin kapasiteli bir motor fabrikası kurduğunu anlattı. 
     Avrupa'da dizel motor kullanımının toplam pazarın yüzde 46'sına vardığına dikkati çeken Orhon, Avrupa pazarını yakından izleyen Türkiye'nin de son 2 yıl içinde dizel motor kullanımında müthiş bir gelişme gösterdiğini, binek otomobil pazarında bu yılın Ağustos ayı itibariyle yüzde 35'lik bir paya ulaştığını kaydetti. 
     
     ''NİYE DİZELİ GETİRMEKTE GEÇ KALDIK '' 

     Buradaki eksikliklerinin dizel araç ürün gamı olduğuna işaret eden Orhon, Türkiye'ye dizeli getirmekte geç kalmalarını ise şöyle açıkladı 
     ''Bizim kutbumuzu belirleyen müşteri memnuniyeti. Bu nedenle biz dizel motorlarımızı getirmek için bir süre bekledik. Çünkü Avrupa standartlarında üretilmiş ileri teknolojiye sahip motorların kullanması gereken dizel yakıt Türkiye'de bulunmuyordu. Dolayısıyla hem Toyotasa mühendisleri bizi uyardılar hem de pazarda diğer bazı üreticilerin getirdikleri dizel motorlarda yakıt nedeniyle bazı sorunlar yaşadıklarını gözlemleyince, mevcut şartlar altında az da olsa müşteri memnuniyetsizliği yaşanabileceği için dizel motorlarımızı şartlar düzelene kadar getirmeme kararı almıştık.'' Bu dönemde Toyota mühendisleri ile yakıt kalitesindeki gelişmeleri incelediklerini, akaryakıt şirketleri ve Tüpraş ile işbirliği yaparak dizel yakıtın kalitesini artırmak, kükürt seviyesini düşürmek ve Türkiye'nin her yerinde kaliteli Avrupa standartlarında yakıtın yaygınlıkla bulunabilmesi için birçok girişim ve faaliyette bulunduklarını anlatan Orhon, bütün bu çalışmalar sonunda bir iki ay öncesine gelindiğinde, D-4D motorlar için gerekli kalitede dizel yakıtın Türkiye'de yaygınlıkla bulunduğuna kanaat getirdiklerini ve böylece dizel motorlar için yeşil ışık yaktıklarını kaydetti. 
     
     ''BİR MİKTAR ENDİŞEYİ HALA TAŞIYORUZ'' 

     Yakıt kalitesi ile ilgili bir miktar endişeyi hala taşıdıklarını ifade eden Orhon, ''Birçok akaryakıt istasyonunda yüksek kükürtlü düşük standartlı ve daha ucuz fiyatlı motorin bulunmaya devam ediyor'' dedi. 
     İbrahim Orhon, Toyotasa olarak orta vadedeki hedeflerinin binek otomobil pazarında yüzde 10 pazar payına ulaşarak ilk 3 marka içinde yer almak, uzun vadede Türkiye otomobil pazarında 1 numaraya yükselmek olduğunu belirtti. 
     Orhon, Toyota'nın bu yıl dünyada yüzde 9 büyüme ile 8.2 milyon satış adedine, 2010 yılında ise yüzde 15 pazar payına ulaşmayı hedeflediğini söyledi. 
     
     ''HİBRİT ARAÇLARI DA SUNMAK İSTİYORUZ'' 

     Soruları da yanıtlayan Orhon, tüm dünyada hibrit araçlara müthiş bir talep olduğunu, artan petrol fiyatlarının da bu talebi körüklediğini söyledi. 
     Orhon, ''Hibrit araçları Türkiye'ye getirmemiz için bir miktar üretim imkanlarının artmasını beklememiz lazım. Bize ulaşan hibrit müşteri talebi de fazla yok. Pazarımız buna hazır olunca hibrit araçları da burada pazara sunmak istiyoruz'' dedi. 
     Türkiye'de yüzde 40'lara varan dizel binek otomobillerin pazar payının Toyota'nın girmesiyle daha da artacağını ifade eden Orhon, ''Dizel satışlar orta vadede satışlarımız içinde yüzde 30-35 gibi bir oranda olabilir'' dedi. 
     Verilen bilgiye göre Toyota'nın dizel araçlarının anahtar teslim fiyatı 32 bin 500 YTL'den başlıyor. 

     
</TEXT>
</DOC>
