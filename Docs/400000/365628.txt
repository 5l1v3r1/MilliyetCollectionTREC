<DOC>
<DOCNO> 365628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/yazar/guclu.html </URL>
<DATE> 2005/07/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversiteye girmek daha da zor olacak 
</HEADLINE>
<TEXT>


Üniversiteye girmek gelecek yıllarda bugünkünden çok daha zor olacak. ÖSS sisteminde yapılan yeni değişiklikler, öğrencilerin dershaneye olan bağımlılığını daha da artıracak. Yeni mezunlar, eski mezunlara göre çok daha avantajlı olacak... 
Yeni kararlar, bir anlamda YÖK'ün de iflası oldu. 1997'de YÖK tarafından reform diye sunulan kararların bugün çöpe atılması ve bir anlamda yeniden eskiye dönüş, yeni kararların da uzun ömürlü olmayacağının sinyallerini verdi. 
ÖSYM Başkanı Yarımağan'ın dün açıkladığı kararlar içerisinde en çarpıcı olanı, yabancı dilden sınava girecek öğrencilerin, matematik ve fen testlerinden de sorumlu tutulmaları. Diğer alanlarda uzmanlık gerektiren sorulara ağırlık verilirken, yabancı dilde öğrencilerin dikkatini dağıtacak farklı alanlara yönlendirme, kesinlikle uzun ömürlü olmayacaktır. Bu yanlış yönlendirme yüzünden öğrencilerin dil konusundaki başarı düzeyleri düşerse, sorumlusu, bugün bu kararları alanlar olacaktır. 
Yeni sistem, liselerdeki okul içi başarıyı yükseltecek mi Evet demek çok zor. Ama okula devamlılığı artırabilir. 
ÖSYM Başkanı Yarımağan, 120 soruluk birinci bölüm sorularının, lise 1'de okutulan ortak derslere yönelik olacağını açıkladı. İyi güzel de, 4 yıllık liseden mezun olan öğrenciler, aradan yıllar geçtikten sonra, lise 1 konularına ne kadar vakıf olacaklar İlle de dershaneye mi gitmeleri gerekiyor Hani dershaneye olan bağımlılık azaltılacaktı .. 
Yeni sistem, soru sayısında bir değişiklik getirmiyor. Ama süre 15 dakika artıyor. Adaylar 195 dakika içerisinde isterlerse 120 soru, isterlerse 180 soruya cevap verecekler. 
Meslek lisesi mezunları kendi alanlarıyla ilgili fakültelere girmek isterlerse ya da lise mezunları açıköğretim ve iki yıllık fakültelerle yetinirlerse, sınavın 120 dakikalık bölümüne katılmaları yetiyor. Yok eğer tercih alanlarını genişletmek istiyorlarsa, o zaman 60 soruya da daha cevap vermeleri gerekiyor. 
Yeni sistemin getirdiği bir başka değişiklik ise alan dışı tercihleri adeta olanaksız hale getirmesi. Öğrencinin farklı alanlardan tercih yapabilmesi için farklı testleri cevaplaması gerekiyor ki mevcut zamanın yetmesi mümkün değil. 
Bu yıl ÖSS'ye girenlerin, şanslarını en iyi şekilde değerlendirmelerinde yarar var. Gelecek yıl her şey çok daha zor olacak. Bu yıl beğenmedikleri fakülteleri gelecek yıl hiç bulamayabilirler. Henüz tercihler sona ermeden bu durumu göz önünde bulundursunlar. 
Milliyet olarak bu konuda da sizlerin yanında olacağız. Salı günü, yeni sınav sistemi ne getiriyor, sizleri nasıl etkileyecek gibi sorularınıza yanıtlar ve tüm ayrıntılar A'dan Z'ye özel ekimizde yer alacak. Gelecek yıl sınava gireceklerin, gazetelerini şimdiden ayırtmalarında yarar var. 



</TEXT>
</DOC>
