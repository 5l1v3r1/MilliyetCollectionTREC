<DOC>
<DOCNO> 384453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun31.html </URL>
<DATE> 2005/10/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Yunanistan Rumları tanımak Türkiye'nin yükümlülüğü 
</HEADLINE>
<TEXT>

     Yunanistan Dışişleri Bakanlığı sözcüsü Yorgo Kumuçakos, ''Kıbrıs Cumhuriyeti'nin Rum kesimi tanınması ve gümrük birliği anlaşmasının tam olarak uygulanmasının, Türkiye'nin AB ile Müzakere Çerçeve Belgesi içinde, mevcut yükümlülükleri olduğunu'' söyledi. 
     Kumuçakos, düzenlediği basın toplantısında, Ankara'dan yapılan Kıbrıs ve gümrük birliğinin uygulanmasına ilişkin açıklamalara değindi. 
     Bu açıklamaların Türk tarafını bağladığını öne süren Kumuçakos, Yunan tarafının ölçüt olarak 25 AB üyesinin mevcut kararlarını aldığını belirtti. 
     Dönem Başkanı İngiltere'nin yaptığı açıklamanın ''hukuksal bağlayıcılığı'' olmadığını savunan Kumuçakos, Türkiye'nin Kıbrıs Rum kesiminin uluslararası teşkilatlara üyeliğine karşı vetosunu kullanabileceğini belirterek şunları söyledi 
     ''Bu husus uluslararası ilişkilerde doğal olarak mevcuttur, bu nedenle kabul ettik. Ancak tüm bağımsız devletler, yaptıkları tercihlerin sorumluluğunu üstlenirler. Türkiye'nin yaklaşımı da üyelik süreci içinde değerlendirilecektir.'' Sorular üzerine, ''Türkiye'nin, varlıkları uluslararası toplum tarafından sürekli kınanan, Kıbrıs'taki askeri birlikleri konusunda sorumluluk taşıdığını'' söyleyen Kumuçakos, ''Bu konu karmaşıktır ve Kıbrıs sorununun BM çerçevesindeki çözümüyle bağlantılıdır. Tüm bunlar, müzakere sürecinde de değerlendirilecektir'' diye konuştu. 
     Kumuçakos, sorular üzerine, ''Ege'deki Türk ihlallerinin iyi komşuluk ilişkileriyle kesinlikle bağdaşmadığını'' da söyledi. 
     Bu arada Yunanistan hükümet sözcüsü Teodoros Rusopulos da basın toplantısında Heybeliada Ruhban Okulu'nun açılması konusuna değinerek, ''Okulun açılması, Türkiye'nin AB'ye karşı yükümlülükleri arasındadır'' dedi. 
     
</TEXT>
</DOC>
