<DOC>
<DOCNO> 367120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur25.html </URL>
<DATE> 2005/08/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türkiye'nin en şişman erkeği 180 kiloya düştü 
</HEADLINE>
<TEXT>

     Türkiye’nin en şişman erkeği olduğu belirtilen Mustafa Özaçar, 320 kilodan 180 kiloya düştü. 
     Yaklaşık 6 ay önce yatalak halde getirildiği Sağlık Bakanlığı Okmeydanı Eğitim ve Araştırma Hastanesi’nde gördüğü 2 aylık tedavinin ardından taburcu olan Özaçar, sağlık kontrolleri için yeniden hastaneye geldi. 
     Hastanenin 5. Dahiliye Klinik Şefi Prof. Dr. Ziya Mocan, AA muhabirine yaptığı açıklamada, Özaçar’ın Bolu İzzet Baysal Devlet Hastanesi’nden İstanbul’a sevk edildiğinde 320 kilogram ile Türkiye’nin en kilolu insanı olduğunu, solunum ve kalp yetmezliği bulunduğunu hatırlattı. 
     Özaçar’ın hastanede yoğun bakımda gördüğü kalp ve böbrek yetmezliği tedavileriyle toparlandığını, ardından da zayıflama kürüne başlandığını hatırlatan Prof. Dr. Mocan, hastanın hastaneden taburcu olduğunda 190 kilograma düştüğünü kaydetti. 
     Prof. Dr. Mocan, Özaçar’ın evinde tamamen normal bir hayat sürdürmeye başladığını belirterek, "Bizim verdiğimiz zayıflama programını uygulamaya çalıştı. Bir miktar da başarılı oldu. Evinde geçirdiği süre içinde 8-10 kilogram kadar verdi. Şu anda 180 kilogram. 
     Hastanemize ilk geldiğinden bu yana 140 kilogram vermiş durumda" diye konuştu. 
     
     KONTROL İÇİN HASTANEYE ÇAĞRILDI 
     Mustafa Özaçar’ın sağlık kontrollerinin yapılması için hastaneye çağrıldığını anlatan Prof. Dr. Mocan, burada hastaya "check-up" yapıldığını, çok iyi durumda olduğunun belirlendiğini bildirdi. 
     Prof. Dr. Mocan, Özaçar’ın sıkı bir diyet programı uygulamadığını, sağlıklı yiyeceklerle beslenerek ve hareket ederek kilo verdiğini ifade ederek, ""Ayda 5-6 kilo vererek öncelikle 120-100 kilogram civarına inmeyi hedefliyoruz" dedi. 
     Obezitenin bir hastalık olduğunu vurgulayan Prof. Dr. Ziya Mocan, bu sorunun altında şeker, tansiyon, böbrek yetmezliği, ürik asit yüksekliği gibi rahatsızlıkların yattığını söyledi. Prof. Dr. Mocan, bu nedenle obezite hastalarının diyetisyenlere değil dahiliye uzmanlarına başvurmaları gerektiğini bildirdi. 
     
     "AĞZIMA ET KOYMADIM" 
     Mustafa Özaçar da, hastaneye ilk geldiğinde çok kötü bir durumda olduğunu, burada doktorların hayatını kurtardığını söyledi. 
     Hastaneden taburcu olduktan sonra Prof. Dr. Mocan’ın verdiği yiyecekleri yediğini anlatan Özaçar, "Hastaneden ayrıldığımdan beri ağzıma et koymadım, sebze, meyveyle beslendim, yürüyüş yaptım. Ormana, tarlaya gittim. Eti katiyen özlemedim. Hedefimiz öncelikle 100 kiloya kadar inmek" diye konuştu. 
     Mustafa Özaçar’ın kontrollerinin birkaç gün daha devam edeceği, 8 Ağustos Pazartesi günü hastaneden ayrılabileceği belirtildi. 
     
</TEXT>
</DOC>
