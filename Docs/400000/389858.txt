<DOC>
<DOCNO> 389858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo03.html </URL>
<DATE> 2005/10/26/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Hamile olduğunun farkına varmadan 7 ay boyunca maçlara çıktı... 
</HEADLINE>
<TEXT>

     Brezilya'nın Folha gazetesi, bir Brezilyalı bayan basketbolcunun, hamile olduğunun farkına varmadan 7 ay boyunca idman yapıp, maçlara çıktığını ve erken doğum yaptığını ileri sürdü. 
     Sao Paulo'da yayımlanan Folha gazetesinin haberine göre, Silvia Cristina Gustavo Rocha, geçen Mayıs'ta Portekiz'de forma giydiği Barreiro takımından ayrılmasından sonra ülkesine döndü. 
     Brezilya Bayan Milli Takımı ile geçen ay Copa America'ya katılan ve bu ay Sao Caetano takımıyla Sao Paulo'da düzenlenen bir turnuvada şampiyonluğa ulaşan Rocha, 17 Ekim'de karnı ağrıdığı için doktora gitti. 
     Habere göre, doktorların 7 aylık hamile olduğunu belirlediği Rocha, 20 Ekim'de Luis Ferdinand adı verilen bir erkek çocuk dünyaya getirdi. 
     Genç anne, Folha'ya yaptığı açıklamada, ''Hamile olduğum hiç aklıma gelmedi. Hiç bulantım olmadı. Sadece biraz kilo almıştım'' dedi. 
     Sao Caetona takımının antrenörü Norberto da Silva da, ''Bana biraz ağır görünüyordu ve tam formda değildi. Ama hamile olabileceği aklıma gelmezdi'' diye konuştu. 
     
</TEXT>
</DOC>
