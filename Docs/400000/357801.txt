<DOC>
<DOCNO> 357801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sondun04.html </URL>
<DATE> 2005/07/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Arnavutluk sandık başında 
</HEADLINE>
<TEXT>

     Arnavutlar, bugün genel seçimler için sandık başına gidiyor. 
     Oy sandıkları, yerel saatle 07.00'de TSİ 08.00 açıldı. Yaklaşık 2 milyon 800 bin seçmenin bulunduğu ülkede, 140 sandalyeli meclis için, 22 siyasi parti ve ittifak yarışıyor. 
     Seçimler, ülkenin NATO'ya katılma gayreti ve Avrupa Birliği ile ilişkileri açısından önem taşıyor. 
     Arnavutluk'ta daha önce yapılan seçimlerde usulsüzlükler olmuş, kaybeden partiler bunu hiçbir zaman kabul etmemişlerdi. Bu seçimlerde ise NATO ve AB, sadece serbest ve özgür seçimlerin ülkenin birliğe üyeliğinin yolunu açabileceğini vurgulayarak Arnavut yetkilileri uyardılar. 
     Kamuoyu yoklamalarına göre, oy oranları birbirine çok yakın olan sosyalist Başbakan Fatos Nano ile eski Devlet Başkanı ve Demokratik Parti lideri Sali Berişa'nın partileri seçimde önde gidiyor. Ilir Meta'nın liderliğini yaptığı Sosyalist Bütünleşme Hareketi'nin de seçim sonrası hükümeti oluşturmada önemli rol alabileceği belirtiliyor. 
     Gerek sosyalistler gerekse demokratlar, NATO ve AB ile bütünleşmeden, Washington ile iyi ilişkilerden ve Irak, Afganistan, Bosna gibi ülkelere asker gönderilmesinden yana. İki parti arasındaki ana ayrılık, Demokratik Parti'nin yatırımları teşvik için vergilerin yarı yarıya kesilmesini önermesi. 
     Seçimi, Avrupa Güvenlik ve İşbirliği Teşkilatı AGİT , Avrupa Konseyi ve sivil toplum kuruluşlarından 500 kadar uluslararası gözlemci izliyor. 
     Resmi sonuçların, yarın açıklanması bekleniyor. 
     
</TEXT>
</DOC>
