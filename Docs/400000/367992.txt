<DOC>
<DOCNO> 367992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun25.html </URL>
<DATE> 2005/08/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İran, nükleer faaliyetine yeniden başladı 
</HEADLINE>
<TEXT>

     İran'ın uranyum dönüştürme çalışmalarına yeniden başladığı bildirildi. 
     İran Atom Enerjisi Kurumu Başkan Yardımcısı Muhammed Saidi, gazetecilere yaptığı açıklamada, ''İsfahan'daki uranyum dönüştürme tesisi Uluslararası Atom Enerjisi Ajansı'nın UAEA denetimi altında faaliyetlerine başladı'' dedi. 
     İran hükümeti, AB ülkelerinin İran'ın nükleer programıyla ilgili sunduğu öneriyi kabul etmemişti. 
     UAEA, İran'a, ''denetim sistemini kurmadan önce, İsfahan'da herhangi bir çalışmaya başlamama'' çağrısında bulunmuştu. 
     
     İZLEME KAMERALARI YERLEŞTİRİLDİ 

     Uluslararası Atom Enerjisi Kurumu UAEK denetçilerinin, İran'ın İsfahan'daki nükleer tesisine izleme kameraları yerleştirdiği bildirildi. 
     İran televizyonu, "UAEK denetçileri birkaç dakika önce İsfahan tesisine izleme kameraları yerleştirdiler ve böylece oradaki uranyum dönüştürme faaliyetlerinin yolunu açtılar" dedi. 
     İran Atom Enerjisi Kurumu Başkan Yardımcısı Muhammed Saidi, bugün gazetecilere yaptığı açıklamada, "İsfahan'daki uranyum dönüştürme tesisi Uluslararası Atom Enerjisi Kurumu'nun denetimi altında faaliyetlerine başladığını" bildirmişti. 
     Bu arada, İran resmi haber ajansı İRNA da, tesiste faaliyetlerin yeniden başladığını doğruladı. 
     Ajansın haberinde, "Birkaç dakika önce uranyum dönüştürme tesisi faaliyetlerine yeniden başladı" denild0i. 
     
     AB ÖNERİLERİNE RESMEN YANIT 

     İran'ın, nükleer programıyla ilgili soruna çözüm bulunması için AB'nin yaptığı önerilere resmen yanıt verdiği bildirildi. 
     AB üyesi ülkelerin Tahran'daki diplomatları, bugün Reuters'a yaptıkları açıklamada, resmi yanıt mektubunun Fransa, İngiltere ve Almanya'nın Tahran büyükelçilerine iletildiğini, ancak mektubun içeriğini açıklayamayacaklarını belirttiler. 
     İran, dün AB'nin önerisini reddedeceğini açıklamıştı. 
     AB, İran'ın nükleer yakıt üretimi programından vazgeçmesi durumunda ekonomik ve siyasi destek vadetmişti. 
     
</TEXT>
</DOC>
