<DOC>
<DOCNO> 390390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun23.html </URL>
<DATE> 2005/10/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ahmedinecad İsrail'in haritadan silinmesi tüm İran'ın görüşü 
</HEADLINE>
<TEXT>

     İran Cumhurbaşkanı Mahmud Ahmedinecad, ''İsrail'in haritadan silinmesi'' yönündeki sözlerinin, ''bütün İran milletinin görüşü'' olduğunu söyledi. 
     Ahmedinecad, Tahran Üniversitesi'nde düzenlenen Kudüs Günü kutlamalarının başlamasından önce gazetecilerin soruları üzerine, İsrail'e ilişkin sözleri hakkında Batı medyası ve bazı Batılı yetkililerce yapılan açıklamaların bir değeri olmadığını ifade etti. 
     ''Benim sözlerim bütün İran milletinin görüşüdür'' diyen Ahmedinecad, ''doğru ve dürüst bir sözün çok yankı bulmasının doğal olduğunu'' kaydetti. 
     ''Batılı devletlerin politikasını ve siyonizmi'' eleştiren Ahmedinecad, ''bu güçlerin hayasızca hareket ettiklerini'' iddia etti. Ahmedinecad, ''egemen güçlerin bütün dünyayı kendilerine bağlamak istedikleri'' görüşünü savundu ve ''Onlar Filistin halkını katlederken hiçbir itiraz duymak istemiyorlar'' diye konuştu. 
     Ahmedinecad, iki gün önce ''Siyonistsiz Dünya'' başlıklı konferansta yaptığı konuşmada İsrail'i eleştirmiş ve İran İslam Devrimi lideri Ayetullah Humeyni'nin İsrail hakkındaki sözünü hatırlatarak, ''İmam'ın da dediği gibi İsrail haritadan silinmeli'' ifadelerini kullanmıştı. 
     
     
     'KUDÜS GÜNÜ'NDE İSRAİL VE ABD KARŞITI GÖSTERİLER 

     Bu arada, İran’da Ramazan ayının son cuma gününde düzenlenen "Kudüs Günü", İsrail ve ABD karşıtı gösterilere dönüştü. 
     Cuma namazının da kılındığı Tahran Üniversitesi’nin önünde toplanan binlerce İranlı, "İsrail’e ölüm", "Amerika’ya ölüm" sloganları attı ve nükleer enerji konusunda yönetime destek verdi. 
     Filistin halkına destek için düzenlenen Kudüs Günü gösterilerine, Cumhurbaşkanı Mahmud Ahmedinecad, Yargı Erki Başkanı Ayetullah Haşimi Şahrudi, Düzenin Yararını Teşhis Heyeti Başkanı Ali Ekber Haşimi Rafsancani ile Adalet Bakanı Cemal Kerimirad’ın yanı sıra çok sayıda din adamı katıldı. 
     Cuma namazını kıldıran Rafsancani, hutbede ağırlıklı olarak Filistin konusuna yer verdi. 
     "İran’ın fiziki olarak Filistin’de bulunmadığını" ifade eden Rafsancani, "Ama insani olarak onları destekliyoruz. Bundan sonra da desteklemeye devam edeceğiz" dedi. 
     Rafsancani, İran’ın Yahudilikle sorunu bulunmadığını belirterek, "Yahudilik de saygın bir semavi dindir. Bizim sorunumuz siyonizmdir. 
     Onlar, Filistin halkını acımasızca öldürüyor ve evlerini yıkıyor" diye konuştu. 
     İran’ın, Filistin sorununun çözülmesini istediğini belirten Rafsancani, "sorunun zorbalık ve tehditle çözülemeyeceğini" söyledi. 
     Rafsancani, "tüm insanlığın uyanık olmasıyla bu musibetin bölgeden uzaklaştırılacağını umduklarını" kaydetti. 
     Yargı Erki Başkanı Ayetullah Şahrudi de "İsrail’in devlet terörizminin en büyük örneği olduğunu" söyledi. 
     Şahrudi, "İsrail’in varlığı, sadece Filistin’i ve Ortadoğu’yu değil, bütün İslam dünyasını tehdit ediyor" diye konuştu. 
     İran İslam Devrimi lideri Ayetullah Humeyni, Ramazan ayının son cuma gününü, "İsrail’e karşı ve Kudüs’ün kurtuluşu için uluslararası mücadele günü" ilan etmişti. 
     İran’ın bütün şehirlerinde, Kudüs Günü dolayısıyla her yıl büyük gösteriler düzenleniyor. 
     
     'İSRAİL POLİTİKAMIZDA BİR DEĞİŞİKLİK YOK' 

     Öte yandan, İran Ulusal Yüksek Güvenlik Konseyi UYGK Genel Sekreteri Ali Laricani, İsrail politikalarında bir değişiklik olmadığını bildirdi. 
     İran öğrenci ajansı İSNA'nın haberine göre Laricani, "Cumhurbaşkanı Mahmud Ahmedinecad'ın İsrail hakkındaki açıklamalarının İran'ın atom bombası peşinde olduğunu gösterdiği" yönündeki iddiaları yalanladı. Ahmedinecad'ın İsrail'e ilişkin açıklamalarının ardından ortaya atılan iddiaların propaganda amaçlı olduğu görüşünü dile getiren Laricani, "İsrail'e karşı tutumumuz aynı, politikamızda bir değişiklik yok" dedi. 
     İran aleyhine iddia ortaya atanların, uluslararası camiada İran'ı zor durumda bırakmak istediklerini ifade eden Laricani, ABD ve İsrail yetkililerinin de İran rejimi hakkında "saygısız" açıklamalarda bulunduklarını iddia etti. 
     
</TEXT>
</DOC>
