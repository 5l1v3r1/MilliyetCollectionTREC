<DOC>
<DOCNO> 377749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko25.html </URL>
<DATE> 2005/09/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Konuta talep imarlı arsaları tüketti... 
</HEADLINE>
<TEXT>

     Konut kredisi faizlerinin düşmesiyle hareketlenen inşaat sektörünün, imarlı arsa sıkıntısına ve bu durumdaki arsaların fiyatlarının yükselmesine neden olduğu bildirildi. 
     TMMOB İnşaat Mühendisleri Odası İMO Adana Şube Başkanı Bahadır Acuner, son 7 yılın ''altın dönemini'' yaşayan inşaat sektörünün, lokomotif görevi nedeniyle diğer birçok sektörü peşinden sürüklemesinin sevindirici olduğunu ancak, arsa maliyetlerinin yükselmesinin spekülatörleri sevindirdiğini belirtti. 
     Mevduatlara uygulanan faizler ve dövizdeki düşüşün yanında konut kredi faizlerinin de 1.30'lara kadar gerilemesinin konuta olan talebi artırdığını, halkın eskiden olduğu gibi yeniden gayrimenkulu yatırım aracı olarak gördüğünü anlatan Acuner, şunları söyledi 
     ''Yıllardır para etmeyen emlak en gözde yatırım aracı oldu. 1 Ekim'de çıkması beklenen ve ipoteğe dayalı uzun vade ile kredi imkana tanıyan mortgate sistemi de piyasayı daha da hareketlendirecek. Ancak, son dönemlerde arsa fiyatları astronomik denilebilecek boyutlara ulaştı. Mortgate yasası çıkmadan bu konuda önlem alınmalı.'' Acuner, Toplu Konut İdaresi TOKİ ve belediyelerin konut üretmek yerine ucuz arsa üretmesi gerektiğini vurgulayarak, ''Aksi takdirde arsa spekülatörleri kazanırken, fiyatların tırmanışı da sürer. İmarsız arsayı ucuza kapatan kişi, imar geçtikten sonra kat karşılığı müteahhide verip büyük paralar kazanıyor'' dedi. 
     
     ''KAT KARŞILIĞI ORANI YÜKSELDİ'' 

     Bahadır Acuner, ucuza arsa alan bir kişinin bunu kat karşılığında müteahhide verdiğini, eskiden yüzde 30-35 arasında olan kat karşılığı oranının, konuta talep nedeniyle son dönemlerde yüzde 40 ile yüzde 45 arasında değiştiğini vurgulayarak, konuşmasını şöyle sürdürdü 
     ''Özellikle kentin gelişim bölgelerinde arsası olan kişi ömür boyu çalışmasa bile krallar gibi yaşayabiliyor. Bu nedenle arsaların imarını geçiren belediye meclislerine büyük görev düşüyor. İmar geçirilen her arsada kimin rantının olduğu araştırmalı. O rant, spekülatörlerin değil, halkın olmalı. Gelişmiş ülkelerde, imar geçirilen arsalardan halk, bizde ise belli bir zümre faydalandırılıyor. Toplu konutlar için ucuz arsa verilip, bu imkandan halkın faydalanması sağlanmalı.'' Acuner, Adana'da imarlı arsaların metrekare fiyatlarının 20 YTL'den başlayıp 500 YTL'ye kadar tırmandığını belirterek, bu tırmanış konut maliyetlerine de yansıdığına dikkati çekti. 
     İnşaat sektörünün sadece inşatla ilgili değil, perdecilerden döşemecilere kadar her meslek grubunu hareketlendirdiğini anlatan Acuner, önümüzdeki dönemlerde de bu hareketliliğin artarak devam edeceğini tahmin ettiklerini sözlerine ekledi. 
     
</TEXT>
</DOC>
