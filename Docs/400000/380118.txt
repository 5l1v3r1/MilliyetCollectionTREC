<DOC>
<DOCNO> 380118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/guncel/agun.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu karar çok tartışılacak 
</HEADLINE>
<TEXT>


İstanbul Büyükşehir Belediyesi'nin Göztepe Parkı'na cami yapma kararı tartışma yarattı. CHP'li başkan Öztürk, "İtiraz edeceğiz" derken, karar Topbaş'ın onayını bekliyor 

ŞENOL DEMİRCİ, MEHMET DEMİRKAYA İstanbul - Fotoğraf M. AKİF ERDEM - Milliyet Gökyüzünde MURAT ÖZTÜRK 

İstanbul Büyükşehir Belediye Meclisi, Kadıköy Göztepe Parkı'na cami yapma kararı aldı. Belediye Meclisi'nin 15 Eylül 2005'deki oturumunda, 10 bin metrekarelik parkın 2500 metrekarelik bölümü, AKP'lilerin oylarıyla "dini tesis alanı" olarak tahsis edildi. CHP'li Kadıköy Belediye Başkanı Selami Öztürk, karara itiraz edeceklerini söyledi. 

'Dini tesis alanına uygun' 
AKP'li İstanbul Büyükşehir Belediyesi'nin yetki alanındaki Kadıköy'ün yeşil alanlarının başında gelen Göztepe Parkı'na cami yapılması önerisi, önce Şehir Planlama Müdürlüğü'ne geldi. Şehir Planlama Müdürlüğü yaptığı değerlendirmede şu görüşü bildirdi 
"Parselin konumunun trafik yoğunluğu yaratmayacak şekilde 'dini tesis alanı' olmaya uygun olması ve bölgede dini tesis alanı eksikliğinin bulunması nedeniyle parselin ağaç yoğunluğunun en az olduğu kısmında mevcut yeşil dokuya zarar vermeyecek şekilde, 2500 metrekarelik bölümünün dini tesis alanı olarak düzenlenmesi müdürlüğümüz tarafından uygun mütalaa edilmektedir." 

Komisyon da onayladı 
Öneri daha sonra meclise gönderildi, ardından da İmar ve Bayırdırlık Komisyonu'na havale edildi. Komisyon da parka cami yapılmasına "olur" verdi. Komisyon raporunda, mülkiyeti şahıslara ait olan Göztepe Mahallesi'nde G22A02D pafta, 412 ada, 74 parselin Park ve Bahçeler Müdürlüğü tarafından fidanlık olarak kullanıldığı belirtildi. 
Raporda ayrıca, "Yeşil alanın küçük bir kısmını kullanarak yeşil alanı yapılaşmaya karşı korumak ve Bağdat Caddesi üzerindeki Galippaşa Camii'nin yarattığı trafik yoğunluğunu azaltmak amacıyla" tesis yapılmasının talep edildiğine dikkat çekildi. Komisyon, talebi uygun bularak Meclis'in onayına sundu. 15 Eylül 2005'te konuyu görüşen Belediye Meclisi de oy çokluğuyla parka cami yapılması teklifini kabul etti. 

İtiraz hakkı 
Karar Büyükşehir Belediye Başkanı Kadir Topbaş'ın onayına sunuldu. Topbaş'ın kararı veto ederek tekrar görüşülmesini telep etme hakkı bulunuyor. Başkan Topbaş'ın onaylaması durumunda, meclis üyelerinin 60 gün içerisinde yargı yoluyla karara itiraz hakları da var. 
Refahyol Hükümeti döneminde Taksim'e cami yapılması gündeme gelmiş, kamuoyunda tartışmalara neden olmuştu. 

Başkan Öztürk Maksatlı bir karar 

Kadıköy Belediye Başkanı Selami Öztürk, "CHP'lilerin karşı oyuna karşın, AKP'li üyelerin oylarıyla karar çıkmış. Ben bu ilçenin 15 yıllık başkanıyım. 'Göztepe Parkı'nın bulunduğu civarda camiye ihtiyaç var' şeklinde bir talep asla bize gelmedi. Burada cami yapılması, hem trafik açısından hem de yeşil alan kaybı bakımından uygun değil. Bu maksatlı bir karar" diye konuştu. Başkan Öztürk şöyle devam etti "Kadıköy'e illa ki de cami yapmak istiyorlarsa bize gelip yer sorsunlar, onlara tavsiyelerde bulunalım. Mesela Yenisahra'da bir alana cami yapılmasını istiyoruz, onlar benzin istasyonu yapmak istiyor." 
Bu karara belediyelerin, vatandaşların ve sivil toplum kuruluşlarının itiraz hakkı olduğunu belirten Öztürk, "Biz de bu hakkımızı kullanıp, karara itiraz edeceğiz. Kadıköylülerin yeşile sahip çıkma konusunda çok duyarlı olduklarını biliyorum. Umarım, Büyükşehir Belediye Başkanı Sayın Kadir Topbaş bu yanlış kararın altına imzasını atmaz" diye konuştu. 

CHP'li üyeler yargıya gidiyor 

İstanbul Büyükşehir Belediye Meclisi CHP Grup sözcüsü Can Özyedierler de öneriye ret oyu verdiklerini belirterek şunları söyledi "Camiye karşı değiliz, yeşilalanın katledilmesine karşıyız. Parkı korumak için cami yapılmak isteniyor. Çok enterasan. O zaman her parka cami mi yapacağız Yargıya başvurarak itiraz edeceğiz." 


</TEXT>
</DOC>
