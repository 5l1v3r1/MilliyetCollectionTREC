<DOC>
<DOCNO> 360885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/guncel/gun03.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'de özel operasyon 
</HEADLINE>
<TEXT>


FERİT DEMİR Tunceli DHA 

Tunceli-Erzincan karayolunu pazartesi akşamı kesen PKK'lı teröristlerce kaçırılan Jandarma Komando Er Coşkun Kırandi'nin kurtarılması için başlatılan operasyon genişliyor. 
Kutuderesi ve Pülümür Vadisi'ne helikopterlerle indirilen özel tim ve komandolar bölgeyi didik didik ediyor. Kobra helikopterleri dün sabah teröristlerin bulunduğu sanılan Nazimiye ilçesinin Dokuzkayalar ve Kutuderesi mevkiilerini bombalandı. Tunceli-Erzincan karayolunun Pülümür bağlantılı bölümünde güvenlik önlemleri alındı. 
Merkeze bağlı Batman köyü yakınlarında bir grup PKK'lının bulunduğu ihbarı üzerine Özel Harek t Şube Müdürlüğü timleri operasyon yaptı. Ormanlık alanı tarayan timler, teröristlerin kullandığı 2 mevziyi imha etti. 

'İddia doğru değil' 
Tunceli Valisi Mustafa Erkal, Tunceli-Pülümür karayolunda sivil araçların konvoyla götürüleceği yönündeki iddiaların doğru olmadığını kaydetti. Erkal, "Bölgede güvenlik önlemleri alınmıştır. Karayolu güvenlik içinde işlemekte ve sıkıntı yaşanmamaktadır" dedi. Eylem sırasında teröristlerin durdurduğu bir kamyonda bulunan Gökhan Güzel 22 , PKK'lılara sarılarak sözlü destek verdiği iddiasıyla sevk edildiği mahkemece tutuklandı. 

PKK Erin durumu iyi 

TUNCELİ DHA 
Terör örgütünün silahlı kanadı HPG adına, PKK çizgisinde Avrupa'da yayın yapan Mezopotamya Haber Ajansı'na yapılan açıklamada, Tunceli - Pülümür karayolunu kesen teröristler tarafından kaçırılan jandarma er Coşkun Kırandi'nin "güvenlikli bir bölgeye ulaştırıldığı" öne sürüldü. Kırandi'nin sağlık durumunun iyi olduğu belirtilirken, yol kesme eylemi sırasında halktan zorla para ve ziynet eşyası alınmadığı iddia edildi. 

İHD'den 'Bırakın' çağrısı 

ANKARA Milliyet 
İnsan Hakları Derneği Genel Başkanı Yusuf Alataş, PKK'nın kaçırdığı jandarma er Coşkun Kırandi'nin koşulsuz olarak, derhal serbest bırakılmasını istedi. Basın toplantısı düzenleyen Alataş, tırmanan çatışma ortamının ülkeyi hızla bir kaos ortamına sürüklediğini, bunun Türkiye'nin gelişmesinin önünde en büyük engel olduğunu söyledi. PKK'lılardan "silahlı gruplar" olarak söz eden Alataş, "Kırandi isimli yurttaşımız silahlı gruplarca kaçırıldı. Bu eylem bizleri son derece kaygılandırdı. Bu ve benzeri eylemler, çatışma ve gerilim ortamının artmasına neden olmakta. Kaçıran silahlı gruplara çağrıda bulunuyoruz Kırandi'yi derhal, koşulsuz olarak, zarar verilmeden, en kısa zamanda serbest bırakın. Bu, toplumun değişik kesimlerinin toplumsal barış arayışlarını umutlandıracaktır. Kimden gelirse gelsin çatışma ve saldırıları bu ülkenin gündeminden çıkarmalıyız" dedi. İnsan hakları kuruluşu olduklarını vurgulayan Alataş, "Her türlü özveriye hazırız. Kırandi'nin kurtarılması için üzerimize düşen bir şey varsa, seve seve yaparız" diye konuştu. 


</TEXT>
</DOC>
