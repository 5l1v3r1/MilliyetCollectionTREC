<DOC>
<DOCNO> 381965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo19.html </URL>
<DATE> 2005/09/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Malmö mağlup 2-1 
</HEADLINE>
<TEXT>

     Beşiktaş'ın UEFA'daki rakibi Malmö, İsveç Ligi'nde deplasmanda Göteburg'a 2-1 yenildi. Berg'in golüyle yenik duruma düşen Malmö, Alves ile eşitliği yakaladı. Ancak Alexandersson Malmö'yü yıkan isim oldu. 
     
     BEŞİKTAŞ’TAN UMUDA YOLCULUK... 

     Beşiktaş, UEFA Kupası 1. tur rövanşında 29 Eylül Perşembe günü İsveç’in Malmö takımıyla yapacağı karşılaşma için Malmö kentine gitti. 
     Beşiktaş Kulübü Asbaşkanı ve Futbol Şube Sorumlusu Kıvanç Oktay, Atatürk Havalimanı’nda hareket öncesi yaptığı açıklamada, zor bir dönemden geçtiklerini belirterek, "Beşiktaş bu türlü sıkıntıları hep atlatmıştır. Biz de moralimizi bozmuyoruz. Beşiktaş büyük kulüptür. 
     Malmö’de turu geçecek skoru elde edeceğimize ve kötü gidişe dur diyeceğimize inanıyorum" dedi. 
     Oktay, Ankaraspor maçı sonrası taraftarların gösterdiği tepki için "normal" yorumunu yaparken, "Beşiktaş taraftarı her zaman takımını sonuna dek desteklemiştir. Bize yine güvensinler ve desteklerini sürdürsünler" dedi. 
     Bir gazetecinin, "Kötü sonuçlar sonrası teknik direktör Rıza Çalımbay’ın arkasında duruyor musunuz " sorusuna ise Oktay, "Durmaya çalışıyoruz. Sadece hoca değil, birçok konunun arkasında durmaya çalışıyoruz. Önemli olan Beşiktaş’ın başarısıdır" şeklinde yanıt verdi. 
     
     VARDAR "BU MAÇTAN ÇOK ÜMİTLİYİM" 

     Beşiktaş Kulübü Yönetim Kurulu Üyesi Sinan Vardar, kendileri için çok önemli bir maça gittiklerini belirterek, "Beşiktaş her zaman zor anlarda devrim yapmıştır. Bu maçtan da çok ümitliyim. Oradan iyi bir sonuçla döneceğimize inanıyorum" diye konuştu. 
     Vardar, kulüp başkanı Yıldırım Demirören’in "Del Bosque’yi göndermekle hata yapmıştık" sözünün yanlış anlaşıldığını vurgulayarak, "Biz Rıza hocayla devam kararı almıştık ve devam ediyoruz. Başkanımız o lafı, ’O zaman hata yapmıştık, şimdi yapmayalım’ anlamında söyledi" dedi. 
     Malmö maçında da kötü bir sonuç almaları durumunda Rıza Çalımbay ile yollarını ayırıp ayırmayacakları yönündeki bir soruya ise Vardar, "Biz hiçbir zaman kötü sonucu düşünmüyoruz. Hep iyi sonuçla döneceğimizi umut ediyoruz" demekle yetindi. 
     
     SERGEN "TURU GEÇECEĞİMİZE İNANIYORUM" 

     Takım kaptanlarından Sergen Yalçın ise, Malmö’de önemli bir maça çıkacaklarını söyledi. 
     Amaçlarının turu atlamak olduğunu kaydeden Sergen, "Malmö güçlü bir ekip. Burada bizi yendiler. Biz rövanşta elimizden geleni yapıp, turu geçecek skoru elde edeceğimize inanıyorum" dedi. 
     Bu arada, başarısız sonuçların ardından takıma yeniden menajer olarak döneceği spekülasyonları yapılan Sinan Engin’in de kafileyle birlikte Malmö’ye gitmesi dikkat çekti. 
     Kafilede kulüp başkanı Yıldırım Demirören ve siyah-beyazlı yöneticiler de bulunuyor. 
     
     4 FUTBOLCU YOK 

     Turkcell Süper Ligi ve UEFA Kupası’nda üst üste aldığı başarısız sonuçlarla oldukça sıkıntılı bir dönem geçiren Beşiktaş’ta, Malmö kafilesinde 4 futbolcu yer almıyor. 
     İstanbul’daki ilk maçı 1-0 yitiren Beşiktaş’ın Malmö kafilesinde Pancu, Mustafa, Volkan ve Ramazan dışında bütün oyuncular bulunuyor. 
     Beşiktaş, Malmö maçı hazırlıklarını bu akşam yapacağı idmanla sürdürecek. 

     
</TEXT>
</DOC>
