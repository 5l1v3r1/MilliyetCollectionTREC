<DOC>
<DOCNO> 398110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/siyaset/axsiy02.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorum'da iki istifa 
</HEADLINE>
<TEXT>


Kasasında kayıtsız hamiline çekler bulunan Çorum Belediye Başkan Yardımcısı Seven ile rüşvet karşılığı kat izni verdiği iddia edilen İmar Komisyonu Başkanı Yıldırım istifa ettirildi 

ABDULLAH KARAKUŞ Ankara 


Milliyet'in ortaya çıkardığı AKP'li Çorum Belediyesi'ndeki skandal, iki istifayla sonuçlandı. Başbakan Recep Tayyip Erdoğan'ın olaya el koymasının ardından, kasasında kayıtsız hamiline çekler bulunan Belediye Başkan Yardımcısı Selim Seven ile rüşvet karşılığı kat artışına izin verdiği iddia edilen Belediye İmar Komisyonu Başkanı Nurettin Yıldırım, "partinin daha fazla yıpratılmaması" için istifa ettirildi. 
Erdoğan'ın "Partiyi yıpratacak olaylara izin verilmemeli, yolsuzlukların üzerine gidin" talimatı çerçevesinde skandalı inceleyen AKP yönetimi taraflarla görüştü. Ortada usulsüzlük olduğunu belirten yönetim, partinin daha fazla zarar görmemesi için istifa mekanizmasının çalıştırılmasını istedi. Bu çerçevede Seven ve Yıldırım dün istifa etti. 

'Herkesi uyardık' 
Partinin belediyelerden sorumlu Genel Başkan Yardımcısı Nihat Ergün, "Doğrusu buydu. Arkadaşlar çok itham altında kaldı. Parti açısından da iyi oldu" dedi. 
Her iki ismin, hem istifa etmek istediğini, hem de bu yönde telkinde bulunulduğunu belirten Ergün, "Biz de istifanın doğru olacağını söyledik. Belediye başkanına, il başkanına ve çalışanlara bundan sonra dikkatli olmalarını söyledik. 'Kamuoyunda yanlış anlaşılmalara meydan verecek işlere girmeyin' dedik" ifadesini kullandı. 

Olay nasıl ortaya çıkmıştı 

Bahçelievler Mahallesi'nde inşaat sahibi emekli öğretmen Zehra Tuncel, belediyede rutin incelemelerde bulunan mülkiye müfettişlerine yazılı şik yette bulundu. Tuncel dilekçesinde "belediyenin inşaat sahiplerine haksız kat artışı izni verdiğini" öne sürdü. Şik yet üzerine harekete geçen müfettişler, Seven'in makam odasında inceleme yaptı, kasada çok sayıda kişinin isminin ve karşısında çek bedellerinin yazılı olduğu bir kayıt defteri bulundu. Çeklerin bedeli yaklaşık 370 bin YTL idi. Kasada "AKP il başkanlığı" yazan bir zarfın içinde de 5 bin YTL'lik bir çek ele geçirildi. Müfettişlerin hazırladıkları rapor doğrultusunda "rüşvet" soruşturması başlatıldı. 


</TEXT>
</DOC>
