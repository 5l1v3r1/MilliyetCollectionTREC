<DOC>
<DOCNO> 375709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun34.html </URL>
<DATE> 2005/09/05/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Filistin'de Müslüman araplar Hıristiyan arap köyüne saldırdı... 
</HEADLINE>
<TEXT>

     Filistin’de, bir grup Müslüman Arap, Ramallah yakınlarındaki, Hıristiyan Arapların yaşadığı Taybeh kasabasına saldırdı. 
     Filistin polisi, saldırıya, Müslüman Arap bir kadınla Hıristiyan Arap bir erkeğin aşk ilişkisinin neden olduğunu, kadının ailesince öldürüldüğünü belirtti. 
     Taybeh’te hafta sonu meydana gelen olaylardan sonra, Filistin Özerk Yönetimi güvenlik güçlerinin, bölgede geniş güvenlik önlemi aldıkları ve durumun sakin olduğu belirtiliyor. 
     Verilen bilgiye göre, Ramallah yakınlarındaki Müslüman köyü Deir Jarir’den 30 yaşlarındaki bir kadın, Taybeh’ten Hıristiyan bir Arap’la ilişki kurdu. Bu "yasak" ilişkinin ortaya çıkması üzerine, ailesi kadını "zehir içmeye zorlayarak" geçen hafta öldürdü. Kadının, aile tarafından gizlice gömüldüğü kaydedildi. 
     Olayın duyulması üzerine, Filistin polisi soruşturma açma kararı aldı. 
     Aile, olayın herkes tarafından duyulacağı gerekçesiyle soruşturmaya karşı çıktı, cesedin otopsi için gömüldüğü yerden çıkarılmasına da öfkelendi. 
     Aynı köyden 500’den fazla Müslüman Arap, hafta sonu, Hıristiyan Arap gencin yaşadığı Taybeh’e saldırdı. Bazı evleri benzin dökerek ateşe veren, bazı evleri de yağmalayan grubun, bir Meryem Ana heykelini de tahrip ettiği bildirildi. 
     Filistin’de Müslüman ve Hıristiyan Araplar arasındaki aşk ilişkileri, her iki toplum tarafından genellikle olumsuz karşılanıyor. 
     Geçen aylarda da yine Ramallah bölgesinde bir Hıristiyan genç kız, Müslüman Arap genciyle girdiği ilişki nedeniyle babası tarafından başına demirle vurularak öldürülmüştü. 
     
</TEXT>
</DOC>
