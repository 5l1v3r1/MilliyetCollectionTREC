<DOC>
<DOCNO> 364172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur34.html </URL>
<DATE> 2005/07/25/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İngiliz gazetecilerle polisler arasında tartışma 
</HEADLINE>
<TEXT>

     Adana’da, sokak çocuklarına yönelik program yapan İngiliz Channel 5 kanalı elemanları ile çekime izin vermeyen polisler arasında gergin anlar yaşandı. 
     Adana Emniyet Müdürlüğü Çocuk Şubesi’nde görevli polisler, kentin en işlek merkezlerinden Ziyapaşa Bulvarı’nda, kamerayla çalışan çocukları görüntüleyen Channel 5 kanalı muhabirlerinin yanına gelerek, çekim yapmamalarını istedi. 
     Yabancı televizyonculara, Türkiye’de küçük yaştaki çocukların çalıştırılmasına yasaların izin vermediğini bildiren polis ekibi, görüntüleri çekilen çocukları olay yerinden uzaklaştırmak istedi. 
     Bunun üzerine, İngiliz muhabirler çocukların ellerinden tutarak gitmelerine izin vermek istemedi. 
     Polisin, çocukları ekip otosuna alması üzerine İngiliz muhabir Lucy Thwaite de çocuklarla birlikte ekip otosuna binerek, Adana Emniyet Müdürlüğü’ne gitti. 
     Polis yetkilileri, AA muhabirine yaptığı açıklamada, İngiliz televizyon kanalının çekim izninin bulunup bulunmadığını öğrenmeye çalıştıklarını belirterek, muhabirleri engellemekteki amaçlarının İngiliz gazetecilerin çekim yapma nedenlerini öğrenmek ve çocukları korumak olduğunu kaydettiler. 
     İngiliz kadın muhabirin kendi isteğiyle polis merkezine geldiğine dikkat çeken yetkililer, şunları kaydettiler 
     "Sokak çocuklarına yönelik önemli çalışmalar yaptık. Sokakta çalışan çocukları toplayarak rehabilitasyon merkezlerine yönlendiriyoruz. Ayrıca aileleriyle görüşerek sokakta çalışmalarını engelliyoruz. Sadece Adana’da değil, Türkiye genelinde sokak çocuklarına yönelik olumlu çalışmalar yapılırken, bu tür görüntülerin dünya medyasında yayınlanmasını doğru bulmuyoruz." 
     
</TEXT>
</DOC>
