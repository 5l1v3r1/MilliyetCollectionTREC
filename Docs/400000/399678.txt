<DOC>
<DOCNO> 399678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy04.html </URL>
<DATE> 2005/12/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'de "alt kimlik" yüzde 20 kota için atakta 
</HEADLINE>
<TEXT>

     AKP’de parti yönetimince büyük kongre takvimi belirlenirken, kadın kolları da Başbakan Recep Tayyip Erdoğan’ın desteğiyle yönetim organlarında, kadınların temsil oranının yüzde 20’ye yükseltilmesi hedefiyle atağa geçti. 
     AKP yönetimince teşkilata, "Şu andan itibaren bizim lügatimizde erken seçim ifadesi yasaklanmıştır. Seçimler 2007’de zamanında yapılacaktır. Ancak 2006 büyük kongre, 
     dolayısıyla parti içi seçimlerin yılıdır" denilerek, büyük kongre takvim sürecinin işlemeye başladığı ilan edildi. Bu çerçevede belde, ilçe, il kongrelerinin ardından 2006 sonbaharında büyük kongre olmak üzere 2006 yılı, parti içi kongre süreci olarak geçirilecek. 
     
     GÜVENCELERİ ERDOĞAN 
     Büyük kongre sürecine start verilmesiyle birlikte AKP kadın kolları da kadınların parti yönetiminde daha aktif yer almaları için çalışma başlattı. Kadın kolları, kongreler sürecinde yönetim organlarında kadınların temsil oranının yüzde 20’ye yükseltilmesini hedef olarak önüne koydu. 
     Başbakan Erdoğan da parti tüzüğüne bu hedefin bir kota uygulaması olarak konulmasını uygun görmemekle birlikte partinin Türkiye çapındaki her kademesinde yönetim organlarında kadınların yüzde 20 oranında temsili talebine destek verdi. Erdoğan, Kadın kollarının yüzde 20 oranında temsil talebine, "Siz kongrelerde mücadelenizi verin. 
     Engelleme olursa güvenceniz benim" diyerek destek verdi. 
     Kadın kollarının bir önceki kongrede, "Erkek egemen teşkilatın engellemesi" nedeniyle geçekleştirilemediğinden yakındığı kadınların yüzde 20 temsil oranının yanı sıra 2007 seçimlerinde her ilden 1 kadın milletvekili olmak üzere 81 ilden 81 kadın milletvekiliyle temsilini talep ediyor. 
     
     ÖNCE PARTİ SONRA MECLİS 
     Üyelerinin yüzde 90’ı türbanlı olan Kadın kolları ayrıca kongre sürecinde parti içi organlarda türbanlıların temsili için de çaba gösterecek. Parti içi yönetim organlarını türbanlı temsili için ilk aşama olarak gören Kadın kolları, 2007 seçimlerinde, mümkün olmaması durumunda da bir sonraki seçimlerde türbanlıların da milletvekili olarak temsillerinin sağlanmasını hedefliyor. Her kademede yüzde 20 oranında kadın temsiline açık desteğini belirtmesine karşın Erdoğan, türbanlılar konusunda henüz açık bir görüş ifade etmedi. 
     
</TEXT>
</DOC>
