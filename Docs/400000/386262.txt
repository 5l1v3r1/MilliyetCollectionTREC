<DOC>
<DOCNO> 386262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/spor/ydilmen.html </URL>
<DATE> 2005/10/13/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Hedefe giden yol meşrudur 
</HEADLINE>
<TEXT>



Dün gibi hatırlıyorum. Danimarka maçı öncesi Beylerbeyi'nde, Fatih Terim uzun bir basın toplantısı yapmıştı. Önümüzdeki 3 maçta 7 puan hedeflediğini söyleyerek, bunun yeterli olacağını açıklamıştı. Terim'in kafasına silah dayasanız 3 maçta 7 puanın 'y'sini bile ağzına almazdı. Şartlar ve hazırlıksız yakalanması bu sözlere ve gerçeğe itti Terim'i. Oynadığı 3 maçta da Fatih Terim prensiplerini çiğneyerek puan için kadro yaptı. Bir kere kendi prensiplerini uygulamak için şans buldu, onu da 3 rakipten daha iyi olan Almanya'ya karşı kullandı. Bu sınavda da futbol olarak iz bıraktı. Gerçek Fatih Terim düşüncesi ve önümüzdeki yıllarda göreceğimiz futbol, Olimpiyat Stadı'nda sahne almıştı 
Dünkü maç için şöyle oynadık, böyle oynadık demek doğru değil. Bütün halkımız, federasyon başkanımız, yönetim kurulu, oyuncularımız, Fatih Terim ve ekibi mutlu. Ama teknik heyetimiz ve Fatih Hoca aynı zamanda mutlaka tedbirli ve düşünceliydi. Çünkü dün Milli Takımımız enteresandır, uluslararası çapta çok futbolcumuz olmasına rağmen maçın ağırlığını iyi kaldıramadı. İlk yarıda hiç pozisyon yok, ikinci devrede 15-20 dakikada 3-4 net pozisyon ve gol... Son bölümlerde disiplinden kopan Arnavutluk savunmasına karşı pozisyona girmemiz gerekirken paniğe kapılmamız... Bunlar, Fatih Terim'i mutlu olurken de, düşündürmüş ve üzmüştür. 
İlk yarıda ikinci devredeki gibi Halil'e destekçi bir forvet olsaydı Arnavutluk defansı bu kadar rahat edemezdi. Nihat, Halil'in yanına gelince Emre ve Tümer de katıldı rakip savunma, adam paylaşımında ciddi hatalar yaptı ve pozisyonlar bulduk. Elbette Emre ve Nihat'ın 45 dakikalık kondisyonları var. Arnavutluk takımı bütün riskleri bir kenara atarak işini yaptı ve kapasitesini zorladı. Milli Takımımız, 45 ile 60 arası çok iyi hücum pres yaparak Arnavutluk'u hataya zorladı ve 15 dakika iyi futbol oynadı. 75 dakikalık bölümde ise maçın gerginliğini kaldıramadı. Bu grupta ikinci olmaz başarıdır. Play-Off'u geçeceğimizi umuyorum. 



</TEXT>
</DOC>
