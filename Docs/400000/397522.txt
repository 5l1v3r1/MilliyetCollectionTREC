<DOC>
<DOCNO> 397522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/axspo01.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa değişiyor 
</HEADLINE>
<TEXT>


Beşiktaş'taki Tüzük Tadil Komitesi, yapılması düşünülen yeniliklere son şeklini veriyor. Buna göre, yönetimler artık fazla borçlanamayacak. Ayrıca, başka takım tutanların üyelikleri engellenecek 

BİLAL MEŞE 


Beşiktaş Divan Kurulu'nun girişimiyle kurulan Tüzük Tadil Komitesi, siyah - beyazlılarda adeta devrim sayılabilecek bir takım değişikliklere imza atacak. 
Yapılacaklar konusunda 2-3 aydır çalışma içinde bulunan komite, ilk olarak, kulübün büyük bir derdi olarak görünen borçlanmalara set çekmeyi amaçlıyor. Son dönemde aşırı harcama ve borçlanma olduğunu gören siyah - beyazlılar, bunu önlemek için çare arayışına girdi. Bunu, "Beşiktaş'ın Anayasası" olarak gösterilen tüzükle çözümlemeyi düşünen komite, borçlanmayı sınırlayan bir maddeyi gündeme getirecek. Buna göre yönetimler, aldıkları borcun miktarını aşamayacak. 
İkinci bir düzenleme de, başka takımın taraftarı olanların, Beşiktaş'a üye olmasını engellemek olacak. Halen kongre üyesi olarak görülen kişiler için de geniş araştırma yapılacak, kulüp içinde bulunan Galatasaray, Fenerbahçe ve Trabzonspor ile diğer takım yandaşları temizlenecek. Komitenin, şu anda son rötuşları yaptığı, bir ay içinde tüzüğün son şeklini alacağı belirtildi. 
Beşiktaş'ta ayrıca, 2003-04'te kaçan şampiyonluğun da hesabı sorulacak. Dedikoduların ortadan kalkması amacıyla bir komisyon kuracak olan siyah - beyazlılar, burada giden şampiyonluğu sorgulayacak. 

Gençlerin önü açık 

CENGİZ MALGIR 

Rıza Çalımbay döneminde zaman zaman A takımla birlikte antrenmanlara çıkan gençlerin yıldızı, Jean Tigana'nın gelişiyle yeniden parladı. İki haftadır çalışmalarda yer alan Nail, Rıza, Mehmet Sedef, Adem ve Hakan, Fransız çalıştırıcının gözüne girebilmek için uğraş veriyor. Gaziantepspor ile oynanan son karşılaşmada da Nail'e fırsat veren Tigana'nın bu tavrı, genç futbolcuları daha da şevklendirirken, motivasyonlarını da artırdı. Beşiktaş Teknik Direktörü'nün, kalan maçlarda diğer isimlere de şans tanıyacağı ifade edildi. 

Şimdi de Kleberson 

Beşiktaş'taki sakatlar kervanına dün de Brezilyalı futbolcu katıldı. Sambacı'nın oynayıp oynamayacağı yarın belli olacak 

CENGİZ MALGIR 

Beşiktaş'ın dün yaptığı antrenmanda Kleberson sakatlandı. Sol arka adalesinde ödem oluşan Brezilyalı futbolcunun Acıbadem Hastanesi'nde MR'ı çekildi. Siyah - beyazlıların sağlık kurulu, Sambacı'nın Sivas maçında oynayıp oynamayacağının yarın belli olacağını açıkladı. 
Teknik Direktör Jean Tigana yönetiminde basına kapalı bir çalışma yapan Kartal, taktik ağırlıklı bir antrenman programı uyguladı. İdmana, sakatlıkları bulunan Tayfur Havutçu, Gökhan Zan, Ahmet Dursun, Pancu ve Youla katılmazken, Sergen ise arkadaşlarından ayrı hafif bir koşu yaptı. 
Fransız teknik adam, akşam yapılması planlanan günün ikinci antrenmanını ise iptal etti. 

Tigana kararsız 

Beşiktaş Teknik Direktörü Tigana, futbolcuların istikrarsızlığından dolayı kararsızlığa düştü. Fransız teknik adam, önceki gün Asbaşkan Kıvanç Oktay ile yeniden bir araya geldi. Siyah - beyazlı ekipte yer alan futbolcuların çoğunluğunun aynı ayarda olduğunu vurgulayan Tigana, "Bugün çok iyi görünen, bir sonraki maçta kötü oynuyor. Daha önce iyi oynamayan, bir bakıyorsunuz daha sonra en iyiler arasında kendini gösteriyor. Ne yapacağımı bilmiyorum" dediği öğrenildi. Öte yandan menajerler, PAOK'tan ayrılacağını açıklayan Fatih Akyel'i Beşiktaş'a önerdi. 

Konferansta ağır toplar 

Serencebey Gazetesi tarafından düzenlenecek olan "İdeal Beşiktaş" Konferansları'nın ilki, 30 Kasım Çarşamba günü yapılacak. Konferansa, Onursal Başkan Süleyman Seba ve Şeref Bey'in kızı Handan Onur da katılacak. Eski başkan adaylarından Hasan Arat, İhsan Kalkavan, Fikret Orman ve Divan Kurulu Başkanı Şeref Nasır söz alacağı konferansın son oturumunu ise İstanbul Üniversitesi Rektörü Prof. Dr. Mesut Parlak yönetecek. 

Özdilek yalnız değil 

İsviçre ile oynanan milli maç sonrasında olaylara karıştığı için istifa eden Antrenör Mehmet Özdilek'e, Beşiktaş sahip çıktı. Yazılı bir açıklama yapan Divan Kurulu, üyeleri arasında yer alan Özdilek'in, tek sorumlu olarak gösterilmesinin insaf ölçüleri dışında olduğu belirtildi. Açıklamada şu ifadelere yer verildi "Hepimiz sorumluluklarımızın bilincine varamadığımızdan, bizlere acı bir ders olan son İsviçre maçındaki olayların nedeni olarak Mehmet Özdilek'in kurban seçilmesini, esas suçluların koruma altına alınmasını kınıyoruz." 



</TEXT>
</DOC>
