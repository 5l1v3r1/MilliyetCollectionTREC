<DOC>
<DOCNO> 398036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur33.html </URL>
<DATE> 2005/11/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Eğitim-Sen eylemine polis müdahalesi 
</HEADLINE>
<TEXT>

     Eğitim Sen üyeleri, topluca viziteye çıkarak "hizmet üretmeme" eylemi yaptı. 
     Sendika üyeleri ile kendilerine destek veren bazı sendika ve sivil toplum örgütlerinin temsilcileri, Kolej Kavşağı’nda toplandı. Ziya Gökalp Caddesi’nde Kızılay’a yürüyerek basın açıklaması yapmak isteyen Eğitim Sen üyelerine polis izin vermedi. 
     Bir süre Çankaya Belediyesi önünde bekleyen sendika üyeleri, daha sonra belediye ile Kurtuluş Parkı arasından geçen caddeye inerek yolu trafiğe kapattı. 
     Polisin, "Kolej kavşağını işgal eden Eğitim Sen üyeleri, yaptığınız eylem, Toplantı ve Gösteri Yürüyüşleri Yasası’na aykırı. Hastane yolunu işgal ediyorsunuz. Lütfen yolu boşaltın" anonsuna sendika temsilcileri, "Hastane yolunu açıyoruz, bizim yolumuzu açmıyorsunuz. Demokratik hakkımızı engelliyorsunuz" karşılığını verdi. 
     Caddede oturma eylemi yapan gruptakiler, "Barikat kalsın yürüyüş başlasın", "Hastane yolunu kapatmayın" sloganları attı. 
     Polisin, kortejin yanında zincir kurarak, Ziya Gökalp Caddesi’nde basın açıklaması yapılmasına izin vermesiyle sendika üyeleri yürüyüşe başladı. Bu arada göstericilerin, yolu Kızılay yönünde trafiğe kapatarak yürümek istemesi nedeniyle başlayan itişmeler bir süre sonra arbedeye dönüştü. Gruptakiler bayrak sopalarını kullanırken, çevik kuvvet polisi ise kalkanları ile karşılık verdi. 
     Arbedenin yatışmasının ardından, polisin yolu barikatla kapatması üzerine, gruptakiler tekrar caddeye oturarak, "Öğretmene uzanan eller kırılsın" sloganı attı. 
     Eğitim Sen Ankara Şubeler Sözcüsü Özgür Bozdoğan, burada yaptığı açıklamada, demokratik haklarını kullanarak basın açıklaması yapmak istediklerini, ancak "saldırıya" uğradıklarını öne sürdü. 
     Toplumun içinde bulunduğu ekonomik, sosyal ve politik sorunların eğitim ve bilim emekçilerini de olumsuz etkilediğini söyleyen Bozdoğan, "Yıllarca eğitim ve bilim emekçilerinin sorunlarını görmezden gelenler, eğitim emekçilerinin eşit, parasız, nitelikli eğitim ve insanca yaşam talebiyle alanlara çıkmasını engellemeye çalışıyor" dedi. 
     Dün İstanbul’da "Büyük Eğitimci Yürüyüşü" başlattıklarını anımsatan Bozdoğan, taleplerini, "sınıf mevcutlarının 24’e indirilmesi, ek ders ücretlerinin artırılması, sözleşmeli öğretmenlerin kadroya alınması, tüm eğitim çalışanlarına eğitime hazırlık ödeneği verilmesi, çalışma yaşamının demokratikleştirilmesi, öğrencilere 5. sınıfa kadar süt hakkı sağlanması ve tüm çocukların yılda 2 defa sağlık taramasından geçirilmesi" olarak sıraladı. 
     Bozdoğan, "Büyük Eğitimci Yürüyüşü"ne katılan sendika üyelerinin katılımıyla, yarın Ankara’da kitlesel bir eylem gerçekleştireceklerini söyledi. 
     Gruptakiler, açıklamanın ardından dağıldı. 
     
</TEXT>
</DOC>
