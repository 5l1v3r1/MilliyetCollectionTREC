<DOC>
<DOCNO> 390572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/dunya/axdun02.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat, Rice ile görüştü 
</HEADLINE>
<TEXT>


KKTC lideri, ABD Dışişleri Bakanı Rice'tan, 'izolasyonun kaldırılmasına yönelik adımların sürmesini' istedi 

YASEMİN ÇONGAR Washington 


KKTC Cumhurbaşkanı Mehmet Ali Talat, dün ABD Dışişleri Bakanı Condoleezza Rice ile makamında görüştü ve Kıbrıs Türkleri üzerindeki izolasyonun kaldırılması yönündeki Amerikan adımlarının sürdürülmesini istedi. Yarım saat süren görüşme öncesinde kameralar önünde el sıkışan Rice ve Talat, birlikte açıklama yapmadılar. Ancak Talat daha sonra ABD Dışişleri binasının önünde gazetecilere hitap etti. 
"İzolasyonun kaldırılmasını istedik. Bunu, Kıbrıs sorununun çözümü için istediğimizi, gerekçeleriyle izah ettik" diyen KKTC lideri, "ABD'den somut vaat var mı " sorusunu ise, "ABD'nin tavrı zaten belli. Bu davet de bunun göstergesi, ABD'nin bugüne kadarki açılımlarını artırarak sürdürmesini talep ettik" diye yanıtladı. 

'Bay Talat'a övgü 
Talat, Washington'da önceki gün yaptığı açıklamada ise, "Sihirli gelişme, doğrudan uçuşlar olacaktır" diyerek, ABD'nin Ercan Havaalanı'nı kullanan uluslararası uçak seferleri başlatmasını ifade etmişti. 
Çözümü hedeflemeyi sürdüreceklerini ve Annan Planı'nın halen masada bulunduğunu vurgulayan Talat, planda değişiklik isteyen varsa, bu önerisini Genel Sekreter'e sunması gerektiğini vurguladı. 
Rice'ın ise, "Kıbrıs Türk Toplumunun Lideri" sıfatıyla ağırladığı, "Bay Talat" diye hitap ettiği Talat'a, adanın birleşmesinden yana çabalarına ilişkin takdirlerini ilettiği ve bu çabaların sürmesini dilediği öğrenildi. 


</TEXT>
</DOC>
