<DOC>
<DOCNO> 389019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/soneko13.html </URL>
<DATE> 2005/10/23/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Çukobirlik avans fiyatını arttırdı 
</HEADLINE>
<TEXT>

     Çukurova Pamuk, Yerfıstığı ve Yağlı Tohumlar Tarım Satış Kooperatifleri Birliği'nin ÇUKOBİRLİK , kütlü pamuk ürün bedelleri için daha önce kilo başına 45 YKr. olan avans fiyatı ödemesini 55 YKr'ye çıkarttığı bildirildi. 
     ÇUKOBİRLİK Yönetim Kurulu Başkanı Hamza Öztürk, AA muhabirine yaptığı açıklamada, 1 Ağustos'ta başlayan 2005-2006 kampanya döneminde bugüne kadar 70 bin ton kütlü pamuk alımı gerçekleştirdiklerini söyledi. 
     Çukurova yöresinde pamuk hasadının hayli azaldığını ancak Güneydoğu Anadolu Bölgesi'nde devam ettiğini belirten Öztürk, şunları kaydetti 
     ''İç ve dış borsalarda pamuk fiyatlarında biraz artış var ama çiftçi penceresinden bakıldığında bu yeterli düzeyde değil. Çukobirlik olarak avans fiyatını henüz açıklamadık. Ancak, daha önce kuruma ürününü teslim eden ortak üreticilerimize kilo başına yaptığımız ödemeyi 10 YKr arttırdık. Dolayısıyla şu anda pamukta kilo başına 55 YKr ödeme yapıyoruz. Ancak, bu kesin fiyat değil. Borsalardaki gelişmeleri ve fiyat hareketlerini yakından takip ediyoruz. Kampanya dönemi sonunda fiyatların yükselmesi durumunda aradaki farkı ortaklarımıza mutlaka ödeyeceğiz.'' Öztürk, Çukobirlik'in artık kendi ayakları üzerinde durabilmenin savaşını verdiğini ifade ederek, bu nedenle popülist yaklaşımla ürünlere fiyat verme lüksünün bulunmadığını kaydetti. 
     Piyasa şartlarının gerçeklerini göz ardı etmelerinin mümkün olmadığını anlatan Öztürk, şöyle devam etti 
     ''Aksi bir davranış, hiçbir yerden destek almayan birliğin sonunu hazırlar. Gelişmeleri takip edecek ve artış olduğunda ortaklarımıza mutlaka yansıtacağız. Bundan kimse kuşku duymasın. Ancak, pamuk üreten tüm ülkelerde olduğu gibi Türkiye'de de pamuk ve diğer yağlı tohumlar devlet eliyle desteklenmelidir. Bu ürünlere verilecek teşvik primi, yeterli düzeyde açıklanmalı ve zamanında ödenmelidir. Çiftçinin zarar etmesi ancak o zaman önlenir. 
     Öztürk, kampanya dönemi öncesi 150 bin ton kütlü pamuk alımı hedeflediklerini de hatırlatarak, ''Kampanya sonunda belki bu rakamı bulamayacağız. Fakat, Çukobirlik olarak bütün ürünü alma gibi bir anlayışımız yok. Öncelikli hedefimiz, ortak üreticilerimizin ve tüm çiftçilerimizin pamuğunun gerçek değerinde satılmasını temin etmek ve serbest piyasanın bu yönde oluşmasını sağlamaktır'' dedi. 
     
</TEXT>
</DOC>
