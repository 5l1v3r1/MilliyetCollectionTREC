<DOC>
<DOCNO> 358699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonspo08.html </URL>
<DATE> 2005/07/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Beşiktaşlı Gökhan Zan'ın hedefleri büyük 
</HEADLINE>
<TEXT>

     Beşiktaş'ın genç futbolcusu Gökhan Zan, yeni sezon öncesi hedeflerinin büyük olduğunu söyledi. 
     Geçen sezon Gaziantepspor'da kiralık olarak forma giyen Gökhan Zan, ''Beşiktaş'ta kalıcı olmak ve bu formayla A Milli Takım'a yükselmek istiyorum'' dedi. 
     Avusturya kampında siyah-beyazlı kulübün resmi internet sitesinin sorularını yanıtlayan Gökhan Zan, Gaziantepspor'da geçirdiği geçen sezonun kendisi için çok faydalı olduğunu söyledi. Gökhan, ''Çok üst seviyede ve gayet başarılı bir sezon geçirdiğimi düşünüyorum. Orada yakaladığım başarıyı Beşiktaş forması altında devam ettirmek istiyorum. Şu anda benim açımdan her şey çok iyi ve olumlu geçiyor. Beşiktaş camiasına, taraftarlarına layık olmak istiyorum'' dedi. 
     Avusturya kampının çok iyi geçtiğini belirten Gökhan Zan, sözlerini şöyle sürdürdü 
     ''Çok önemli bir kamp dönemi geçiriyoruz. Arkadaşlık ortamımız çok iyi. Eski arkadaşlar, yeni arkadaşlar hep birlikte en iyi şekilde hazırlanıyoruz. Ben yapı olarak agresif ve hırslıyım ve böyle olmam gerektiğine inanıyorum. Kendime çok güveniyorum. Çünkü Beşiktaş formasını giymek herkese nasip olmaz. Futbolcu arkadaşlarımızın hepsi çok iyi oyuncular. Fakat kim daha çok çalışırsa, O formayı giyecektir. Ben de o formayı giyip bir daha çıkarmak istemiyorum. İnşallah Rıza hocamızla birlikte Beşiktaşımızı şampiyonluğa taşımak ve Avrupa'da da en iyi yere götürmek istiyoruz.'' Beşiktaş'ta hedefinin büyük olduğunu belirten genç oyuncu, ''Geçen sezon Gaziantepspor'da oynadığım futbol, bu sene antrenmanlarda gösterdiğim performans üst seviyede. Büyük bir camianın içindesiniz ve hedeflerinizin olması lazım. Benim de hedeflerim büyük. Şu anda Beşiktaş formasını giymek, Beşiktaş'ta kalıcı olmak ve bu formayla A Milli Takım'a yükselmek istiyorum. İnşallah çok çalışıp, bunun yanında kişiliğimle, karakterimle Beşiktaş camiasına layık olacağım'' diye konuştu. 
     
</TEXT>
</DOC>
