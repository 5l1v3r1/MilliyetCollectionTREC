<DOC>
<DOCNO> 365108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo12.html </URL>
<DATE> 2005/07/28/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Altay-Beşiktaş Tahir için karşılaşıyor 
</HEADLINE>
<TEXT>

     ALTAY'ın iki sezon önce futbolu bırakan emektar kaptanı Tahir Karapınar, Alsancak Stadı'nda yarın saat 20.00'de Beşiktaş'la oynanacak jübile maçında siyah-beyazlı formayı son kez giyecek. 
     Bilet fiyatını 10 YTL olarak açıklayan Tahir, futbolseverlerin tribünleri doldurmasını istedi. STV'den naklen yayınlanacak maçta Beşiktaş'ın tam kadro mücadele edeceğini belirten Karapınar, Fatih Terim ve Mustafa Denizli'yi de İzmir'e bekliyorum'' dedi. 
     Şöhretler Karması ile Altay Master Takımı saat 18.30'da karşı karşıya gelerek Tahir'in jübilesine renk katacak. Hayrettin Demirbaş, Ünal Karaman, Rıdvan Dilmen, Tanju Çolak, Cüneyt Tanman, Rıza Çalımbay, Arif Kocabıyık, Levent Eriş, Cevdet Çapar, Gökhan Keskin ve Zeki Önatlı gibi bir döneme damgalarını vuran yıldızlar, Altay'ın masterlerine karşı ter dökecek. Altay yönetimi, Şöhretler Karması'nı dün Gaziemir Tesisleri'nde konuk etti. 
     Sevinç ve hüzünü birlikte yaşadığını vurgulayan Tahir, Her futbolcu, dolu tribünler önünde futbola veda etmek ister. Umarım İzmirliler beni yalnız bırakmaz. Beşiktaş, lig öncesi Türkiye'deki ilk ve tek hazırlık maçını benim jübilemde yapacak. Organizasyonda bana destek olan Altay ve Beşiktaşlı yöneticilerin yanı sıra eski başkanlarıma, futbolcu arkadaşlarıma teşekkür ederim. Şölen havasında bir jübile hazırladık'' diye konuştu. 
     
</TEXT>
</DOC>
