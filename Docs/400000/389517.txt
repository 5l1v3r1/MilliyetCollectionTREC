<DOC>
<DOCNO> 389517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko50.html </URL>
<DATE> 2005/10/25/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Vakıfbank'ın halka arzında 46 aracı kurum çalışacak... 
</HEADLINE>
<TEXT>

     VakıfBank'ın halka arzı için İş Yatırım liderliğinde 9'u eş lider olmak üzere toplam 46 aracı kurum tarafından konsorsiyum oluşturuldu. 
     Vakıfbank'tan yapılan yazılı açıklamada, bankanın, hisselerinin yüzde 21.89'unu halka arz etmek için başladığı çalışmalarını hızlandırdığı ifade edilirken, sürecin önemli virajlarından biri olan halka arza aracılık edecek konsorsiyumun belirlendiği kaydedildi. 
     İş Yatırım liderliğinde, toplam 46 aracı kurumdan oluşan konsorsiyumun, Türkiye'de bugüne kadar oluşturulan en geniş halka arz konsorsiyumu olma özelliğini de taşıdığı bildirildi. 
     Konsorsiyumda, Vakıf Yatırım, Ak Yatırım, Oyak Yatırım, Dış Yatırım, Deniz Yatırım, Garanti Yatırım, HSBC Yatırım, Koç Yatırım ve EFG İstanbul'un eş liderler olarak yer aldığı belirtildi. 
     Halka arzda görev alacak diğer konsorsiyum üyeleri ise şu aracı kurumlardan oluşuyor 
     ''Acar Yatırım, Alan Yatırım, Alternatif Yatırım, Anadolu Yatırım, Ata Yatırım, Ata Online, Başkent Menkul Değerler, C Menkul Değerler, Camiş Menkul Değerler, Delta Menkul Değerler, Eczacıbaşı Menkul Değerler, Ekinciler Yatırım, Ekspres Yatırım, Evgin Yatırım, Finans Yatırım, Gedik Yatırım, GFC General Finans, Global Menkul Değerler, Hak Menkul Kıymetler, Halk Yatırım, İnfo Menkul Değerler, Inter Yatırım, Kalkınma Yatırım, Meksa Yatırım, MNG Menkul Kıymetler, Nurol Menkul Kıymetler, Raymond James Yatırım, Şeker Yatırım, Tacirler Menkul Değerler, TEB Yatırım, Tekstil Menkul Değerler, TSKB Menkul Değerler, Universal Menkul Değerler, Yapı Kredi Yatırım, Yatırım Finansman Menkul Değerler ve Ziraat Yatırım.'' 
     
     BANKANIN HALKA ARZI 
     Yapılan açıklamaya göre, 2005 yılı 6. ay sonuçları itibariyle Türkiye'nin en büyük beşinci bankası durumundaki Vakıfbank'ta, halka açılması planlanan yüzde 21.89'luk kısmın, yüzde 21.81'lik bölümü yeni ihraç edilecek D grubu hisse senetlerinin satışı yöntemiyle, yüzde 0.08'lik kısım ise mevcut ortaklardan VakıfBank Memur ve Hizmetlileri Emekli ve Sağlık Yardım Sandığı Vakfı'na ait hisselerin satışı yöntemiyle gerçekleştirilecek. 
     Buna göre, bedelli sermaye artırımı yöntemiyle halka satılacak kısım, 279 milyon YTL nominal, ortak satışı yöntemiyle satılacak kısım ise 1 milyon YTL nominal değerde olmak üzere, toplam halka arz edilecek miktar 280 milyon YTL nominal değerde olacak. 
     
</TEXT>
</DOC>
