<DOC>
<DOCNO> 397167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/guncel/gun07.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmene kurşun 
</HEADLINE>
<TEXT>


Nusaybin'de öğretmen Adnan Çelik, okul çıkışı kan davalıları tarafından kurşunlanarak öldürüldü 

Ali BULUN Mardin DHA 

Mardin'in Nusaybin ilçesinde Yavuz Selim İlköğretim Okulu sınıf öğretmeni Adnan Çelik 48 , okul çıkışı kan davası nedeniyle 2 kişinin silahlı saldırısına uğradı. Öğretmen Çelik olay yerinde yaşamını yitirirken, seken kurşunlardan bir kadın öğretmen ile 3 öğrenci yaralandı. 
Yavuz Selim İlköğretim Okulu'nda öğretmenlik yapan Çelik, dün okuldan öğrencileriyle birlikte çıkıp otomobiline binmek üzereyken, kan davası nedeniyle araları açık olan 2 kişinin silahlı saldırısına uğradı. Peş peşe ateş açan saldırganların tabancalarından çıkan kurşunlarla, öğrencilerinin ve meslektaşlarının gözleri önünde vurulup kanlar içinde yere düşen öğretmen Çelik olay yerinde öldü. Kurşunların isabet ettiği bir kadın öğretmenle 3 öğrenci de yaralanırken, iki saldırgan motosikletle kaçtı. Nusaybin Devlet Hastanesi'ne kaldırılan yaralılar tedavi altına alındı. 



</TEXT>
</DOC>
