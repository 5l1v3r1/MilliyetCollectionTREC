<DOC>
<DOCNO> 359958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/spor/axspo02.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yeni sistem 
</HEADLINE>
<TEXT>


Teknik Direktör Daum, Fenerbahçe'yi 4-3-1-2 düzeni ile oynatmayı düşünüyor. Oyun planını Alex'in üzerine kuracak olan Alman hoca, orta alanda rakip atakları kesecek, oyunu yönlendirecek yıldız arıyor 

YALÇIN TÜRK 


Fenerbahçe Teknik Direktörü Christoph Daum geçen sezon aldığı yoğun eleştiriler sonrası yeni sezonda takıma uygulayacağı sistemi belirledi. 
Alman çalıştırıcı 4-3-1-2 düzeni üzerinde yoğunlaşırken, oyun planını yine Alex de Souza'nın üzerinde kuracak. Daum yönetimle yaptığı toplantıda yabancı transferindeki tek kontenjan hakkını orta saha için kullanmayı istediğini belirtti. Alman hoca, üçlü blokta hem rakip atakları kesecek, hem de takımı yönlendirecek bir yıldızın peşinde koşuyor. Bu sistem için Emre Belözoğlu'nu düşünen ve milli oyuncunun alınmasını çok isteyen tecrübeli teknik adam, bu transferin gerçekleşmemesi üzerine tüm planlarını değiştirdi. 
Daum yönetime, "Yabancıya sol bekte ihtiyacım vardı. Ama Emre olmayınca artık orta sahaya ağırlık vermeliyiz. Savunma problemini yine kendi içimizde çözmeye çalışacağız. Bana dörtlü blokun önünde oynayacak bir beyin gerekiyor" raporunu sundu. Alman hocanın Samandıra Tesisleri'nde birçok oyuncuyu kasetlerden izlediği, yönetimin de aday futbolcularla yoğun bir görüşme içine girdiği belirtildi. Daum'un yeni sezonda forvette Nobre - Anelka ikilisine şans vereceği, Kemal'in de ilk onbire hazırladığı ifade edildi. 

Telefon canavarı 

Kaleci antrenörü Immel, Samandıra Tesisleri'nde futbolcuların kabusu oldu. Teknik Direktör Daum'un kamp öncesi koyduğu telefon yasağını, yardımcısı denetliyor. Tesislerde cep telefonu ile konuşulmaması isteyen ve bu kurala uymayanlara 100 dolar para cezası kesilmesini emreden Teknik Direktör Daum'un talimatı üzerine oyunculara adeta göz açtırmayan Immel'in şu ana kadar 3500 dolar topladığı belirtildi. Fenerbahçeli futbolcuların Immel'e yakalanmamak için köşe bucak kaçtığı ancak yine de yakalandığı öğrenildi. 

Hazır transferler 

Fenerbahçe'nin genç yıldızları Kemal Arslan ile Selçuk Şahin, yeni sezona iddialı hazırlanıyor. 
Geçtiğimiz sezon sakatlığı nedeniyle tam randıman veremeyen Kemal, "Kötü günler geride kaldı. Ayağımda sadece tatlı ağrılarım var. Doktorlarımız bunların çok normal olduğunu söylüyor. Kendimi takımın yeni transferi gibi hissediyorum. Yeni sezonda patlama yapacağıma inanıyorum" dedi. 
Genç yıldız, yoğun çalışma programından şikayetçi olmadıklarını belirtti, "Bir hafta sonra Almanya'da bu çalışmaların meyvesini alacağız. Sadece sıcak hava bizi zorluyor. Ama her şeye rağmen kendi tesislerimizde kamp yapmak daha iyi. Burada kendimizi daha mutlu ve huzurlu hissediyoruz" ifadelerini kullandı. 
Selçuk ise geçen sezonun kendisi için iyi geçtiğini söyledi, "Daha iyi olmak ve tekrar milli takımda oynamak istiyorum" yorumunu yaptı. 
Sarı - Lacivertli takımın orta sahadaki etkili silahı, " Genç bir kadromuz var. Her geçen gün biraz daha tecrübe kazanıyoruz. Neredeyse milli olmayan oyuncu yok. Transfer yapılmasa bile ligde yine şampiyonluğa ulaşırız. Ama Avrupa'da başarı için transfer şart. Yine de son sözü yönetim söyleyecektir" diye konuştu. 

Anelka havuza geri döndü 

Fenerbahçe'de bir haftalık tedavi döneminden sonra önceki gün antrenmanlara başlayan Fransız yıldız, ağrılarının artması üzerine dün yine idmana çıkmadı. Anelka'nın durumu keyifleri kaçırdı 

YUSUF DURSUN 

Yeni sezon hazırlıklarını Samandıra Tesisleri'nde sürdüren Fenerbahçe günü tek antrenmanla geçirdi. Teknik Direktör Christoph Daum yönetiminde gerçekleştirilen antrenmanda futbolcular, bir süre kondisyon salonunda çalıştı. Daha sonra sahaya çıkan Sarı - Lacivertliler, havanın çok sıcak olması nedeniyle koşu yapmazken, istasyon ve dar alanda top kapma çalışmalarının ardından kanat organizasyonlarına yönelik tek kale maça geçildi. Futbolcular, kısa bir süre tam sahada çift kale maç yaparak antrenmanı tamamladı. 
Yaklaşık bir haftalık tedavi döneminden sonra önceki gün takımla birlikte antrenmana çıkan Anelka ağrılarının artması üzerine dünkü idmana katılamadı. Fransız yıldız yine havuz tedavisi görürken, Anelka'nın bir türlü iyileşememesi teknik heyetin keyfini kaçırdı. 
Fenerbahçeli futbolcular bugün Acıbadem Hastanesi'nde sağlık kontrolünden geçecekler. Sarı - Lacivertli oyunculara tepeden tırnağa çeşitli testler uygulanacak. 

Bu hafta yandılar 

Teknik Direktör Daum, Sarı - Lacivertli futbolculara bu hafta için yüklü bir program hazırladı. İstanbul'daki ilk etap çalışmalarının son bölümünde takıma günde üç idman yaptıracak olan Alman çalıştırıcı, kimseye nefes aldırmayacak. Takımın fizik gücünü gelecek hafta oynanacak hazırlık maçları öncesi en üst seviyeye çıkaracak olan Daum, futbolcularına, "Hepiniz hakkındaki düşüncelerim, Almanya'da netlik kazanacak. O yüzden bu haftayı çok iyi değerlendirin ve tüm gücünüzü ortaya koyun" dedi. 

Topu Rüştü'ye attılar 

YUSUF KOBAL 

Yönetimin, transferi bir türlü çözümlenmeyen kaleci Rüştü'ye, "Başkan Laporta ile aran iyi. Gidip sen de konuş. Fiyatını düşürmeye çalış. Bize yardımcı ol" teklifini götürdüğü ileri sürüldü. Milli kalecinin ise bu girişime sıcak bakmadığı ve "Barcelona ile iki yıllık kontratım var. Yetki verin, menajerlerim Fenerbahçe adına kulübümle pazarlık yapsınlar" karşılığını verdiği öğrenildi. Fenerbahçe'nin, Rüştü konusunda bu hafta son bir girişimde daha bulunacağı, milli kalecinin Almanya'da yapılacak hazırlık maçlarına yetiştirilmesine çalışıldığı bildirildi. 

Alex'e ekstra program 

Samandıra'daki kamp çalışmalarına bir hafta geç katılan Alex de Souza'ya özel program uygulanıyor. Teknik Direktör Daum'un, Brezilyalı yıldızın arkadaşlarıyla arasındaki açığı kapatmak için, normal antrenmanların dışında antrenör Roland Koch yönetiminde ekstra idman yaptırdığı belirtildi. Bu arada Almanya'dan dönen Servet Çetin için de doktorlar seferber oldu. Aylardır sahalardan uzak kalan yıldız futbolcunun artık takım çalışmalarına katılmasını isteyen Teknik Direktör Daum'un, her gün Servet hakkında ayrıntılı rapor aldığı, her gelişmeyi dikkatle izlediği bildirildi. 


</TEXT>
</DOC>
