<DOC>
<DOCNO> 354784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy14.html </URL>
<DATE> 2005/06/23/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Bakan Çubukçu Musa Acar akrabam değil 
</HEADLINE>
<TEXT>

     Devlet Bakanı Nimet Çubukçu, ''dayısının oğlu olduğu'' iddia edilen Musa Acar'ın, akrabası olmadığını, Bakan danışmanlığına geçici görevle getirildiğini bildirdi. 
     Nimet Çubukçu, yaptığı yazılı açıklamada, tüm bakanlıklarda olduğu gibi kendi bakanlığında da birçok danışmanın görev yaptığını belirterek, iddialara konu olan Musa Acar'ın kadrosunun, halen TCDD Genel Müdürlüğü'nde ''Başmüfettiş'' olarak devam ettiğini kaydetti. 
     Çubukçu, açıklamasında şöyle dedi 
     ''Musa Acar'ın Bakanlığıma bağlı kuruluşlarda görev alacağı iddiası, gerçek değildir. 
     Adı geçenin bakanlığımızdaki geçici görevlendirilmesi, bürokratik bilgi ve deneyimine olan güvenden kaynaklanmıştır. Haberde sözü edildiği gibi yakın akrabalık ilişkisi de bulunmamaktadır.'' 
     
     8 ÇOCUKLU TUTAL AİLESİNE EĞİTİM YARDIMI 
     Bakan Çubukçu, yaptığı diğer bir açıklamada da, bir gazetede yer alan haber üzerine 8 çocuklu Tutal ailesi hakkında Muş Sosyal Hizmetler İl Müdürlüğü tarafından araştırma yapıldığını bildirdi. 
     Tutal ailesinin, yöre halkı gibi geçimini çiftçilikle sağladığı, ekonomik sıkıntı çektikleri ve bu şartlarda dahi çocuklarının okullarında başarılı olduklarının tespit edildiğini kaydeden Çubukçu, Muş Valiliği'nce aileye yardım edilmesi için girişimlerde bulunulduğunu belirtti. 
     Çubukçu, 2828 sayılı SHÇEK Kanunu'na göre, anne ve babanın hayatta ve sağlıklı olması nedeniyle çocukların devlet korumasına alınmasının uygun olmadığını ifade ederek, aileye çocukların eğitimi için ayni-nakdi yardım yapılacağını, ailenin istemesi durumunda da çocukların yatılı bölge okullarına yerleştirilerek kitap defter gibi çeşitli yardımların yapılacağını bildirdi. 
     Nimet Çubukçu, ''Yarınlarımızın teminatı çocuklarımızın korunup, kollanması ve aile bütünlüğünün sağlanması, hassasiyetle üzerinde durduğumuz bir konu olup, imkanlar ölçüsünde gerekli yardımlar yapılacaktır'' dedi. 
     
</TEXT>
</DOC>
