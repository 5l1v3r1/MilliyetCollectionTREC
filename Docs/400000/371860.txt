<DOC>
<DOCNO> 371860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko29.html </URL>
<DATE> 2005/08/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hazine'nin referans bono ihalesinde faiz yüzde 15.85 oldu... 
</HEADLINE>
<TEXT>

     Hazine'nin, bugün düzenlediği 182 gün vadeli referans bono ihalesinde bileşik faiz yüzde 15.85 oldu. 
     İhaleye nominal 3 milyar 400 milyon YTL teklif gelirken, nominal satış 2 milyar 277.5 milyon YTL, net satış da 2 milyar 116 milyon YTL olarak belirlendi. İhalede basit faiz yüzde 15.27 oldu. 
     İhraç tarihi 24 Ağustos 2005 olarak belirlenen 182 gün vadeli bonoların geri ödemesi, 22 Şubat 2006 tarihinde gerçekleştirilecek. 
     
     YARIN İKİ TAHVİL İHALESİ VAR 
     Hazine yarın, 24 Ağustos 2005 valör ve 7 Mart 2007 itfa tarihli olmak üzere, 560 gün vadeli Yeni Türk Lirası cinsinden iskontolu devlet tahvili ihalesi yapacak. 
     Söz konusu tahvil TRT070307T11 tanımlı senedin yeniden ihracı olacak. 
     Hazine aynı gün, yine 24 Ağustos 2005 valörlü olmak üzere, 18 Ağustos 2010 itfa tarihli, 5 yıl vadeli, 6 ayda bir değişken kupon ödemeli, Yeni Türk Lirası cinsinden Devlet Tahvili ihalesi düzenleyecek. 
     Değişken faizli tahvilin kupon ödemeleri 6 ay vadeli referans Hazine Bonosu ihalelerine endeksli olacak. Değişken faizli devlet tahvilinin ilk kupon ödemesi 22 Şubat 2006 tarihinde gerçekleştirilecek olup, kupon oranı, bugün yapılan referans bono ihalesinde oluşan dönem faizi ile Hazine'ce uygulanacak olan yüzde 1.5'lik ek getiriden oluşacak. 
     Değişken faizli tahvilin kupon tarihleri 22 Şubat 2006, 23 Ağustos 2006, 21 Şubat 2007, 22 Ağustos 2007, 20 Şubat 2008, 20 Ağustos 2008, 18 Şubat 2009, 19 Ağustos 2009, 17 Şubat 2010 ve 18 Ağustos 2010 olacak. 
     Hazine'nin bu hafta toplam 10 milyar 430 milyon YTL iç borç ödemesi bulunuyor. 
     
</TEXT>
</DOC>
