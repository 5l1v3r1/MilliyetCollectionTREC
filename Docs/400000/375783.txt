<DOC>
<DOCNO> 375783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy17.html </URL>
<DATE> 2005/09/05/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
MHP Kürt sorunu huzurumuzu kaçırdı 
</HEADLINE>
<TEXT>

     MHP Genel Başkan Yardımcısı Mehmet Şandır, Türkiye’nin hızla toplumsal bir çatışma ortamına sürüklendiğini savunarak, "Sayın Başbakan’ın çözmek için söz verdiği ’Kürt Sorunu’ toplumun huzurunu bozmaya ve psikolojik gerginlik yaşanmasına sebep olmaktadır" dedi. 
     Şandır yaptığı yazılı açıklamada, PKK yandaşlarının şehirlerde yaptıkları eylemlerin hükümet tarafından "abartılmaması gereken masum hareketler" olarak yorumlanmasını eleştirirken, İstanbul’un PKK’nın eylem alanına dönüştüğünü ileri sürdü. 
     Vatandaşların can ve mal güvenliğinin tehdit altında olduğunu belirten Şandır, "Sayın Başbakan’ın çözmek için söz verdiği ’Kürt Sorunu’ toplumun huzurunu bozmaya ve psikolojik gerginlik yaşanmasına sebep olmaktadır" dedi. 
     Eylemlerin, Abdullah Öcalan’ın serbest bırakılması ve federe bir devlet yapısı özleminden kaynaklandığını bildiren Şandır, "Başbakan, bir takım bölücü çevrelere ’demokratik sabır’ derken, nihayetinde hangi siyasi çözümü gerçekleştirmeyi düşünmektedir. Bunu Türk halkına biran önce açıklamak zorundadır" ifadesini kullandı. 
     "Türk milletinin sabrı taşmak üzeredir" diyen Şandır şöyle dedi 
     "Toplumu, etnik ve mezhep farklılıklarını kimlikleştirerek, bu kimliklerin taleplerini ’sorun’ haline getirmek ve siyasi çözüme kavuşturmak, Sayın Başbakan ve AKP iktidarı için bir ’AB görevi’ olmaktadır. Bu politika ve yaklaşım bölücülüktür." 
     
</TEXT>
</DOC>
