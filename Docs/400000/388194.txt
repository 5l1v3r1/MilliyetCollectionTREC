<DOC>
<DOCNO> 388194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun13.html </URL>
<DATE> 2005/10/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Vilma kasırgası, ABD kıyılarına yaklaşıyor 
</HEADLINE>
<TEXT>

     Şiddeti azalarak 4. kategoriye düşen Wilma Kasırgası, Küba ve ABD’nin Florida eyaletine doğru hızla ilerlerken, yetkililer halktan tahliye konusundaki uyarılara uymalarını istedi. 
     Şiddeti dün akşam saatlerinde nispeten azalan Wilma Kasırgası’nın ABD’nin kıyı bölgelerine ulaşması beklenen yarından önce yeniden güç kazanabileceği belirtilirken, kasırganın izleyeceği rota konusunda ise net bir tahminde bulunulamıyor. 
     Saatteki hızı dün 250 km’ye ulaşan kasırganın bulunduğu bölgedeki basıncın bugüne kadar kaydedilen en düşük seviyede olmasına dayanılarak, kasırganın yoğunluğu ve şiddetinin yeniden artması bekleniyor. 
     Haiti’de 11, Jamaika’da 1 kişinin ölümüne yol açan Wilma Kasırgası’nın muhtemel rotası üzerinde bulunan Florida Keys’te ise zorunlu tahliye kararı çıkarıldı. 
     Bölgeyi vuracak 3. kategorideki bir kasırganın bile büyük bir yıkıma yol açabileceğine dikkat çekilirken, kasırganın şiddeti dün bir ara 5. kategoriye çıkarak hızı saatte 380 km’ye yükselmişti. 
     Wilma, bu sezonda Katrina ve Rita kasırgalarından sonra şiddeti 5. kategoriye kadar yükselen üçüncü kasırga oldu. 
     
     MEKSİKA TURİSTLER ÜLKEDEN AYRILSIN 
     Meksikalı yetkililer, Wilma kasırgasının tehdidi altında bulunan ülkenin Cancun bölgesindeki turistlere, ülkelerine geri dönmeleri çağrısında bulundu. 
     Cancun bölgesindeki sivil savunma yetkilisi, "Gerekli koruyucu önlemleri almak gerekli. Turistler ülkelerine geri dönmeli, evler korunmalı, sandallar korunaklara çekilmeli" dedi. 
     Miami Ulusal Kasırga Merkezi, 5. kategoriye ulaşan Wilma kasırgasının yarın Yucatan yarımadasına ulaşmasının beklendiğini açıkladı. 
     Öte yandan, Küba’nın başkenti Havana ve adanın batı kesimlerinde kasırga alarmı verildiği ve önlem olarak bu bölgelerde on binlerce kişinin tahliye edildiği bildirildi. 
     ABD kıyılarını tehdit eden Wilma kasırgasının, Atlas Okyanusu’nda şimdiye kadar kaydedilen en güçlü kasırga olduğu belirtilmişti. 
     
     MEL GİBSON’DAN 1 MİLYON DOLAR BAĞIŞ 
     Aktör Mel Gibson, Meksika Devlet Başkanı Vicente Fox ile bir araya gelerek, Stan kasırgasının vurduğu bu ülkeye 1 milyon dolar bağışta bulundu. 
     Meksika Devlet Başkanlığı’ndan yapılan açıklamada, Fox’la görüşmeyi, kasırganın, film çektiği Veracruz eyaletini vurmasından sonra yardım etmek isteyen Gibson’ın talep ettiği belirtildi. 
     Stan kasırgası Orta Amerika ve Meksika’da 1500’den fazla kişinin ölmesine ya da kaybolmasına yol açmıştı. 
     
</TEXT>
</DOC>
