<DOC>
<DOCNO> 396300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/soneko01.html </URL>
<DATE> 2005/11/19/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Otomotiv devi Ford, 4 bin çalışanını işten çıkarıyor... 
</HEADLINE>
<TEXT>

     Son dönemde otomobil satışlarındaki düşme yüzünden finansal açıdan zora giren Amerikan otomotiv devi Ford, Kuzey Amerika’daki çalışanlarının yüzde 10’una denk gelen 4 bin kişiyi işten çıkarma kararı aldı. 
     İşten çıkarma kararının kapsamlı yeniden yapılanma planı çerçevesinde alındığı belirtilirken, Ford’un Amerika Kıtası Başkanı Mark Fields, Ford çalışanlarına gönderdiği elektronik posta mesajında söz konusu işten çıkarılmaların ağırlıklı kısmının 2006 yılının ilk üç ayında olacağını kaydetti. 
     Personel indiriminin işten çıkarma, emekli etme, bazı birimlerin kapatılması ya da sözleşmeyle çalışanların sözleşmelerinin sona erdirilmesi yoluyla yapılacağı belirtilirken, Ford’un bu yıl içinde de 2 bin 700 kişiyi işten çıkardığına dikkat çekiliyor. 
     ABD’de bu yıl araç satışı düşen Ford’un otomotiv bölümü, yılın üçüncü çeyreğinde 284 milyon dolar zarar etmişti. Ford’un bu yılın şimdiye kadarki bölümünde Kuzey Amerika’daki tüm operasyonlarından kaynaklanan zararının ise 1,4 milyar dolardan fazla olduğu ifade ediliyor. 
     Şirketin hisse senetleri de 2004 yılı sonundan bu yana yüzde 40’tan fazla değer yitirmiş durumda. 
     
</TEXT>
</DOC>
