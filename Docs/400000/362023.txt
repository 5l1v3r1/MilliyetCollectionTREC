<DOC>
<DOCNO> 362023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun24.html </URL>
<DATE> 2005/07/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Fransızlar, Fransa'dan kaçıyor... 
</HEADLINE>
<TEXT>

     Le Parisien gazetesinde yayımlanan bir araştırma, ekonomik kriz ve işsizlik nedeniyle yurtdışına giden Fransızların sayısının 2 milyonu aştığını ortaya koydu. 
     Yurtdışına giden Fransızların yarısından fazlasının 35 yaş grubun altında olduğunu belirten gazete, yurtdışındaki Fransızların yüzde 45'nin bir daha ülkelerine geri dönmek istemediklerine dikkat çekti. 
     Fransızların yurtdışı tercihlerinde İngiltere'nin ilk sırada yer aldığı kaydeden Le Parisien, ''İngiltere'de yaşayan Fransızların sayısının 200 bini geçtiğini'' yazdı. 
     AB ülkeleri dışında Fransızların en fazla rağbet ettiği bölgeler arasında Kuzey Amerika ve Kuzey Afrika gösterildi. 
     Fransa, aktif nüfus içinde yüzde 10'u aşan işsizlik oranıyla bu konuda AB ülkeleri içinde ilk sırada gösteriliyor. 
     
</TEXT>
</DOC>
