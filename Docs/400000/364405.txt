<DOC>
<DOCNO> 364405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy12.html </URL>
<DATE> 2005/07/26/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Org. Özkök 3 denizde de gerektiğinde aynı anda varlık göstermek gerekir 
</HEADLINE>
<TEXT>

     Genelkurmay Başkanı Orgeneral Hilmi Özkök, karşı karşıya olunan askeri, politik konjonktür ve Türkiye’nin içinde bulunduğu coğrafi ortamın, Türk Deniz Kuvvetleri’nin, Anadolu yarımadasını çevreleyen 3 denizde de gerektiğinde aynı anda varlık göstermesini dikte ettiğini söyledi. 
     Pendik’teki İstanbul Tersanesi Komutanlığı’nda, gemi denize indirme, gemi teslim ve ilk kaynak törenleri ile Kurtarma ve Sualtı Komutanlığı ve Deniz Astsubay Meslek Yüksek Okulu Komutanlığı Öğrenci Alayı’na sancak verme törenleri düzenlendi. Törenlere, Cumhurbaşkanı Ahmet Necdet Sezer, eşi Semra Sezer, TBMM Başkanı Bülent Arınç, Başbakan Recep Tayyip Erdoğan, Genelkurmay Başkanı Orgeneral Hilmi Özkök, İçişleri Bakanı Abdülkadir Aksu, Ulaştırma Bakanı Binali Yıldırım, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Fevzi Türkeli, 1. Ordu Komutanı Orgeneral Hurşit Tolon, İstanbul Valisi Muammer Güler ve Emniyet Müdürü Celalettin Cerrah katıldı. 
     Orgeneral Özkök, burada yaptığı konuşmada, denizlerin, tarihin akışı içinde devletlerin refah ve güvenliği için vazgeçilmez önemli bir rol oynadıklarını ifade ederek, denizleri derinliğine savunmanın yanı sıra ticaret ve kendi ulusal menfaatleri doğrultusunda da kullanma becerisini gösterebilen devletlerin tarihin her döneminde güçlerini koruyarak ayakta kalmayı başarmış olduklarını kaydetti. 
     Denizlerin günümüzde de ham madde kaynaklarının dünya pazarlarına en ekonomik erişim ortamını sunmakta olduklarını dile getiren Orgeneral Özkök, bugün için deniz ulaştırmasının demir yolundan 3, kara ulaşımından 7 ve hava ulaşımından da 21 kat daha ucuz olduğunu vurguladı. 
     Orgeneral Özkök, dünya nüfusunun yüzde 70’inin sahillere yakın bölgelerde yaşamakta, denizlerin ekonomik katma değerlerinden yararlanmakta olduğuna işaret ederek, örneğin dünya enerji kaynakları içersinde en önemlisi olan petrolün üretim havzalarından boru hatlarıyla deniz kıyılarındaki dolum noktalarına getirilmekte ve buradan da büyük tankerlerle dünya pazarlarına nakledilmekte olduğunu söyledi. 
     Bu bağlamda Türkiye’nin Balkanlar, Karadeniz, Kafkasya, Ortadoğu ve Kuzey Afrika arasında doğu-batı, kuzey-güney eksenlerindeki yarımada coğrafyası ile dünyanın sayılı jeostratejik, jeoekonomik odak noktalarından birisi konumunda olduğunu kaydeden Orgeneral Özkök, inşası yakın zamanda tamamlanan Bakü-Tiflis-Ceyhan boru hattının Türkiye’nin enerji kaynaklarının dünya pazarlarına çıkış noktası olma özelliğini daha da pekiştireceğini ifade etti. 
     
     KÜRESEL VE BÖLGESEL GÜÇ OLABİLMENİN ŞARTI 

     Günümüzde küresel ve bölgesel bir güç olabilmenin en önemli şartını, gerek ticari, gerekse askeri açılardan denizlerde güç sahibi olmanın oluşturduğunu belirten Orgeneral Özkök, Ulu Önder Atatürk’ün Cumhuriyet’in ilk yıllarında bu gerçeğin farkına vararak, Türk ulusuna denizcilikle ilgili, "Denizciliği Türk’ün büyük milli bir ülküsü olarak düşünmeli ve onu az zamanda başarmalıyız" vizyonunu verdiğini anlattı. Orgeneral Özkök, "Karşı karşıya olduğumuz askeri, politik konjonktür ve ülkemizin içinde bulunduğu coğrafi ortam, Deniz Kuvvetlerimizin Anadolu yarımadasını çevreleyen 3 denizde de gerektiğinde aynı anda varlık göstermesini dikte etmektedir" diye konuştu. 
     Türk tarihi incelendiğinde, Anadolu’nun yurt edinildiği 1071 yılından bugüne kadar denizlerle yakınlaşılan dönemlerde güvenlik ve gönencin arttığını, uzaklaşılan dönemlerde ise yabancıların tehdit ve işgallerine maruz kalındığının görüldüğünü kaydeden Orgeneral Özkök, şunları söyledi 
     "Günümüzde askeri alanda yaşanmakta olan hızlı değişimi yakından takip eden Türk Deniz Kuvvetleri dinamizmini korumaktadır. Nitekim bu dinamizm sayesindedir ki Akdeniz’in en güçlü donanmalarından biri olarak kabul edilen Türk Deniz Kuvvetleri, harekat alanını giderek genişletmiş, halen Somali’den Japonya’ya, Cebelitarık’tan Panama’ya, Kuzey Atlantik’ten Hint Okyanusu’na kadar Türk sancağını gurur ve şerefle dalgalandırmaktadır. Deniz Kuvvetlerimizin yaşamakta olduğu değişim, etkisini düşünsel alanda da göstermektedir. Bu bağlamda Türkiye, kazandığı özgüven ve bölgesindeki lider ülkelerden biri sıfatıyla çeşitli bölgesel inisiyatiflerin oluşmasında öncülük etmiştir. Bunlardan Karadeniz Deniz İşbirliği Görev Kuvveti BLACKSEAFOR , uluslararası ortamda giderek büyük bir ilgiyle izlenmektedir. Ayrıca Deniz Kuvvetlerimiz tarafından Karadeniz’de yürütülmekte olan Karadeniz Uyumu Harekatı, denizde terörle mücadele yönünde çok önemli bir faaliyet olarak görülmekte ve büyük bir takdirle karşılanmaktadır. Rusya Federasyonu, Ukrayna ve Gürcistan’ın bu harekata iştirak etme yönündeki niyet beyanları Karadeniz Uyumu Harekatı’nın başarısının önemli göstergesidir." 
     
     AKIL VE BİLİMİN REHBERLİĞİ 

     Genelkurmay Başkanı Orgeneral Özkök, aklı ve bilimi kendine rehber edinen çağdaş Türk denizcisinin, Deniz Kuvvetleri’nin en büyük güç kaynağı olduğunu da vurguladı. 
     Ulu Önder Atatürk’ün, "Hudutlarının mühim ve büyük aksamı deniz olan Türk devletinin donanması da mühim ve büyük olmak gerekir" sözlerini hatırlatan Orgeneral Özkök, Ulu Önder’in bu vasiyeti üzerine 80 yıldır inşa edilen Türk donanmasının her geçen gün daha da modernleştiğini söyledi. 
     Donanmanın güçlenmesinin yanı sıra gemilerin de azami yeni katkı oranıyla düzen ve inşa edilmesinin de ayrı bir mutluluk kaynağı olduğunu belirten Orgeneral Özkök, milli savunma sanayisinin, araştırma geliştirme kuruluşları ve üniversitelerle birlikte düzen ve inşa edeceği çağdaş platformlarla 21. yüzyılın Türk Deniz Kuvvetleri’ni yaratabilecek yeterli teknolojik seviye ve tecrübeye ulaşıldığına inandığını kaydetti. 
     Orgeneral Özkök, Türk gemi inşaat sektöründe büyük bir ağırlığı bulunan Deniz Kuvvetleri Komutanlığı’nın milli imkanlarla harp gemisi inşa edilmesi hedefinde MİLGEM Projesi’nin en önemli adımı oluşturmakta olduğunu ifade ederek, harp gemisi dizayn ve inşasının içerdiği yüksek teknolojinin, Türkiye’deki gemi inşa sektörüne yeni ufuklar açması ve araştırma geliştirme faaliyetlerini tetiklemesi, ayrıca öz kaynakların etkin kullanılması açısından da son derece önemli olduğuna dikkat çekti. 
     
     MİLGEM PROJESİ 

     Yakın geçmişe kadar büyük kaynaklar harcayarak yurtdışından temin edilen başta savaş yönetim sistemi, sonar, muhabere ve elektronik harp sistemleri olmak üzere bugün pek çok silahın elektronik sistemlerinin milli imkanlarla üretildiğini söyleyen Orgeneral Özkök, çalışmaların, son aşamasına kadar ilk günkü azim ve heyecan ile süreceğini, kamu kurum ve kuruluşları ile Türk sanayisinin MİLGEM projesine ilgi ve desteğinin süreceğini belirtti. 
     Orgeneral Özkök, milli sıfatına layık olacak ilk gemi "TCG Heybeliada"nın Türk işçi ve mühendisinin yaratıcı düşüncesiyle özgün ihtiyaçlar doğrultusunda inşasının tamamlanarak donatılacağı günü heyecanla bekleyeceklerini kaydederek, şunları söyledi 
     "Yüce ulusumuzun büyük fedakarlıklar sonucu bize sağladığı kaynaklarla bugün hizmete giren, Deniz Kuvvetlerimize güç katacak yeni unsurların inşa sürecinde emeği geçen tüm kurum ve kuruluşlar ile personele takdir ve teşekkürlerimi sunuyorum. Bize gurur ve güven veren yeni denizaltı, gemi ve botların ulusumuza ve Türk Silahlı Kuvvetleri’ne hayırlı olmasını dilerim." Milli Gemi MİLGEM Projesi’nin ilk gemisi olan "TCG Heybeliada"nın ilk kaynağı, Cumhurbaşkanı Ahmet Necdet Sezer tarafından yapıldı. 
     Pendik’teki İstanbul Tersanesi Komutanlığı’nda düzenlenen törende, "AYDIN Sınıfı Mayın Avlama Gemisi Projesi" kapsamında 3, İstanbul Tersanesi Komutanlığı’nda inşa edilen 2. gemi olan "TCG AYVALIK" ile "KILIÇ-II Sınıfı Hücumbot Projesi" kapsamında 3, İstanbul Tersanesi Komutanlığı’nda inşa edilen 2. gemi olan "TCG İMBAT", Cumhurbaşkanı Ahmet Necdet Sezer’in eşi Semra Sezer tarafından denize indirildi. 
     Baltayla ipi keserek ipin ucundaki şampanya şişesinin patlamasıyla gemileri denize indiren Semra Sezer, "Türkiye Cumhuriyeti gemileri ’AYVALIK’ ve ’İMBAT’ Sizleri denize indiriyorum. Vatanıma, milletime hayırlı ve uğurlu olmanızı, şanlı Türk Bayrağı’nı dünya denizlerinde şerefle ve başarıyla dalgalandırmanızı diliyorum. Bahtınız açık, denizleriniz sakin, pruvanız neta olsun" dedi. 
     Törende daha sonra, "TCG TUFAN", "TCG AMASRA", "TCG ALANYA", "TCG ÇANAKKALE" ve "TCG MELTEM" isimli hücumbot, denizaltı ve mayın avlama gemileri, Deniz Kuvvetleri Komutanı Oramiral Özden Örnek tarafından gemi komutanlarına teslim edildi. 
     Komutanlar, ant içip Türk Bayrağı’nı öperek gemileri teslim aldı. 
     
     HÜCUMBOT, MAYIN AVLAMA GEMİSİ VE DENİZALTI 

     Filolarına katılmak üzere Donanma Komutanlığı’na teslim edilen "TCG MELTEM P-334 " hücumbotu ve "TCG AMASRA M-266 " mayın Avlama Gemisi, İstanbul Tersanesi Komutanlığı’nda, "TCG ÇANAKKALE S-358 " denizaltısı ise Gölcük Tersanesi Komutanlığı’nda inşa edildi. 
     Ayrıca, Almanya’da inşa edilerek Türkiye’ye gelen "TCG TUFAN P-333 " hücumbotu ile "TCG ALANYA M-265 " mayın avlama gemisi de görevlerine başlamak üzere Donanma Komutanlığı’na teslim edildi. 
     İnşalarına su üstünde devam edilmek üzere denize indirilen "TCG İMBAT P-335 " hücumbotu ile "TCG AYVALIK M-267 " mayın avlama gemisinin yapımına ise İstanbul Tersanesi Komutanlığı’nda 2002 yılında başlandığı belirtildi. 
     
     İLK KAYNAKLARI YAPILDI 

     Törende, Milli Gemi MİLGEM Projesi’nin ilk gemisi olan "TCG HEYBELİADA"nın ilk kaynağı, Cumhurbaşkanı Ahmet Necdet Sezer tarafından yapıldı. 
     Geminin 23 Ağustos 2007 tarihinde denize indirilmesi, 25 Ekim 2010 tarihinde de tesliminin yapılması planlanıyor. 
     "TCG BORA" adlı hücumbotun ilk kaynağı ise TBMM Başkanı Bülent Arınç tarafından yapıldı. 
     "KILIÇ-II Sınıfı Hücumbot Projesi"nin altıncı ve son gemisi olan "TCG BORA P-338 "nın tesliminin 31 Aralık 2009 tarihinde gerçekleştirilmesi planlanıyor. 
     Başbakan Recep Tayyip Erdoğan tarafından ilk kaynağı yapılan, "AYDIN Sınıfı Mayın Avlama Gemisi Projesi"nin altıncı ve son gemisi "TCG AKÇAY M-270 " da 31 Mart 2009 tarihinde teslim edilecek. 
     Genelkurmay Başkanı Orgeneral Hilmi Özkök tarafından ilk kaynağı yapılan "Sahil Güvenlik Botu TCSG-93"ün ise İstanbul Tersanesi Komutanlığı’nın dizayn ve mühendislik desteği ile Gölcük Tersanesi Komutanlığı tarafından inşa edileceği ve 2007 yılı Şubat ayında tesliminin yapılacağı belirtildi. 
     
     SANCAK TESLİMİ 

     Törende, gemilere kaynakların yapılmasının ardından, Cumhurbaşkanı Ahmet Necdet Sezer tarafından, Kurtarma ve Sualtı Komutanlığı ile Deniz Astsubay Meslek Yüksek Okulu Komutanlığı Öğrenci Alayı’na sancakları verildi. 
     Cumhurbaşkanı Sezer, Kurtarma ve Sualtı Komutanı Deniz Kurmay Kıdemli Albay Ali İhsan Büyükakyüz ile Deniz Astsubay Meslek Yüksek Okulu Öğrenci Alay Komutanı Deniz Kurmay Kıdemli Albay Mehmet Ali Aygen’e sancakları teslim ederken yaptığı konuşmada, şunları kaydetti 
     "Bu kutsal emanetleri teslim etmek üzere aranızdayım. Bu sancaklar, yüce Türk Milleti’nin alaylarınız şerefine teslim ettiği kutsal birer varlıktır. Bu sancaklar, Türk Silahlı Kuvvetleri’nin şeref timsalidir. Türk ordusu tarihi boyunca dünyaya örnek olacak şekilde sancağını korumuş, onu yüceltmiş ve uğrunda severek şehit olmuştur. 
     Sizlerin de onların tertemiz ve asil rengine leke getirmeyeceğinizden eminim. Onları şimdi teslim aldığınız gibi sizden sonraki komutana da şerefli ve temiz olarak teslim edeceksiniz. Bu kutsal emanetleri Türkiye Cumhuriyeti Cumhurbaşkanı olarak sizlere teslim ediyorum. Hayırlı ve uğurlu olsun." Komutanlar da ant içip sancakları öperek teslim aldılar. 
     Törende, sancak kıtaları, tören bölüğü, Kurtarma ve Sualtı Komutanlığı ile Deniz Astsubay Meslek Yüksek Okulu Komutanlığı Öğrenci Alayı tören geçişi yaptı. 
     Tören, Cumhurbaşkanı Ahmet Necdet Sezer, eşi Semra Sezer, TBMM Başkanı Bülent Arınç, Başbakan Recep Tayyip Erdoğan ve protokolde yer alanlara anı şildi verilmesiyle sona erdi. 
     
</TEXT>
</DOC>
