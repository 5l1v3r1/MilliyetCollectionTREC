<DOC>
<DOCNO> 396467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/yazar/altan.html </URL>
<DATE> 2005/11/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Rüzg r ekince her yana, fırtına biçilir bolcana... 
</HEADLINE>
<TEXT>


Genç kuşaklar arasında moda olan deyimlerden biri de şu - Olaylara "entel" takılmak, yahut "entel" takılmamak... 
"Entel", "entelektüel" sözcüğünün kısaltılmış, yahut argolaştırılmış biçimi... 
Bazen de eskilerin vaktiyle, "akıl" sözcüğünün çoğulu olan "ukala"yı gereksiz bilgiçlik taslayanlara karşı kullanmaları paralelinde, kullanılmak isteniyor "entel takılma"... 
Gereksiz bilgiçlik taslamak nedir, "entelektüel"lik nedir, tam da netleştirilemediğinden sap saman birbirine karışıyor. 

Eski Latincede "intellectus" sözcüğü beyinsellik, akıl, algılama yeteneği demek... Özellikle "hukuk", "estetik", "devlet" türü soyut kavramları işleyerek geliştirip değerlendirmek, "intellectus" bir uğraş... 

Entelektüellik, el emeğiyle geçinme yerine akıl ve zek emeğine dayalı bir üretimle yaşamak ve akıl ürünlerinin tadına varabilmek anlamına da gelmekte... 

Köylülükten kentliliğe yeterince geçilememiş ortamlarda, bir hayli yadırganan bir özellik "entelektüel"lik... 
Keçi sağıp pamuk toplayarak yaşanan bir ortamda toplumsal değişimlerde okyanusları kullanmaya başlamanın katkısı, elbette ilgi dışı bir konudur. 
Ve öyle bir ortamda "varlıklı olmak"la "var olmak" arasındaki farkı berraklaştırmaya kalkmak, saçma sapan ve ukalaca görülür. 
Köylülüğün, kendi kendini tekrarlayıp duran kapalı dünyası, kolay geçit vermez, akılcı bir pencereden kendini tazelemeye... 

- 12 Mart'ta ordu entellere tokadı yapıştırınca... 
- ... 
- Bırak yahu şimdi entel takılmayı... 
- ... 
- Vatanına milletine layık olma yerine, kalkmış züppece ukalalık ediyor serseri... 
20 ciltlik bir kitap rafından yoksun evlerden yetişmişlerin, ortak bir diş gıcırtısı vardır beyinsel bahçelere... 
Hem aynı bahçede çiçek olmaya özenir, hem de her fırsatta içine tükürürler o canım buketlerin... 
Ağaç, baltadan dert yanarken içini çeker 
- Ne yapayım ki sapı benden, dermiş... 

Gelelim pazar fıkralarımıza 
Genç bir anne, henüz daha konuşmaya bile başlamamış olan küçük oğlunu, erkenden hastaneye koşturup, çocuk doktoruna çıkmış 
- Doktor, demiş ne olduğunu anlayamadım, bu sabah kalktığından beri ayakta duramıyor, hemen yere düşüyor. Dün, akşama kadar koşup oynadı, hiçbir şeyi yoktu. Bu sabah ne oldu ki böyle 
Doktor çocuğu muayene etmeye başlamış. Doktor da çocuğu ayakta tutmaya çalıştıkça ayakta duramayıp yere kapaklanıyormuş çocuk... 
Kulak, boğaz, burun muayenesi, ciğerlerin dinlenmesi, topuklara, diz kapaklara bakılması hepsi nafile... 
Sonunda doktor üzgün bir sesle 
- Sanıyorum, demiş felç olmuş maalesef... Hayatı boyunca hiç yürüyemeyecek... 
Anne başlamış ağlamaya. Doktor teselli etmeye çalışıyormuş anneyi 
- Ağlamayın, engelli çocuklar yuvasına göndeririz. Çok iyi bakılır orada. Gider görürsünüz haftada bir... 
Tam o sırada bir hastabakıcı girmiş doktorun odasına ağlayan anneye karşı, doktorun sözlerinin bitmesini beklerken, gözleri çocuğa takılmış 
- Aaa... Bu da ne, demiş neden iki ayağını da, pantolonun aynı paçası içine soktunuz bu çocuğun 

Sanki bu fıkra, AB üyeliğine doğru yürümekte neden zorlanıp durduğumuzu da azıcık hatırlatıyor gibi, öyle değil mi 

Yüzü gözü karmakarışık olmuş bir kamyon şoförü, geçmekte olduğu köyün jandarma karakoluna gelmiş koşarak jandarma başçavuşuna 
- Sizin köyde, demiş siyah inekler var mı 
- Hayır, hiç yok siyah inek... 
- Peki, siyah atlar 
- Siyah at da yok... 
- Ya şöyle, irikıyım siyah köpek 
- Hayır yok... 
- Yapmayın yahu, demek köye girerken papazı ezdim ben... 

Acaba böyle bir fıkraya kilise de kızar mı Malum ya bizim, kutsal inançların mizah konusu yapılmasına karşı büyük bir hassasiyetimiz var da... 

İki kadın arkadaş sokakta karşılaşmış, konuşuyorlar 
- Kocan ne yapıyor, iyi mi 
- Biliyorsun, iki yıldan beri psikanalize gidiyor... 
- Evet... Nasıl değişti mi biraz bari 
- Çok değişti, çok. Şimdi ne zaman sahanda yumurta pişirirken, sarısını beyazının tam ortasına getiremesem eskisi gibi öfkeden morarıp, beni dövmeye kalkmıyor. 

Acaba bu fıkrada, kocayı medyaya, kadını da iktidar politikacılarına benzetmek mi daha doğru yoksa tam tersi mi 

1901'de verilmeye başlanmış olan Nobel Tıp ödülünü, ilk 10 yıldan sonra, ikinci 10 yılda almış olan ülkeler 
1911 - İsveç. 
1912 - Fransa. 
1913 - Fransa. 
1914 - Avusturya. 
1915 - Ödül verilmedi... 
1916 - Ödül verilmedi... 
1917 - Ödül verilmedi... 
1918 - Ödül verilmedi... 
1919 - Belçika. 
1920 - Danimarka. 
1. Dünya Savaşı'nın, tıp bilimi üstündeki etkisini gösteren bir liste işte... 
Herkes birbirini öldürme yarışına girişmişken, kim uğraşacaktı ki yaşatmakla .. 

İsa'dan 2500 yıl önce yazılmış, M. T. Karamustafaoğlu'nun çevirisi bir Çin şiiri ile bitirelim yazıyı 
Gün ışıyınca işe başlar 
Gün batıncaya dek çalışırım 
Kuyumu kazar 
Suyumu içer 
Ekmeğimi kazanırım 
Barış içinde yaşıyorsam 
Memleketin başındakiler 
Kim olursa olsun 
Aldırmam 



</TEXT>
</DOC>
