<DOC>
<DOCNO> 390051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/yazar/bila.html </URL>
<DATE> 2005/10/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
OYAK Axa'dan ayrılırsa 'sermaye ırkçısı' mı olacak 
</HEADLINE>
<TEXT>


OYAK'ın, Ermenilere "1915 soykırımı" gerekçesiyle tazminat ödemeyi kabul eden ortağı Axa'dan ayrılma kararı verip vermeyeceği merakla bekleniyor. 
OYAK, bu konuda Axa şirketi ve Fransa nezdinde en üst düzeyde konuyu izlediğini, inceleme yaptığını ve sonuca göre de gereğini yerine getireceğini açıkladı. 
OYAK'ın açıklamasında, "Halkımızın hissiyatını yansıtan her türlü girişim kararlılıkla yürütülmektedir" vurgusu da yer aldı. 
CHP İstanbul Milletvekili Şükrü Elekdağ'ın, TBMM'de dile getirdiği "OYAK ortaklıktan ayrılmalıdır" önerisini dün yansıtmıştık. Bu yazı üzerine OYAK mensuplarından gelen ileti ve telefonların çoğunluğu, OYAK mensuplarının da yönetime bu taleplerini ilettiklerini gösteriyor. 

Mahkeme onayı 
Axa, ABD'de, California Mahkemesi'nde görülen dava sonuçlanmadan, uzlaşma yoluyla 17 milyon dolar tazminat ödemeyi kabul etmişti. Davayı açan Ermenilerin avukatlarıyla Axa arasındaki uzlaşmanın yürürlüğe girmesi için California Mahkemesi'nin bu kararı onaylaması gerekiyor. Mahkeme, tazminat öngören uzlaşmayı kasımda görüşecek. Onay vermesi halinde, OYAK'ın ortağı Axa, "1915 soykırımı mağdurlarının v rislerine" tazminat ödemeye başlayacak. 
Ermeni dernekleri daha önce de benzeri tazminat uzlaşmaları sağlamışlardı. Örneğin New York Sigorta Şirketi de aynı gerekçeyle 20 milyon dolar tazminat ödemeyi kabul etmişti. 
Ancak, bu kez durum biraz farklı. Türkiye açısından sorun Axa'nın Türkiye'de OYAK'la yarı yarıya şirket ortağı olması... 

'Sermaye ırkçılığı' 
Başbakan Recep Tayyip Erdoğan'ın, özelleştirme ihaleleriyle ilgili olarak CHP'nin eleştirilerine verdiği yanıt, "Bunlar sermaye ırkçısı, sermaye ırkçılığı yapmayın" biçiminde olmuştu. Sermayeyi ülkesine, milletine, dinine, rengine göre ayırmamak gerektiğini, önemli olanın Türkiye'ye yatırım yapılması olduğunu vurgulayan açıklamaları sık sık tekrarlamıştı. 
Şimdi OYAK sıkıntılı bir durumda kaldı... 
Eğer, OYAK, Ermenilere tazminat ödemeyi kabul eden ortağı Axa'dan ayrılırsa "sermaye ırkçısı" durumuna düşer mi Böyle suçlanır mı 
Ortaklığı bozmaz devam ederse, "1915 Ermeni soykırımını kabul eden" ortağı Axa'nın bu kararını paylaşmış olmaz mı 
OYAK açısından ikilem bu... 

Sermayenin siyaseti 
Sermayenin siyaseti olmaz mı veya sermaye üzerinden siyaset yapılmaz mı 
Sermaye, para kazanmak dışında başka bir şey düşünmez mi 
Son dönemde Türkiye'de esen rüzg r, sermayenin siyaseti, dini, imanı, milleti olmadığı, olamayacağı yönünde... 
Oysa, CHP'li Elekdağ, Axa'nın verdiği kararın siyasi olduğunu vurguluyor. Şirketin, Ermeni lobilerinin etkisi ve baskısı altında olduğunu öne sürüyor. 
Tabii, sermayeyle siyaset yapılıyor. Hükümetler, devletler bu yöntemi kullanıyor. Uluslararası büyük alımlara, ihalelere bir göz atmak bu gerçeği görmeye yeterli. Yolcu uçağı, savaş uçağı alımları, diğer askeri alımlar veya bağlantılar, uluslararası büyük ihalelerde hep "siyaset" yapılıyor. Doğal karşılanıyor. Irkçılıkla suçlanan olmuyor. 
Şimdi merak edilen, OYAK'ın kararının ne olacağı ve nasıl yorumlanacağı. 



</TEXT>
</DOC>
