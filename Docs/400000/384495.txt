<DOC>
<DOCNO> 384495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko29.html </URL>
<DATE> 2005/10/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Unakıtan'dan akaryakıt istasyonlarına Başınıza acı şeyler gelir 
</HEADLINE>
<TEXT>

     Maliye Bakanı Kemal Unakıtan, Türkiye'nin vergi açısından riskli bölgelerini, şehirlerini, sektörlerini ve mükelleflerini bilgisayarla otomatik sınıflandırarak, Türkiye haritasını çıkaracaklarını bildirdi. 
     Unakıtan, Gelir İdaresi Başkan Vekili Osman Arıoğlu ile birlikte 4 ayrı istasyonda akaryakıt pompalarında yazarkasa uygulamasını yerinde inceledi. 
     Unakıtan incelemeleri sırasında yaptığı açıklamada, yeni sistemle taşıt sahibinin plaka numarası, aldığı akaryakıt türü, birim fiyatı, miktarı ve ödeme şeklinin fişte yer alacağını söyledi. 
     Söz konusu uygulamaya kayıtdışı ekonomiyle mücadele amacıyla geçildiğini kaydeden Unakıtan, bu tür uygulamaların devam edeceğini belirtti. Daha önce 8 milyar liranın üzerindeki ödemelerin bankalar üzerinden yapılması zorunluluğunu getirdiklerini anımsatan Unakıtan, kısa bir süre sonra kayıtdışı ekonomiye yönelik stratejilerini de açıklayacaklarını vurguladı. 
     
     KAYITDIŞILIK AZALACAK 

     Vergi incelemelerinde de değişik yöntemlere başvurulmaya başlandığını belirten Maliye Bakanı, Vergi Daireleri Otomasyon Projesi VEDOK ile oluşturulan veri tabanının, incelenecek mükelleflerin bilgisayar aracılığıyla merkezden tespitine imkan verdiğini anlattı. 
     ''Bundan sonra Türkiye'de her geçen gün kayıtdışılık daha da azalacak'' diyen Unakıtan, AB ile müzakere sürecinin başladığına dikkati çekerek, şöyle konuştu 
     ''Biz bugün de onların bize önereceği veya bizden isteyeceği kriterlere çok daha evvel kavuşmak zorundayız. O kriterleri uygulamak mecburiyetindeyiz. O bakımdan çok hummalı bir şekilde çalışıyoruz. Bu çalışmalara devam edeceğiz. Ama bütün vatandaşlarımızın ve mükelleflerimizin de bizim çağrımıza uyum sağlayacaklarına inanıyoruz. 
     Bakanlık'ta sivrisinek kovalamanın anlamı yok. Bataklık kurutuluyor.'' 
     
     RİSK HARİTASI ÇIKARILIYOR 

     Daha sonra soruları yanıtlayan Maliye Bakanı, akaryakıt pompalarında yazarkasa uygulamasından beklenen gelir konusunda, şu aşamada bir rakam vermek istemediğini ifade etti. Bunun zaman içinde görüleceğini kaydeden Unakıtan, ''Türkiye'de bütçe açıkları azaldıkça diyeceksiniz ki Türkiye'de kayıtdışı da azalıyor'' dedi. 
     Maliye Bakanı, Türkiye'de vergi ile ilgili riskli bölgeler, şehirler, sektörler ve mükellefler bulunduğunu da belirterek, şunları söyledi 
     ''Bunların çeşitli sınıflandırılmalarını, bilgisayarla otomatik olarak elde ediyoruz. Türkiye'nin haritasını çıkarıyoruz. Çalışmaları, incelemeleri buna göre yaptığımızda çok daha etkin oluyoruz, verim alıyoruz. 
     Yaptığımız incelemeler sonucu uzlaşma oranları çok yükseldi. Bu incelemeler neticesinde artık mükellef de devlet de 8-10 yıl süren mahkemelere gitmeksizin, karşılıklı uzlaşıyor, anlaşıyor. Devlet kasasına para girmeye başladı.'' 
     
     ''DAĞITIM İSTASYONLARI DA MERKEZE BAĞLANACAK'' 

     Maliye Bakanı Unakıtan, yeni uygulamaya paralel olarak dağıtım istasyonlarına da ölçüm aleti takılacağını bildirdi. Bu şekilde, bundan sonra iptal edilecekler dahil dağıtım istasyonlarına giren ve çıkan akaryakıt miktarının Ankara'da merkezde otomatik olarak takip edileceğini kaydeden Unakıtan, böylece akaryakıtın dağıtım aşamasında da kayıt altına alınacağını belirtti. 
     Unakıtan, arabalara da ''taşıt tanım çipi'' takılacağını ve bu şekilde pompanın depoya konulduğu anda araca ilişkin bilgilerin otomatik olarak sisteme aktarılacağını söyledi. 
     
     İSTASYONLARA UYARI 

     İstasyon sahiplerinin pompalarına yazarkasa taktırmak zorunda olduğunu vurgulayan Unakıtan, 1 Kasım'dan itibaren pompalarına yazarkasa bağlatmak durumunda olan tüm mükelleflerin fiş vermeye başlayacaklarını ifade etti. 
     Yazarkasa kullanmayan istasyon sahiplerinin Vergi Usul Kanunu uyarınca 1. sınıf işletme ise 1. derece usulsüzlük cezasının 5 katı ceza ödeyeceğini kaydeden Unakıtan, şöyle devam etti 
     ''Her tespitte aynı ceza kesilecek. Bir günde 10 defa kesebilirsiniz. O bakımdan kimse Maliye ile uğraşmaya kalkmasın. Bir an önce yazarkasaları taktırsın. Ben veririm, vermem , Ben istemem almam diye bir şey yok. Otomatik olarak çıkacak. İstasyonlar da Aman ben bunu takmasam ne olur diye düşünmesin. Başına çok acı şeyler gelir.'' 

     
</TEXT>
</DOC>
