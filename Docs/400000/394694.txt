<DOC>
<DOCNO> 394694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun01.html </URL>
<DATE> 2005/11/14/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Clinton ailesi, Amman'da bombalanan otelleri dolaştı 
</HEADLINE>
<TEXT>

     ABD'nin eski Başkanı Bill Clinton, 9 Kasım'da bombalı intihar saldırılarına uğrayan Ürdün'ün başkenti Amman'a geldi. 
     Clinton, İsrail'in 10 yıl önce suikastta öldürülen başbakanı İzak Rabin'i anma toplantısı için geldiği İsrail'deki ziyaretini kısa keserek Ürdün'ün başkentine vardı. 
     Yanında eşi Senatör Hillary Clinton ve kızı Chelsea ile birlikte Amman'a gelen Clinton, bombalanan ''Days İnn'', ''Grand Hyatt'' ve ''Radisson SAS'' lüks otellerinin yıkılmış salonlarının enkazı içinde dolaştı ve halka başsağlığı diledi. 
     Ünlü Suriyeli yönetmen Mustafa Akad'ın kızı Rima ile birlikte hayatını kaybettiği Grand Hyatt otelini de ailesiyle gören Clinton, Radisson SAS Oteli'nde de düğün salonunu mahveden bombalama noktasına baktı. 
     Ürdünlü emniyet yetkilileri üç lüks otelde üç Iraklı intihar eylemcisinin bu kanlı saldırıya giriştiğini kaydetmişti. 
     ABD'nin George Bush'tan önceki 42. Başkanı Clinton, Kral Abdullah'ın davetiyle Amman'a geldi. 
     
</TEXT>
</DOC>
