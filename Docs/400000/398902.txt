<DOC>
<DOCNO> 398902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun24.html </URL>
<DATE> 2005/11/29/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İsrail askeri üssündeki Filistinli mahkumlar ayaklandı 
</HEADLINE>
<TEXT>

     Batı Şeria'daki İsrail askeri üssü Ofer'de bulunan Filistinli mahkumların dün gece ayaklanması üzerine gardiyanlarla çatışma çıktığı ve 20 mahkumun yaralandığı bildirildi. 
     Mahkum haklarını savunan Filistinli örgüt Mahkumlar Kulübü Başkanı İsa Karakae, aralarında Filistin Halk Kurtuluş Cephesi FHKC lideri Abdürrahim Maluh'un da bulunduğu 20 mahkumun yaralandığı olayların, üs yönetiminin FHKC üyesi 4 mahkumu başka bir cezaevine göndermek istemesiyle patlak verdiğini söyledi. 
     Başka cezaevine nakli istenen mahkumlar arasında Maluh'un da bulunduğunu belirten Karakae, diğer mahkumların 4 arkadaşının naklini engellemek istediğini, mahkumları dağıtmak için göz yaşartıcı gaz ve plastik mermi kullanan askerlerin 20 mahkumun yaralanmasına yol açtığını kaydetti. 
     Maluh'un da çenesinden yaralandığı olaylarda, mahkumların askerlere çeşitli nesneler attığı ve 6 çadırı yaktığını söyleyen Karakae, olayların FHKC üyelerinin başka bir cezaevine naklinden sonra, şafak vakti durulduğunu belirtti. 
     Olayların ardından, Ofer'de bulunan 1100 kadar mahkumun, protesto olarak açlık grevi yaptığı belirtiliyor. 
     İsrail ordusu ise olaylarda 40 kadar asker ve polisin yanı sıra 4 Filistinli mahkumun hafif yaralandığını belirtirken, 2 Filistinlinin hastaneye kaldırıldığını, şu anda durumun sakin olduğunu açıkladı, ancak açlık greviyle ilgili bilgi vermedi. 
     
</TEXT>
</DOC>
