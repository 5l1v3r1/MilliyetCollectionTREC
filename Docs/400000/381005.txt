<DOC>
<DOCNO> 381005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonyas07.html </URL>
<DATE> 2005/09/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Soğuk algınlığında antibiyotik kullanmayın... 
</HEADLINE>
<TEXT>

     Ankara Üniversitesi Tıp Fakültesi Klinik Bakteriyoloji ve Enfeksiyon Hastalıkları Anabilim Dalı Öğretim Üyesi Prof. Dr. İsmail Balık, antibiyotiklerin virüslere hiçbir etkisi olmadığını vurgulayarak, soğuk algınlığı geçirenlerin kesinlikle antibiyotik kullanmamalarını istedi. 
     Balık, AA muhabirine yaptığı açıklamada, Türkiye’de en çok tüketilen ilaçların başında antibiyotiklerin geldiğini belirterek, bakteriyel enfeksiyonlara karşı etkili olan antibiyotiklerin, virüs kökenli soğuk algınlığı veya grip için kullanılmayacağını bildirdi. 
     Bu tür hastalıklara yakalananların, kesinlikle antibiyotik kullanmaması gerektiğini vurgulayan Balık, "Çünkü bu hastalıkların nedeni virüslerdir. Antibiyotiklerin de virüslere hiçbir etkisi yoktur" diye konuştu. 
     Gereksiz antibiyotik kullanınca hem yan etkilere maruz kalındığını hem de ekonomik kaybın ciddi boyutlara ulaştığını kaydeden Balık, "Gereksiz kullanımda, antibiyotiklere vücut direnci gelişir ve kullanılması gereken hastalıklarda işe yaramaz hale gelir" dedi. 
     
     "GEREKSİZ KULLANAN ÜLKELERİN BAŞINDAYIZ" 
     Antibiyotik kullanımı konusunda, hekimler kadar vatandaşların da dikkatli olması gerektiğini ifade eden Prof. Dr. Balık, dünyada, antibiyotikleri en gereksiz yere kullanan ülkelerin başında Türkiye’nin geldiğini söyledi. 
     Balık, "Diğer ülkelere bu açıdan fark atıyoruz. Yıllık ortalama 600 milyon dolar antibiyotik için boşuna ödüyoruz. Getirdiği zararlı 
     sonuçların maliyeti ne kadardır onu hesap etmek çok zor" diye konuştu. Soğuk algınlığı, nezle veya grip tedavisinde dinlenmenin önemine işaret eden Balık, bol sıvı ve vitaminden zengin gıdaların tüketilmesini, nane, limon gibi bitki çaylarının içilmesini önerdi. İlaç Endüstrisi İşverenleri Sendikası verilerine göre, Türkiye ilaç pazarında, antibiyotik tüketimi yüzde 17.2’lik oranla birinci sırada yer alıyor. Antibiyotikleri, yüzde 11.8’lik oranla ağrı kesiciler, yüzde 10.9 ile romatizma ilaçları, yüzde 8.7 ile soğuk algınlığı ve öksürük ilaçları, yüzde 6.5 ile vitamin, mineral ve kan yapıcı ilaçlar, yüzde 5.1 ile deri hastalıkları ilaçları, yüzde 5.2 ile sindirim sistemi ilaçları, yüzde 6.5 ile kalp ve damar hastalıkları ilaçları, yüzde 4.2 ile hormon ilaçları, yüzde 3.4 ile sinir sistemi ilaçları, yüzde 4.2 ile kulak,burun,boğaz ve göz ilaçları, yüzde 1.4 ile diyabet ilaçları ve yüzde 14.9 ile diğer ilaçlar izliyor. 
     
</TEXT>
</DOC>
