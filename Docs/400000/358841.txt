<DOC>
<DOCNO> 358841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/bbas.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Popovic Efes'te 
</HEADLINE>
<TEXT>


Basketbolda yeni sezona Avrupa'da ve Türkiye'de şampiyonluk parolasıyla hazırlanan Efes Pilsen, Kerem Gönlüm'den sonra ikinci transfer bombasını, Croatia Zagreb'in guardı Marko Popovic'i alarak patlattı 


Euroleague'de ülkemizi temsil eden, son dört yılın Türkiye şampiyonu Efes Pilsen, transfer taarruzuna, Hırvat guard Marko Popovic'i kadrosuna katarak devam etti. 
ABD'li guardı Willie Solomon ile yollarını ayırdıktan sonra, Avrupa'nın önde gelen kulüplerinin peşinde koştuğu 23 yaşında ve 1.85 boyundaki Hırvat oyun kurucu Popoviç'e "kilitlenen" Lacivert - Beyazlılar, uzun süren görüşmelerin ardından Croatia Zagrebli oyuncuyu iki yıllığına renklerine bağladı. 

Üç sayı makinesi 
Hırvat ekibinin alt yapısından yetişen, kısa bir süre İspanya'nın Pamesa Valencia takımında forma giyen Popovic, geçen sezon Euroleague'de 17 maçta, 15.4 sayı ile takımın en skorer ismiydi. Özellikle uzun mesafeli üçlükleri ile tanınan Hırvat basketbolcu, ayrıca 4 asist ve 2.1 ribaunt ortalamaları yakaladı. Efes Pilsen'in bir başka yıldızı Nikola Prkacin ile Hırvat Milli Takımı'nda da oynayan Popovic, kendi liginde ise 12.2 sayı ve 3.5 asist ortalamaları ile oynadı. 

Barış'ı Kartal kaptı 

Didin'in göreve gelişi sonrası atağa kalkan Siyah - Beyazlılar, transfer piyasasının gözde ismi, Tuborg Pilsener'in milli forveti Barış Özcan ile iki yıllığına sözleşme imzaladı 

Basketbol Ligi'nde geçtiğimiz sezon final oynayan Beşiktaş, sürdürdüğü yoğun transfer çalışmalarının meyvesini almaya devam ediyor. 
Takımın başına tecrübeli antrenör Murat Didin'i getirdikten sonra, Darüşşafaka'dan Erdem Türetken ve Ülkerspor'dan Umut Yenice'yi renklerine bağlayan Siyah - Beyazlılar, son olarak Tuborg'un skorer oyuncusu Barış Özcan'la sözleşme imzaladı. A Milli Basketbol Takımı'nın Akdeniz Oyunları kadrosunda da yer alan Barış, Beşiktaş ile iki yıllık mukavele yaptı. 25 yaşında ve 1.95 boyundaki basketbolcu, Oyak Renault'dan transfer olduğu İzmir ekibinde forma giyiyordu. 

Ülker'de hedef Kambala 

Üst üste flaş transferlerle dikkatleri üzerine çeken Ülkerspor, Hollman, Ömer Onan, Cüneyt ve Mirsad'dan sonra Letonyalı pivot Kaspars Kambala'ya teklif götürdü. 
Euroleague'de mücadele veren iki temsilcimizden biri olan Ülkerspor, bir dönem Efes Pilsen'de de forma giyen Letonyalı pivot Kaspars Kambala'ya kancayı taktı. 
Transferin en etkili kulüplerinden biri olan Turuncu - Yeşilliler, Pınar Karşıyaka'dan Jerry Hollman, Darüşşafaka'dan Cüneyt Erden ve Fenerbahçe'den Ömer Onan'ı renklerine bağlamış, önceki gün de Milli Takım'ın yıldızı Mirsad Türkcan'la anlaşma sağlamıştı. 

Ümitler Moskova yolcusu 

Moskova'da 8 - 17 Temmuz tarihleri arasında düzenlenecek olan Ümitler Avrupa Basketbol Şampiyonası'na katılacak olan Ümit Milli Takımımız dün Rusya'ya gitti. Dün sabah tarifeli uçakla 08.45'te Moskova'ya hareket eden ümit milliler, İsrail, İspanya ve Sırbistan Karadağ ile birlikte D gurubunda yer alıyor. İlk maçını yarın İsrail ile oynayacak olan ay yıldızlılar, 9 Temmuz'da Sırbistan Karadağ, 10 Temmuz'da da İspanya ile karşılaşacak. 

Demirel zirveye odaklandı 

Basketbol Federasyonu Başkanı Turgay Demirel, Türk Basketbolunun 2010 yılında Dünya'nın zirvesinde olacağını söyledi. Demirel, 2010 yılında Türkiye'nin ev sahipliğini yapacağı Dünya Şampiyonası'nı en iyi şekilde organize edeceklerini ifade ederek, "2010 yılına iddialı bir şekilde gerek tesisleşme, gerek altyapı, gerekse antrenör ve sporcu olarak hazırlanmaktayız. 2010 yılında Dünya'nın en önemli organizasyonları arasında gösterilecek bir projeye imza atarak Türk Basketboluna ve Dünya Basketboluna büyük bir hizmet sunacağız" dedi. 

Bursalı'ya Spurs'tan davet 

NBA'in son şampiyonu San Antonio Spurs, Türk antrenör Kemal Akif Bursalı'ya davette bulundu. San Antonio Spurs'tan yaz çalışmalarına katılması için davet alan Kemal Akif Bursalı, ünlü coach Greg Popovich ile birlikte çalışacak. 10 Temmuz - 15 Eylül tarihleri arasında Spurs'un idmanlarına katılacak olan Bursalı önce Beşiktaş, sonra da Galatasaray'da yardımcı antrenörlük yaptı. 28 yaşındaki coach, Elime geçen bu fırsatı en iyi şekilde değerlendirmek istiyorum" dedi. 

Ümitler tam yol 

Çek Cumhuriyeti'nin Brno kentinde devam eden 4. Avrupa Ümit Bayanlar Basketbol Şampiyonası'nda Türkiye, klasman grubundaki ikinci maçında Belçika'yı 68 - 63 yendi. Karşılaşmanın ilk yarısını da 35 - 24 önde tamamlayan Ay - Yıldızlılar, klasmandaki ikinci galibiyetini aldı. Bayanlarımız gruptaki son maçını bugün TSİ 16.45'te ev sahibi Çek Cumhuriyeti ile oynayacak. 


</TEXT>
</DOC>
