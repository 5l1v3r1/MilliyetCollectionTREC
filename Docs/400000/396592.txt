<DOC>
<DOCNO> 396592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/guncel/gun04.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolarlara sahip çıkan olmadı 
</HEADLINE>
<TEXT>


Er Tarkan Okçu'nun Yalova'da deprem enkazında bulup sakladığı 300 bin dolar için Emniyet'e başvuran çıkmadı 

SÜHEYLA GÖZDERELİLER Yalova DHA 

Marmara Depremi'nin ardından Bergama 10. Piyade Tugay Komutanlığı bünyesinde görev yaparken, kurtarma çalışmalarına katılmak üzere Yalova'ya gelen Tarsuslu er Tarkan Okçu'nun bulup toprağa gömdüğü, daha sonra Yarbay Mümin Şen tarafından çıkartılan çantadaki 300 bin doların sahibi çıkmadı. 

'Bilgi ulaşmadı' 
Konuyla ilgili haberlerin basında yer almasından sonra, paranın bulunduğu öne sürülen Çiftlikköy ve çevresindeki ailelerden, Yalova Emniyet Müdürlüğü'ne herhangi bir başvuru gelmedi. Emniyet Müdür Yardımcısı Celal Şen, bu konuda kendilerine herhangi bir bilginin ulaşmadığını açıkladı. 

Okçu tutuklandı 
Bu arada, hakkında adam yaralamaktan kesinleşmiş 6 ay hapis cezası olduğu olduğu ortaya çıkan Tarkan Okçu, dün akşam kaldığı İstanbul Yeşilköy'deki bir otelde gözaltına alındı. Bakırköy Adliyesi'ne sevk edilen Okçu, çıkarıldığı mahkemece tutuklanarak Metris Cezaevi'ne gönderildi. 



</TEXT>
</DOC>
