<DOC>
<DOCNO> 396775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo16.html </URL>
<DATE> 2005/11/21/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hertha'dan Malik Fathi TFF sorsaydı Türkiye'de oynamayı düşünürdüm 
</HEADLINE>
<TEXT>

     Almanya Birinci Ligi Bundesliga takımlarından Hertha BSC Berlin'de oynayan Almanya 21 yaş altı milli takım futbolcusu Malik Fathi, Türkiye Futbol Federasyonu'nun TFF kendisine sorması durumunda Türk milli takımında oynamayı düşünebileceğini söyledi. 
     Malik, Kicker spor dergisine yaptığı açıklamada, babasının Türk olduğunu, ancak Alman pasaportuna sahip olduğunu belirterek, ''TFF sorsaydı Türk milli takımında oynamayı düşünürdüm, ancak bu hiç olmadı'' dedi. 
     Alman milli takımıyla 2006 Dünya Futbol Şampiyonası'na katılabileceğini ifade eden Malik, ''Alman milli takımı Fransa'ya karşı son oynadığı karşılaşmada defans çok iyi savunma yaptı. Benim için trenin kaçtığını söyleyemem, ancak Alman milli takımına çağırılmam biraz daha zorlaştı. Şimdiye kadar takıma çağrılmayanların takıma girmesi çok zor'' diye konuştu. 
     Alman 21 yaş altı milli takımıyla 2006 yılı Avrupa Şampiyonası finallerine katıldığının hatırlatılarak, bunun kendisi için ne anlama geldiğinin sorulması üzerine de Malik, ''2003 yılında 20 yaş altı Dünya Futbol Şampiyonası, 2004 yılında 21 yaş altı Avrupa Futbol Şampiyonası finallerine katıldım. 2002 yılında da 19 yaş altı takımıyla Avrupa ikincisi oldum. Avrupa Şampiyonası finallerine katılmam benim için diğer bir doruk noktası. Bu turnuvada 8 takım var. İyi bir gidişat yakalarsak şampiyon da olabiliriz'' dedi. 
     
</TEXT>
</DOC>
