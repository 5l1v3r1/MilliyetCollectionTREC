<DOC>
<DOCNO> 376683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun43.html </URL>
<DATE> 2005/09/08/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Straw Türkiye'nin protokolü uygulayacağından kuşkumuz yok 
</HEADLINE>
<TEXT>

     İngiltere Dışişleri Bakanı Jack Straw, ''Türkiye'nin imza koyduğu protokolü uygulayacağından kuşkularının olmadığını'' söyledi. 
     Straw, Merkezi Londra'da bulunan Kamu Siyaseti Araştırmaları Enstitüsü tarafından düzenlenen ''Türkiye'nin AB Üyeliği Meselesi'' konulu toplantıdaki konuşmasından sonra soruları yanıtladı. 
     Türkiye'nin yayımladığı deklarasyon ve AB'nin buna vereceği yanıt konusundaki bir soru üzerine Straw, Türkiye'ye verilecek yanıt konusundaki çalışmaların sürdüğünü belirterek, bu konuda ortak bir metin üzerinde anlaşma sağlanacağını umduğunu söyledi. 
     Straw, Türkiye'nin imzaladığı protokole uyup uymayacağı yolundaki bir soru üzerine de bu anlaşmanın uluslararası bir anlaşma olduğunu, uygulanmamasının bir takım sonuçlar doğuracağını, bunun Ankara tarafından da bilindiğini kaydetti. 
     Bu tür anlaşmaların uygulanması konusunda AB'nin üçlü izleme mekanizmaları bulunduğunu, bu mekanizmaların son durum için de geçerli olduğunu belirten Straw, ''Türkiye'nin imza koyduğu protokolü uygulayacağından kuşkumuz yok'' dedi. 
     Öncelikle Türkiye ile müzakerelere başlanması gerektiğini vurgulayan Straw, ancak bundan sonra protokole uyulup uyulmadığına bakılabileceğini söyledi. 
     Straw, Avrupa'da Türkiye'nin üyeliğine yönelik desteğin giderek azaldığının hatırlatılması üzerine de bunun bazı sebeplere bağlı olarak gelişen bir durum olduğunu, ancak üyeliğe Avrupa'nın tümünün karar vereceğini belirtti. 
     Türkiye'nin üyeliğinin, bulunduğu bölgeye, İran, Irak ve Suriye gibi komşularının geleceğine de olumlu katkılar sağlayacağını ifade eden Straw, Türkiye'nin tam üyelik müzakere sürecinde bir olumsuzluk olması halinde İngiliz hükümeti olarak ülkelerindeki Müslüman azınlıkla bir sorun yaşamayacaklarını kaydetti. 
     Straw, İngiltere'de yaşayan Müslümanların, İngiliz hükümetinin bu konudaki samimi çabalarını gördüklerini belirterek, ''Ancak diğer Avrupa ülkelerinde bazı kaygılar ortaya çıkabilecektir'' dedi. 
     Bu arada, toplantıyı izleyen Türkiye'nin Londra Büyükelçisi Akın Alptuna, bazı AB ülkelerinde Türkiye'nin üyeliğine karşı gelişen tutumu eleştirerek, sürecin bugünden yarına bir süreç olmadığına dikkat çekti. 
     Bazı ülkelerin serbest dolaşım ve benzer konulardaki kaygılarının yersiz olduğunu anlatan Alptuna, tam üyelik gerçekleşene dek, bu dinamiklerin tümünün değişebileceğine işaret etti. 
     
</TEXT>
</DOC>
