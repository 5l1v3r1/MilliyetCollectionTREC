<DOC>
<DOCNO> 380980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur36.html </URL>
<DATE> 2005/09/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Cem Vakfı, cemevlerine "ibadet statüsü" verilmesi için dava açtı 
</HEADLINE>
<TEXT>

     Cem Vakfı, cemevlerine ibadethane statüsü verilmesi, ibadet için genel bütçeden pay ayrılması ve Diyanet İşleri Başkanlığı bünyesinde Alevi inanç önderlerine kadro tahsis edilmesi taleplerini reddeden Başbakanlık kararının iptali istemiyle Ankara Bölge İdare Mahkemesi’nde dava açtı. 
     Cem Vakfı’nın avukatları, 2 bin kişi adına hazırlanan dava dilekçesini bugün öğleden sonra Ankara Bölge İdare Mahkemesi’ne verdiler. 
     Avukat Namık Sofuoğlu, burada yaptığı açıklamada, başlangıçta 2 bin kişinin ayrı ayrı dava açmasının planlandığını, ancak yargıdaki iş yükü nedeniyle tek dava açmayı tercih ettiklerini söyledi. 
     Dava dilekçesinde, Başbakanlığa 22 Haziran tarihinde sunulan dilekçede, Alevilere din hizmetlerinin kamu hizmeti olarak sunulması, cemevlerine ibadethane statüsü verilmesi, ibadetin icrası için yeteri kadar, yetkin ve Alevilerce yetkin kabul edilen kişilerin kamu görevlisi olarak istihdam edilmesi ve hizmetlerin karşılanması için genel bütçeden ödenek ayrılmasının talep edildiği anımsatıldı. 
     Dilekçede, Başbakanlığın, bu talepleri genel ifadeler içeren gerekçelerle reddettiği anlatıldı. 
     Türkiye’de 20-25 milyon civarında Alevi yaşadığının tahmin edildiği belirtilen dilekçede, kentleşme nedeniyle cemevlerinin yapımında ve inanç önderleri temin edilmesinde Alevilerin kendi kaynaklarını kullandıkları anlatıldı. 
     
     "ALEVİLER YOK SAYILIYOR" 
     İdarenin inanç önderlerinin yetiştirilmesi için hiçbir katkıda bulunmadığı ifade edilen dilekçede, Alevilerin idare tarafından neredeyse tamamen yok sayıldığı, cemevlerinin ibadethane olarak kabul edilmediği ve din hizmetlerine ayrılan paylardan mahrum kılınmak için sadece kültür merkezi olarak görüldüğü savunuldu. 
     Dilekçede, "Yüzyıllardır yapılan cemler birer kültürel faaliyet olarak kabul edilmiş, ibadetin en önemli veçhelerinden biri olan semah ise neredeyse folklorik bir gösteriye indirgenmiştir. Böylece idare, yurttaşların ibadet biçimlerini, yerlerini ve içeriğini kendisi tayine kalkışarak, din ve vicdan özgürlüğünün en temel unsurlarını açık bir biçimde ve pervasızca ihlal etmekten kaçınmamaktadır" denildi. 
     Diyanet İşleri Başkanlığı’na Anayasa ile laiklik ilkesi doğrultusunda hareket etme, bütün siyasi görüş ve düşünüşlerin dışında kalma ve milletçe bütünleşme ve dayanışmayı amaç edinme görevi verildiğine işaret edilen dilekçede, bu görevlerin yerine getirilmeyerek, "ağır hizmet kusuru" işlendiği iddia edildi. 
     
     "KAMU HİZMETİNDE AYRIMCILIK OLMAZ" 
     Diyanet İşleri Başkanlığı’nın kamu hizmetini verirken ayrımcılık yapamayacağı ifade edilen dilekçede, kurumun, görevlerini İslam dinine inanan herkes için yerine getirmesi gerektiği belirtildi. 
     Dilekçede, kurumun, hizmet verirken ayrımcılık yapamayacağı ve imtiyazlı zümre yaratamayacağı savunulan dilekçede, şöyle devam edildi 
     "Diyanet İşleri Başkanlığı, İslam Dininin tamamıyla ilgili görevlendirilmiş olmasına rağmen, kendisini bir tek Sünni mezhebi ile ve hatta Sünnilik içindeki Hanefi mezhebi ile sınırlamış ve İslam içindeki diğer mezhep ve tarikatları görmezden gelmiş, yok saymıştır. 
     Genel Bütçenin en önemli kalemi bütün vatandaşların ödediği vergilerden oluşmaktadır. Bütçenin oluşturulmasında vatandaşlar arasında herhangi bir din veya mezhep ayrımı gözetilmemekte, vatandaşlık esası üzerinden vergi toplanmaktadır. Genel bütçeden yaklaşık katrilyonlarca lira pay alan Diyanet İşleri Başkanlığı ise kamu hizmetini bir tek mezhebe hasretmektedir. Bu uygulama Anayasa’nın başlangıç kısmının 7. paragrafında belirtilen ’nimet ve külfetlerde ortaklık’ ilkesine aykırı olduğu açık ve aksi ileri sürülemeyecek kesin bir gerçektir." 
     
     BAŞBAKANLIĞIN YANITI VE DAVA KONUSU 
     Dilekçede, Başbakanlığın, Cem Vakfı’na taleplerine karşı, "Diyanet İşleri Başkanlığı’nın Anayasa, yasalar ve diğer mevzuat uyarınca yürüttüğü hizmetlerin İslam Dinine mensup olan herkese yönelik olup mezheplerüstü ve umumidir. Umumi nitelikteki bu din hizmetlerinden herkes eşit ölçüde yararlanma hakkına sahiptir" yanıtı verdiği kaydedildi. 
     Dilekçede, "Mezheplerüstü ve umumi olan bu hizmetler içinde niçin Alevilere yönelik hiçbir hizmet bulunmamaktadır Bu davanın konusu Alevilerin verilen hizmetlerden yararlanması değildir. Dava konusu, Aleviler için verilmeyen hizmetlerdir" denildi. 
     Dilekçede, uluslararası ve ulusal hukuk kuralları, Avrupa İnsan Hakları Mahkemesi kararları doğrultusunda, mevcut uygulamaların "ağır hizmet kusuru" nedeniyle iptaline karar verilmesi talep edildi. 
     
</TEXT>
</DOC>
