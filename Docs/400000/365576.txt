<DOC>
<DOCNO> 365576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/guncel/gun16.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis şefine inceleme 
</HEADLINE>
<TEXT>


ANKARA Milliyet 

Emniyet Genel Müdürlüğü, bir gazeteye "1000 El Kaide'ciyi takip ediyoruz. Kasıma kadar eylem bekliyorum" açıklamaları yapan İstanbul Emniyet Müdür Yardımcısı Şammaz Demirtaş hakkında inceleme başlattı. 
Demirtaş'ın yaptığı açıklamanın dün bir gazetede "özel röportaj" şeklinde manşetten yayımlanması, Emniyet Genel Müdürlüğü'nde rahatsızlık yarattı. İstanbul Emniyeti İstihbarat Şube'den Sorumlu Müdür Yardımcısı Demirtaş'ın açıklamalarıyla yaşanan sıkıntı nedeniyle Emniyet Genel Müdürlüğü Sözcüsü İsmail Çalışkan, dün haftalık bilgilendirme toplantısında Demirtaş'ın açıklamalarının tam tersi değerlendirme yaptı. 

'Abartılı, sansasyonel' 
Çalışkan, açıklamaları abartılı, yanlış ve sansasyonel olarak nitelendirdi. Çalışkan'ın açıklamasıyla havanın yumuşamasına rağmen Emniyet Genel Müdürü Gökhan Aydıner, Demirtaş hakkında inceleme başlatılması talimatını verdi. Müfettişler, bu konuda Demirtaş'ın bilgisine başvururken, genel değerlendirme yaptıktan sonra soruşturma açılıp açılmayacağına karar verecek. 


</TEXT>
</DOC>
