<DOC>
<DOCNO> 358476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonyas16.html </URL>
<DATE> 2005/07/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Opera - Bale'ye ilk kadın genel müdür... 
</HEADLINE>
<TEXT>

     Devlet Opera ve Balesi DOB Genel Müdürlüğü koltuğuna ilk kez bir kadın genel müdür oturdu. Görevinden istifa eden Remzi Buharalı, DOB Genel Müdürlüğü görevini, bale sanatının ünlü ismi Meriç Sümen’e törenle devretti. 
     Buharalı, DOB Genel Müdürlüğü Fuayesi’nde düzenlenen törende yaptığı konuşmada, Meriç Sümen’in, yıllardır tanıdığı bir sanatçı arkadaşı ve kuruma yıllarını veren bir balerin olduğunu belirterek, görevi kendisine devretmekten mutluluk duyduğunu söyledi. 
     Görev süresi boyunca ailesinden, özel yaşamından fedakarlık ederek başarılı çalışmalara imza attığını anlatan Buharalı, görevi gönül rahatlığıyla Sümen’e devrettiğini belirtti. 
     Kurumun 55 yıllık tarihinde kendisinin "direksiyonda bulunduğu" yıllarda Aspendos Uluslararası Opera ve Bale Festivali’nin, Avrupa Festivaller Birliği’ne kabul edildiğini ve kalite belgesi aldığını kaydeden Buharalı, Bodrum Uluslararası Bale Festivali’nin de kendi döneminde başlatıldığını anlattı. 
     
     "BEN SANATÇIYIM" 
     Kurumda orkestra sanatçılığı görevini de yürüttüğünü hatırlatan Buharalı, yine sanatına devam edeceğini ve bunun da kendisine onur verdiğini vurguladı. 
     İdarecilik görevinin yanında her şeyden önce "bir sanatçı" olduğunun altını çizen Remzi Buharalı, göreve ilk getirildiğinde kendisine 5 yıllık bir hedef belirlediğini ve bu sürenin sonunda da kendi isteğiyle istifa ettiğini söyledi. Buharalı, "Sayın Bakan’ın göreve gelmesinden sonra aramızda iletişim bozukluğu olmadı. Son olarak da kendisiyle çok keyifli bir görüşme yaptık. Ben buradan mutlu olarak ayrılıyorum" dedi. 
     Buharalı, bir gazetecinin sorusu üzerine, "Bu benim için önceden belirlenmiş bir süredir. Bakan’ın isminin, Atilla Koç olmasıyla ilgisi yoktur" karşılığını verdi. 
     
     "HOPLAYIP ZIPLAYAN GENEL MÜDÜR" 
     Devlet Opera ve Balesi’nin yeni Genel Müdürü Meriç Sümen de, bu görevi Buharalı gibi sevgi ve saygı duyduğu bir isimden devralmanın kendisini mutlu ettiğini söyledi. 
     Yıllarını bale sanatına verdiğini hatırlatan Sümen, "Ben hoplayıp zıplayan, yerinde duramayan bir genel müdür olacağım. Hep burada oturmak yerine opera ve bale müdürlüklerini gezeceğim" dedi. 
     İstanbul Devlet Opera ve Balesi Müdürlüğü görevini 2.5 haftadır yürüttüğünü anımsatan Sümen, bu görevi de orkestra sanatçısı Kerim Soysal’a bugün itibariyle devrettiğini bildirdi. Sümen, "Kim bilir belki bir gün sahneye de çıkarım... Bekleyin" diye konuştu. 
     Bale sanatına 44 yılını verdiğini ifade eden Sümen, 62 yaşında olduğunu ve emekliliğine 3 yıl kala genel müdürlük görevini üstlendiğini söyledi. Sümen, bir gazetecinin "Kurumunuzun ilk kadın genel müdürü olmak nasıl bir duygu " şeklindeki sorusuna karşılık, "Şu anda bilemiyorum. Aynı zamanda bale sanatından bu göreve gelen ilk genel müdür oluyorum" dedi. 
     Törende daha sonra Buharalı, kurumun mührünü Sümen’e devretti ve çiçek sundu. Törenin ardından yeni genel müdür Meriç Sümen, makamında gazetecilere poz verdi. 
     Remzi Buharalı, 11 Nisan 2000 tarihinde Hüseyin Akbulut’tan boşalan genel müdürlük görevine getirilmişti. 
     
</TEXT>
</DOC>
