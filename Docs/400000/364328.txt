<DOC>
<DOCNO> 364328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun17.html </URL>
<DATE> 2005/07/26/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Bombalar çarşı-pazarı vurdu .. 
</HEADLINE>
<TEXT>

     İngiltere'nin başkenti Londra'da 7 ve 21 Temmuz bombalı saldırılarının ardından alışveriş yapanların sayısının azaldığı belirlendi. 
     İngiltere'de piyasanın nabzını tutan ekonomik kuruluşlardan SPSL tarafından yapılan analize göre, 21 Temmuz saldırı girişimlerinden bu yana başkent Londra'da çarşıya çıkanların sayısında ortalama yüzde 20 oranında gerileme oldu. 
     Kuruluşun araştırması, geçen Cuma günü, bir yıl önceki aynı güne göre yüzde 19.1 oranında daha az insanın çarşı-pazarı doldurduğuna işaret ederken, bu oranın Cumartesi günü yüzde 21.9'a yükseldiğini ortaya koydu. 
     SPSL temsilcisi Tim Denison, 7 Temmuz bombalı saldırılarının ardından Londra'da yaşayan halkta ''Bu, bir kereye mahsus bir durumdu'' güveninin her şeye rağmen yaşatılabildiğini, ancak 21 Temmuz'daki saldırı girişimlerinin halkın bütün güvenini çökertmeye yettiğini söyledi. 
     Denison, alışveriş oranlarını olumsuz etkileyen bir başka unsurun da pek çok metro hattının 7 Temmuz saldırılarından bu yana sırayla kapanması ve günlerce kapalı kalması olduğunu söyledi. 
     Londra'nın merkezinde araçların para ödeyerek girebildikleri bölgeye toplu taşıma araçlarının dışında ulaşmanın güçlüğüne dikkati çeken Denison, bu bölgede alışverişteki düşüşün yüzde 26.7'ye kadar yükseldiğini bildirdi. 
     
</TEXT>
</DOC>
