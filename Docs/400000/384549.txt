<DOC>
<DOCNO> 384549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo12.html </URL>
<DATE> 2005/10/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Emre Belözoğlu'ndan Canaydın'a övgü 
</HEADLINE>
<TEXT>

     İngiltere'nin Newcastle United takımında oynayan milli futbolcu Emre Belözoğlu, eski kulübü Galatasaray'ın Başkanı Özhan Canaydın'dan övgüyle söz etti. 
     Milli takımın kamp yaptığı Çengelköy'deki Sumahan Otel'de AA muhabirinin sorularını yanıtlayan Emre, Galatasaray'ın UEFA Kupası'nda Norveç'in Tromsö takımına elenmesinin ardından taraftarların protesto ettiği başkan Canaydın'a karşı olan tepkilere anlam veremediğini belirterek, ''Gerçek Galatasaraylıların böyle düşünmelerine anlam veremiyorum'' dedi. 
     Emre, Özhan Canaydın'a herkesin çok büyük saygı duyması gerektiğini ifade ederek, ''Özhan Canaydın bence, Galatasaray'ın son 4-5 başkanını ele alırsak, en fazla samimi, en çok Galatasaray'ı düşünen başkanı. Bunu Galatasaray'da futbol oynamış ve onunla çalışmamış birisi olarak söylüyorum. Herkesin Özhan Canaydın'a çok büyük saygı duyması gerekiyor'' diye konuştu. 
     Her takımın inişi-çıkışı olabileceğini vurgulayan Emre, şöyle devam etti 
     ''Galatasaray, Türk futbol tarihinin en başarılı takımıydı. Onun yansıması da milli takıma oldu. Her takımın çıkışı ve inişi olur. Şu an Galatasaray ligde çok iyi gidiyor ama Avrupa'da böyle bir dönem geçirdi. Bundan önceki senelerde Türkiye'yi Avrupa'da taşıyan tek takım Galatasaray'dı. Öyle bakmak lazım. Bir sene erken elendi diye böyle düşünmemek gerekiyor. Galatasaray en yakın zamanda tekrar Avrupa'da zaferlere imza atan Galatasaray olur.'' 
     
     ''TERİM'İN BENDE ÇOK FARKLI BİR YERİ VAR'' 
     Emre Belözoğlu, Milli Takımlar Teknik Direktörü Fatih Terim'in kendisi için çok önemli bir insan olduğunu kaydederek, ''Terim hocam, futbol hayatımdaki değişim sürecini oluşturan kişidir. Bende çok farklı bir yeri var'' dedi. 
     Fatih Terim'in milli takımın başında olmasının büyük bir kazanç olduğunu ifade eden Emre, ''Fatih Terim, Türk futbolunun yetiştirdiği tartışmasız en büyük hoca. Kendisinin milli takımda olması sadece benim için değil, buradaki her futbolcu için çok büyük bir kazanç ve avantaj. Takıma çok şeyler kazandıracağına inanıyorum'' diye konuştu. 
     
     ''MİLLİ TAKIMDA HERKESİN YERİ DOLDURULABİLİR'' 
     Cezalı olan Hakan Şükür'ün ardından Ümit Karan, Fatih Tekke ve Hasan Şaş'ın sakatlıkları nedeniyle kadrodan çıkarılmasının milli takımı etkileyip, etkilemeyeceği konusunda Emre, ''Geçen dönemde de eksiklerimiz çok fazlaydı. Ama kendi sahasında yenilmeyen Ukrayna'yı yendik'' dedi. 
     Emre, milli takıma gelen her oyuncunun yetenekli olduğunu dile getirerek, şunları söyledi 
     ''Milli takımda bir futbolcunun olmazsa olmazı yok. Hakan, Okan ve Alpay ağabeyler, Hasan ve ben belki biraz daha tecrübeli görünüyoruz. Ama çok formda bir Halil var. Sonra Necati var, Nihat geldi. Herkesin yeri doldurulabilir. Takım içinde herkesin böyle düşünmesi lazım. Milli takım olarak çok eksik oyuncularla maçlara çıktık ama başarılı olduk.'' 
     
     ''SOUNESS İLE SORUNUM YOK'' 
     Sakatlığının düzeldiğini ve takımla birlikte çalışmalara başladığını vurgulayan Emre, ''Kendimi iyi hissediyorum. Sadece maç ve antrenman eksiğim var. Almanya maçında hocam beni riske etmeyecek. Arnavutluk maçında hazır olursam, hocam da görev verirse elimden geleni yapacağım'' diye konuştu. 
     Emre Belözoğlu, Danimarka ve Ukrayna maçları öncesi A Milli Takım kampına sakatlığı nedeniyle önce gelmeyeceğinin açıklanmasının ardından Türkiye'ye gelip kampa katılmasıyla ilgili olarak, şunları kaydetti 
     ''Ben tedavimi Türkiye'de olmak istedim. Kulübüm de tedavini burada da Türkiye'de de yaptırabilirsin demişti. 2-3 günlük orada bir anlaşmazlık oldu. Yoksa kulübüm zaten beni FIFA ve UEFA kurallarına göre kesinlikle milli takıma göndermesi gerekiyor. 
     O dönemde milli takım kampına katıldığım için teknik direktörüm Graeme Souness ile aramın açılması gibi bir şey sözkonusu olmadı. Milli takıma gitmekten dolayı bir hocayla aram açılacaksa ben bunu kabullenirim. Sonuçta bu milli takım. Ama Souness ile aramızda bir sorun yok. Kendisi, çok sevdiğim birisi. Onun da bana olan duygularından eminim.'' Newcastle United'ın sakat oyuncuların çokluğu nedeniyle lige iyi başlayamadığını anlatan Emre, ''Şu an takımda 6 tane sakat oyuncu var. Bunlar yeni transfer, oynaması beklenen oyuncular. İlk 2-3 hafta kötü gittik. Çok sakat oyuncu vardı. Ama takım şimdi yavaş yavaş kendine gelmeye başladı. Şu anda 11. sıradayız. Bu sene takım ligde ilk 5-6'ya girebilecek kapasitede bir takım. Yeni bir takım olduğumuz için böyle düşünüyoruz. Ama önümüzdeki senelerde yeni yapılacak takviyelerle her zaman kafaya oynayabilecek bir takım olacak. Çünkü takımın öyle bir havası var'' diye konuştu. 
     Emre, daha önce oynadığı İtalya ile İngiltere'yi karşılaştırdığında, oynanan futbolun, insanların yaşantılarının, futbola bakışlarının çok farklı olduğunu belirterek, ''Yetenekli oyuncunun her ligde oynaması gerektiğini düşünüyorum. Her ligin kendine göre zorlukları var. Oynamaya başlamak, devam etmek önemli. Oynadıkça, kondisyonum yerine geldikçe İngiltere'de de başarılı olacağıma inanıyorum'' dedi. 
     
</TEXT>
</DOC>
