<DOC>
<DOCNO> 352701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur44.html </URL>
<DATE> 2005/06/16/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Alpaslan Türkeş'in mezarında inceleme yapıldı... 
</HEADLINE>
<TEXT>

     Eski MHP Genel Başkanı Alparslan Türkeş’in mezarının açıldığına dair oğlu Tuğrul Türkeş’in başvurusu üzerine soruşturma başlatıldı. 
     AA muhabirinin aldığı bilgiye göre, Alparslan Türkeş’in oğlu Tuğrul Türkeş’in dün Ankara Cumhuriyet Başsavcılığı’na başvurarak, babasının mezarının ailesinden izin alınmadan açıldığını bildirmesi üzerine savcılık dilekçeyi işleme koydu. 
     Savcılığın talimatı üzerine, Ankara Asayiş Şube Müdürlüğü Gasp Büro Amirliği’ne çağırılan Tuğrul Türkeş’in ifadesi alındı. Tuğrul Türkeş, dilekçedeki iddialarını tekrarlayarak, bazı şüphelerini dile getirdi. 
     Tuğrul Türkeş’in ifadesinin alınmasının ardından MHP Genel Merkezi’nde görevli 8 kişinin ifadesine başvuruldu. Parti görevlileri, Alparslan Türkeş’in mezarının açılmasının söz konusu olmadığını söylediler. Görevliler, Alparslan Türkeş’in mezarında kırılan ya da çatlayan mermerlerin değiştirildiğini bildirdiler. 
     Bu arada Asayiş Şube Müdürlüğü yetkililerinin de aralarında bulunduğu bir ekip Alparslan Türkeş’in Atatürk Orman Çiftliği Kavşağı’nda bulunan kabrinde inceleme yaptı. Yapılan inceleme tespit tutanağı ile kayda geçirildi. 
     
</TEXT>
</DOC>
