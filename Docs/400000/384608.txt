<DOC>
<DOCNO> 384608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonyas11.html </URL>
<DATE> 2005/10/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Avusturya'da oryantalist ressamların 'Harem' sergisine büyük ilgi 
</HEADLINE>
<TEXT>

     Avusturya'nın kuzeyindeki Krems kentinde açılan, 19. yüzyıl Avrupalı oryantalist ressamların ''Harem'' konulu sergisi büyük ilgi görüyor. 
     Krems Güzel Sanatlar Müzesi'nde açılan sergide Fransız, İtalyan, Avusturyalı-Macar, İngiliz gibi çok sayıda Avrupalı oryantalist ressamın, ''Harem'' ve ''Odalıklar''ı nasıl düşlediklerini anlatan 80 tablo yer alıyor. 
     Müzenin Alman vatandaşı Türk kökenli müdürü Tayfun Begin, serginin açılışında, İstanbul'daki Topkapı Sarayı ve buradaki dünyaca ünlü harem ile bir dönem burada sayıları 1200'e ulaşan çoğu Hıristiyan kökenli cariyeler konusunda ayrıntılı bilgi verdi. 
     Sergideki tablolar, oryantalist ressamların, ''Binbir Gece Masalları'' veya Mozart'ın ''Saraydan Kız Kaçırma'' gibi doğuya özgü yapıtlardan etkilenmelerine karşın hiç görme olanağı bulamadıkları, ancak sürekli düşledikleri harem, cariyeler ve haremağalarını konu aldıkları yapıtlardan oluşuyor. 
     Serginin son bölümünde, İran şahının Tahran'daki hareminde 1860'da çekilen cariyelerin fotoğrafları da bulunuyor. 
     
</TEXT>
</DOC>
