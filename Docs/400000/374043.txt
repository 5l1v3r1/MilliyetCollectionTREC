<DOC>
<DOCNO> 374043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun05.html </URL>
<DATE> 2005/08/30/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
'Irak'taki ihaleler Cheney'in şirketine verildi' 
</HEADLINE>
<TEXT>

     ABD Başkan Yardımcısı Dick Cheney’nin eskiden başkanlığını yürüttüğü petrol şirketi Halliburton’a Irak’ta verilen ihalelerde yolsuzluk yapıldığını ileri süren üst düzeyde bir Pentagon yetkilisi görevden alındı. 
     ABD Kara Kuvvetleri İstihkam Komutanlığı’nda en üst düzeydeki satın alma yetkilisi olan Bunny Greenhouse’un avukatı, müvekkilinin geçen cumartesi görevinden alınıp daha alt seviyede bir konuma getirildiğini belirterek, Greenshouse’un, Kara Kuvvetleri Komutanlığı’nı mahkemeye vereceğini bildirdi. 
     Avukat Michael Kohn, açıklamasında, Greenhouse’un bir ihale yolsuzluğunu ortaya çıkardığı için kurumu tarafından cezalandırıldığını söyledi. Kohn, siyah bir kadın olan Greenhouse’a, cinsiyet ve ırk ayrımı yapıldığını da öne sürdü. 
     Greenhouse, Irak’ın savaşta zarar gören petrol tesislerinin onarımını öngören bir projede sözleşmenin, herhangi bir yarışma açılmadan doğrudan Halliburton şirketine verilmesinde yolsuzluk yapıldığını ileri sürmüştü. Greenhouse, Pentagon içinde itirazlarından sonuç alamayınca konuyu kamuoyuna duyurmuştu. 
     Bunny Greenhouse, Haziran’da muhalefetteki Demokrat Kongre üyelerine yaptığı açıklamada, Halliburton’a Irak’ta verilen bu ve başka ihalelerde büyük boyutlu yolsuzluklar yapıldığını ileri sürmüştü. 
     Greenhouse’a sahip çıkan Demokrat Kongre üyeleri, Savunma Bakanı Donald Rumsfeld’den, Greenhouse’a yapılan "tenzil-i rütbe" uygulamasına ilişkin soruşturma açılmasını istediler. 
     Demokrat Partili yetkililer, 1995-2000 yılları arasında Cheney’nin başkanlığını yürüttüğü Halliburton’ın, Başkan Yardımcısı ile olan bağlantılarını kullanarak Irak’ta çok sayıda ihaleyi aldığını öne sürüyor. 
     ABD İstihkam Komutanlığı yetkilileri ise Greenhouse’un "başarısız performansı" nedeniyle görevinden alındığını ifade ettiler. 
     
     AMERİKAN HELİKOPTERİNE ATEŞ AÇILDI 1 ÖLÜ 
     Bu arada, Irak’ın kuzeyinde bir Amerikan askeri helikopterinin, "düşman ateşi" nedeniyle mecburi iniş yaptığı bildirildi. 
     Irak’taki Amerikan ordusundan yapılan açıklamada, dün akşam helikoptere Telafer’de ateş açıldığı, saldırı sonucu 1 Amerikan askerinin öldüğü, bir diğerinin de yaralandığı kaydedildi. 
     AP ajansına açıklama yapan yöre sakinleri ise helikopterin dün yerel saatle 18 30’da kentin güneybatı kısmına düştüğünü söyledi. 
     
     KERKÜK’TE GÜVENLİK YETKİLİSİ VE ARKADAŞI VURULDU 
     Öte yandan, Kerkük kentinde bir güvenlik yetkilisiyle arkadaşının öldürüldüğü bildirildi. 
     Polis, silahlı kişilerin Kuzey Petrol Şirketi için çalışan bir güvenlik yetkilisini dün gece arabasındaki arkadaşıyla birlikte öldürdüğünü belirtti. 
     Iraklı yetkililer, saldırganların amacının Irak’ın en büyük gelir kaynağı petrol sanayini baltalamak olduğunu kaydediyor. 
     Iraklı direnişçiler petrol boru hatlarına da sık sık saldırılar düzenliyor. 
     
</TEXT>
</DOC>
