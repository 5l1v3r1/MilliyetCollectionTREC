<DOC>
<DOCNO> 361964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/spor/aspo.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi Atom Karınca 
</HEADLINE>
<TEXT>


Takıma baktığında, futbolcularında kendini gördüğünü belirten Siyah-Beyazlılar'ın Teknik Direktörü, "Lig aynı satranca benziyor. Taşları yerinde kullanmazsanız, mat olursunuz. Biz mat olmayacağız" dedi 

ÖZEL RÖPORTAJ BİLAL MEŞE 


Rıza Çalımbay, diğer bir deyişle Kartal'ın Atom Karıncası... Çalımbay'ın futbol yaşamı adeta bir film gibi... Tozlu Şeref Stadı'nda Kartal'ın kapısını açtı, burada filizlendi, Fulya'da büyüdü, bitmek - tükenmek bilmeyen hırsıyla ön plana çıktı, kaptanlık kürsüsünde yerini aldı. 
Futboldan koptu, yeşil sahaları bırakmadı, Göztepe, Ankaragücü, Denizlispor ve son olarak Rizespor'da kariyerini zirveye çıkardı, yeniden Kartal Yuvası'na döndü Atom Karınca. 

'Herkes gurur duyacak' 
Geçen sezonun bir yarısını alnının akıyla tamamlayan Çalımbay ve arkadaşları, şimdi harıl harıl zorlu maratona hazırlanıyor. 
Ligi, oyunların en zoru satranca benzeten Rıza Çalımbay, bunu şöyle açıklıyor "Taşları yerinde kullanamazsanız, mat olursunuz. Biz bu zor oyunu kazanacağız" 
Takımda yer alan oyunculardan övgüyle söz eden ve "Hepsi birer Atom Karınca" diyen Rıza hoca, Ümraniye'deki altı aylık süreçte takımın röntgenini çıkardığını da sözlerine ekliyor. 
Kartal'daki fotoğrafın sanıldığı gibi "flu" olmadığına dikkat çeken tecrübeli hoca, camiaya seslendi ve "Hiç kimse merak etmesin. Herkesin gurur duyacağı bir takım yaratacağız" dedi. 
Süper Lig'de, UEFA'da ve Kupa'da "kafaya" oynayacaklarını belirten Çalımbay ile Almanya'da geniş bir söyleşi yaptık, fotoğrafı birlikte masaya yatırdık, fazlalıkları, eksiklikleri ve gedikleri konuştuk 

Rakibe göre sistem 
"Her şey tamam.. Sadece iki yabancı kaldı, onu da yönetimle birlikte çözmeye çalışıyoruz. Kadroyu 27 kişi olarak saptadım. Bu geniş kadro benim için asla sorun olmaz. Alternatif oyuncu sayısının yüksek oluşu rekabeti, bu da başarıyı getirir. Biz bunu yapacağız. Asla korkumuz yok... Karamsar bir tablo çiziliyor. Ne var ki bana göre fotoğraf sanıldığı gibi flu değil. Bu ekipten iyi bir onbir çıkarırım. Tüm olanaklarımızı da zorlarım. Ancak Beşiktaş'ta hem takım için, hem de tribün için iyi bir yabancı şart. İyilerini de bulduk. Ne var ki bu transfer döneminde şansızlıklar da yaşadık. Oluyor, olmuyor, çok istiyor, biri gelmek istemiyor. Artı, gelecek oyuncunun özellikle parasal açıdan takımın ahengini de bozmaması gerekir. Balans çok önemlidir. Aksi taktirde takımın içine dinamit koymuş olursunuz. Lig başlamadan bu işi bitireceğiz." 
Yeni sezonda rakibe göre sistem oluşturacağını da ifade eden Beşiktaş Teknik Direktörü, "Elimde her sistemi sahada rahatlıkla uygulayacak çok alternatifli bir kadrom var. Kalemiz kapı gibi... Savunmamız mükemmel, alternatif oyuncular var. Kanatlarda da şu aşamada sorun yok. Sadece İbrahim Üzülmez var. Sakatlıktan yeni çıktı ve biraz ürkek" diye konuştu. 

'Çatlak ses çıkmayacak' 
Rıza Çalımbay, şöyle devam etti 
"Yeni sezonda her maçta savaşan, sadece galibiyeti ve şampiyonluğu kovalayan Beşiktaş'ı sahneye çıkaracağız. Nasıl ki geçmişte golü doksanda ya da seksen de buluyorduk, aynı takımı yaratacak taşları temele koyduk. Nasıl ki efsanevi kadro h l konuşuluyorsa, biz de yıllarca konuşulacak bir ekip ortaya çıkaracağız. Başarı sıkı bir arkadaşlıktan geçer. Biz geçmişte bunu yaptık. Şimdi bunu aşılıyoruz. Bu kadroyu herkes yıllarca konuşacak. Hep beraber üzüleceğiz, beraber sevineceğiz. Kol kırılır yen içinde kalır deyimini takıma monte edeceğiz, ediyoruz da. Çatlak sesler çıkmayacak, izin vermeyeceğiz. Ümraniye'den tek ses yükselecek." 

'Fener derbisi derstir' 

Rıza Çalımbay, "Maçın kaderini yedek kulübesi belirler. Geçen yılki maç, bunun en güzel kanıtıdır" diye konuştu 


Fenerbahçe karşısında geçen sezon elde ettikleri galibiyeti örnek gösteren Beşiktaş Teknik Direktörü, "Bu derbi benim mentalitemi anlatan en büyük derstir. Futbolcuların anlayamadığı bir şey var, o da yedeklerin, oynayanlar kadar önemli olduğudur. Maçın kaderini yedek kulübesi belirler. Bu derbi bunun en gerçek kanıtıdır. Pancu yedek idi, sahaya girdi, maçın kaderini değiştirdi. Yedek kalmak dünyanın sonu değildir. Biz bunu aşılamaya çalışıyoruz, başaracağız da. Denizlispor maçı da bir örnektir. Sergen ve Ahmet Yıldırım sonradan oyuna girdi, dokuz kişiyle maç kazandık. İşte benim Kartal'ım budur" dedi. 
Del Bosque'den özgüvenini yitirmiş bir takım aldığına dikkat çeken Çalımbay, "O dönemde futbolcuları izlerken geçmişteki başarısız olduğumuz dönemleri hatırladım. Başarıyı ve başarısızlığı yaşayan biri olarak yine onlarda kendimi gördüm" ifadesini kullandı. 
Camiadan biraz da sabır isteyen Rıza hoca, şöyle konuştu 
"Biz onlara gurur ve onur duyacaklarını efsanevi bir kadro izlettireceğiz. Sadece bugünü değil, Kartal'ın yarınını da düşünüyoruz. Aldığımız yeni oyuncular bu takıma müthiş katkılarda bulunacaktır. Bindiğim dalı asla kesmem." 

'Gökten inmedim' 

Dokuz yıl Beşiktaş'ın kaptanlığını yaptığını hatırlatan ve o günlerden bugünlere hep basamaklar geçerek geldiğini söyleyen Rıza Çalımbay, "Kaptan olmak kolay değildi, Yani bir anlamda yöneticiydim. Ve başarılı da oldum. Bugünkü konumumu kaptanlığa borçluyum. Liderlik vasfınız yoksa kaptanlık bandını takmak bir işe yaramaz. Çalıştığım hocaların hepsinden bir parça aldım. Ve bugünkü Rıza çıktı ortaya" dedi. 
Çalımbay şöyle devam etti 
"Buraya gökten zembille gelmedim... Beşiktaş'ın her taşında, her başarısında alın terim var. Yaşamımın her anında dersler çıkardım, sonunda yeniden Beşiktaş'a döndüm. Tırnaklarımla, merdivenleri tek tek çıkarak buraya geldim. Allah'a şükür bana güvenen başta başkanım Yıldırım Demirören olmak üzere, camianın yüzünü kara çıkarmadım." 
Kaptan Tayfur'dan da övgüyle söz eden Rıza Çalımbay, Oynasa da, oynamasa da fark etmez. O da diğerleri gibi eşit. Ama bu geminin kaptanı o. Benim elim, ayağım, her şeyim" diye konuştu. 

'Fenerbahçe'nin işi kolay değil' 

Futbolculuğu dönemindeki "Kolej takımı Beşiktaş" hüviyetini yeniden takıma döndürmek isteyen Rıza Çalımbay, "Yakalanacak bu havayı kimseye bozdurmam, yapan olursa kendisini kapının önünde bulur" dedi. Ceza ve prim sistemini son maddesine kadar uygulayacaklarını ifade eden Çalımbay, şu örneği verdi "Otobüse bir dakika geç geleni orada bırakırım, adına bakmam, kadroya almam, onsuz maça çıkarım." 
Fenerbahçe'nin işinin bu sezon kolay olmayacağını belirten Çalımbay, "Beşiktaş, Trabzon ve Galatasaray şampiyonluğa aç takımlar. Bu da zirvedeki mücadelenin üst düzeyde geçeceğinin en büyük belgesidir" ifadesini kullandı. 


</TEXT>
</DOC>
