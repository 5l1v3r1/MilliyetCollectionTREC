<DOC>
<DOCNO> 395487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy15.html </URL>
<DATE> 2005/11/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
CHP'li Koç Bunların hedefi Kopenhag değil, Cidde kriterleri 
</HEADLINE>
<TEXT>

     CHP Grup Başkanvekili Haluk Koç, Başbakan Recep Tayyip Erdoğan’ın Türkiye’de ulema sınıfı yaratmaya çalıştığını öne sürerek, "Ancak Türkiye, ayetullahlar devleti olmayacaktır" dedi. 
     Koç, Parlamento’da düzenlediği basın toplantısında, Erdoğan’ın, "irtifa kaybından kaynaklı dengesiz açıklamalarının" devam ettiğini savundu. 
     Erdoğan’ın Türkiye’de ulema sınıfı yaratmaya çalıştığını öne süren, ancak Türkiye’nin hiçbir zaman ayetullahlar devleti olmayacağını belirten Koç, "Türkiye’nin çağdaş kazanımlarının, Başbakan düzeyinde bu kadar ucuz, bu kadar kolay, bu kadar fütursuz boşaltılmasına, demokratik süreç içinde izin verilmemelidir" dedi. 
     Haluk Koç, boşluktan doğan provokatif girişimler bulunduğunu, bölücü teröre karşı görevini yapmaya çalışan güvenlik kuvvetlerinin mücadele gücünü zayıflatan birtakım gelişmeler yaşandığını söyledi. 
     Koç, Hükümet’in Başkanı ve İçişleri Bakanı’nın, bu boşluktan hiç haberdar ve sorumlu değilmiş gibi bir manzara çizdiğini ileri sürdü. 
     Başbakan’ın "kafasının karışık, çelişkiler içinde, yorgun ve gergin" olduğunu öne süren Koç, bir hekim olarak, Ramazan Bayramı öncesinde söylediği ve hakaret olarak algılanan tavsiyesinin halen geçerli olduğunu belirtti. 
     
     "BAKLAVA TABAĞINA KARIŞMIŞ ACI HARDAL" 
     Koç, yargının yaralı olduğunu ve yarasının kanadığını savunarak, konuşmasını şöyle sürdürdü 
     "Başbakan, olur olmadık bir yerde çıkıyor, İslami hukuk kurallarının kafasında yer ettiği çözüm önerileriyle toplumun, dünyanın karşısına çıkıyor. AB ile müzakerelere başlayan bir ülkenin başbakanı, İslami, hukuki referanslarla, dünya karşısında açıklamalarda bulunuyor. Baklava tabağına karışmış acı hardal manzarası, buyurun yiyin. Başbakan’ın manzarası bu." 
     
     "ŞİFRE ÇÖZÜLDÜ" 
     Haluk Koç, Hükümet Başkanı’nın "bu görevi taşıyamadığını, yalpaladığını ve çelişkiler içinde" olduğunu ileri sürerek, "Ve artık şifre çözüldü" dedi. Başbakan’ın, "Türbana şeri kurallar çerçevesinde çözüm bulunmalıdır" önerisinde bulunduğunu savunan Koç, "AİHM’in kararını dine müdahale olarak eleştiren ve sanki Türkiye’de ulema sınıfı varmış gibi, vereceği fetvayla çözüm arayan bir zihniyet..." diye konuştu. 
     " Türkiye’nin şeri kanunlarla yönetilmediği, Anayasa ve ceza hukuku, din kurallarına göre yorumlanamaz gerçeğini kafasına yerleştirememiş bir başbakan portresi var" diyen Koç, iktidarın Kopenhag kriterleri peşinde olmadıklarını, hedeflediklerinin "Cidde kriterleri" olduğunu öne sürdü. 
     Koç, Erdoğan’ın dünkü açıklamalarını, "Anayasa’nın değiştirilemez maddelerini değiştirmeye yönelik girişimlerin ilk adımı" olarak değerlendirdi. 
     
     "BELKİ BİR GECE İSTİAREYE YATAR" 
     Başbakan Erdoğan’ın türbana yönelik açıklamalarının, seçim mesajı olup olmadığına ilişkin bir soru üzerine Koç, AK Parti’nin 3-4 aydır "sermayeden yediğini" öne sürdü. 
     "Yangın bacayı sardı, AKP gitti gidiyor" diyen Koç, "Yolcudur Tayyip, bağlasan durmaz. Bunu fark etti. Belki bir gece istiareye yatar, onun sonucunda, bilmem kim efendiden telkin alır, ona göre seçime gider mi gitmez mi " dedi. 
     
     "ARINÇ SİYASİ KİMLİK DEĞİL" 
     Bir soruyu yanıtlarken Koç, TBMM Başkanı Bülent Arınç’ın, "devlet kurumlarının stilistik ya da tesettür A.Ş gibi çalışmayacağını bilmesi gerektiğini" söyledi. 
     Arınç’ın, bir siyasi kimlik olmadığını ifade eden Koç, şöyle konuştu 
     "Arınç’ın kafasında, acaba cumhurbaşkanlığı süreci geldiğinde, bir seçim olmadan gidersek ’Ben alternatif olabilir miyim’ düşüncesi yatıyor. Sayın Arınç, Meclis Başkanı’dır, bu konularda yorum yapmamalıdır. 
     Anayasal çoğunluğu varken, AKP iktidarı bir çözüm yolu bulamadıysa, şimdi inandırabilir mi kendisini Yapamadın, yapamazsın. 
     Hukukla, hukuk devletiyle kavga olmaz." Koç, Erdoğan’ın, Danimarka’da basın toplantısına katılmamasına ilişkin değerlendirmesinin sorulması üzerine, "Aklı sıra gövde gösterisi yapıyor. Başbakan, böyle ucuz kahramanlık gösterileri yapmaya meraklıdır" dedi. 
     
</TEXT>
</DOC>
