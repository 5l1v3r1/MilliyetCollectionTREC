<DOC>
<DOCNO> 365494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur44.html </URL>
<DATE> 2005/07/29/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Elektrik akımına kapılarak hayatını kaybetti... 
</HEADLINE>
<TEXT>

     Burdur’da, köprü inşaatının altındaki çaya giren Mehmet Kurnaz, elektrik akımına kapılarak öldü. Kurnaz’ın yakınları, olayda ihmal bulunduğunu iddia ettiler. 
     Alınan bilgiye göre, Burdur Köy Hizmetleri Müdürlüğü’nden emekli olan Mehmet Kurnaz, merkeze bağlı Gökçebağ Köyü’nde, köprü inşaatının altındaki çayda ölü bulundu. 
     Yapılan otopside, Kurnaz’ın, çayın içinde bulunan su pompasındaki elektrik kaçağı nedeniyle akıma kapılarak öldüğü belirlendi. 
     Çaya, evlere suyun kesintili olarak gelmesi nedeniyle su pompasını açmak üzere girdiği belirtilen Kurnaz’ın yakınları, köprü inşaatı sırasında borulara hasar verildiğini ve çaydaki motopompun suyla temas ettiğini belirterek, Kurnaz’ın ihmal sonucu öldüğünü iddia ettiler. 
     Olayla ilgili soruşturma başlatıldı, üç çocuk babası Mehmet Kurnaz’ın cenazesi köyünde toprağa verildi. 
     
</TEXT>
</DOC>
