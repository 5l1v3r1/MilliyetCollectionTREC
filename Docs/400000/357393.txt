<DOC>
<DOCNO> 357393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo04.html </URL>
<DATE> 2005/07/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Cimbom'un geleceği aslan parçaları 
</HEADLINE>
<TEXT>

     Akdeniz Oyunları'nda mücadele eden Cafercan ve Arda, sergiledikleri performansla A takım için hazır olduklarını ispatladı 
     
     Beş gol attılar 
     Galatasaray’ın gelecek vaadeden isimlerinden Cafercan Aksu ve Arda Turan, Olimpik Milli Takım formasıyla sergiledikleri performansla dikkatleri üzerine toplamayı başarıyor. Geride kalan üç maçta, atılan yedi golün beşinin altına imzasını koyan ikili, Ay-Yıldızlı ekibin yarı finale çıkmasında da önemli rol oynadı. Cafercan, 1-1’lik maçta İspanya’ya karşı tek golümüzü atarken, 5-0’lık Malta ve 1-0’lik Yunanistan maçında da ekibimize birer gol kazandırdı. 
     
     Gerets takipte 
     Milli takımda banko oynayan ve hazırladığı gol paslarıyla dikkat çeken Arda da üç maçta iki golün altına imza atma başarısı gösterdi. Sağ kanatta görev yapan genç yetenek, Malta ağlarını iki kez sarstı. Yeni sezonda A takım kadrosunda yer almalarına kesin gözüyle bakılan iki futbolcu, Akdeniz Oyunları’nın ardından kısa bir süre tatil yapacak ve takıma İstanbul’daki çalışmalarda katılacak. Eric Gerets’in de iki oyuncuyu takip ettiği öğrenildi. 
     
</TEXT>
</DOC>
