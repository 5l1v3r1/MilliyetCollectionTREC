<DOC>
<DOCNO> 378006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun17.html </URL>
<DATE> 2005/09/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Elektrik kesintisi yüzünden Los Angeles'ta terör paniği 
</HEADLINE>
<TEXT>

     ABD’nin Los Angeles kentinin, dün yanlış bağlanan bir kablo nedeniyle 2 saatten uzun bir süre elektriksiz kalması, kısa süreli terör paniğine neden oldu. 
     New York kentinde 2 yıl önce meydana gelen büyük elektrik kesintisinin benzerinin olmasından korkan Los Angeles belediyesi, arızayı 2 saat sonra gidermeyi başararak kente rahat nefes aldırdı. 
     11 Eylül saldırılarının yıldönümünde yayımlanan son kasette, El 
     Kaide’nin hedeflerinden biri durumundaki Los Angeles kentinin polisi de, elektrik kesintisinin terörizmle hiçbir bağlantısı bulunmadığını açıkladı. 
     Kentteki bazı gökdelenler, 12.30’da başlayan elektrik kesintisiyle yarı karanlığa gömülürken, itfaiye de asansörlerde kalan çok sayıda kişiyi kurtarmak için seferber oldu. 
     Kesinti, ayrıca trafik ışıklarının çalışmaması nedeniyle kentte büyük trafik sıkışıklığına neden oldu. 
     
</TEXT>
</DOC>
