<DOC>
<DOCNO> 394349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun29.html </URL>
<DATE> 2005/11/12/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Kanada'dan ABD askerine sığınma... 
</HEADLINE>
<TEXT>

     ABD'nin 82. Hava İndirme Birliği'nde görevli paraşütçü Er Jeremy Hinzman'ın Irak'a gönderileceği sırada ailesiyle birlikte geldiği Kanada'daki iltica talebi, Kanada Federal Mahkemesi tarafından kabul edildi. 
     Başvurusu Kanada Göçmenler ve Vatandaşlık İdaresi tarafından geçen Mart ayında reddedilen Hinzman, bir üst mahkeme olan Federal Mahkeme'ye müracaat etmişti. Yüksek Mahkeme, Hınzman'ın başvurusunu karara bağladı ve kendisi ile ailesine de oturma hakkı verdi. 
     
     ''ORDUYA SAVAŞ İÇİN GİRMEDİM'' 
     Er Hinzman, ''ABD'nin devletler hukukunu tanımayarak saldırdığı Irak'ta uluslararası insan haklarını ihlal ettiğini'', kendisinin de bu yanlışın içinde olmak istemediğini söyledi. 
     82. Hava İndirme Birliği'nde 3 yıldır paraşütçü er olarak görev yapan Jeremy Hinzman, Amerikan Kara Kuvvetleri'ne savaş için değil, ülkesine hizmet etmek amacıyla girdiğini söyledi. ''Irak savaşına karşıyım'' diyen Hinzman, ''Çünkü Amerikan Ordusu orada uluslararası insan haklarına riayet etmiyor. Ben de böyle yanlış hareketin içinde bulunmak istemedim'' dedi. 
     Şu anda savaş karşıtı 200 Amerikan askerinin Kanada'da olduğunu ve ülkesine dönmediğini belirten Hinzman, 20 kadar arkadaşının da Kuzey Kanada sınırında iltica talebi ile beklediklerini kaydetti. 
     Hinzman'a, Kanada'daki savaş karşıtı gruplar büyük destek veriyorlar. Paraşütçü er Jeremy Hinzman, Amerika'ya iade edilseydi, 5 yıl hapis cezasıyla yargılanacaktı. Kanada Federal Yüksek Mahkemesi Hakimi Sean Harrington, Er Jeremy Hinzman'ı 7 Şubat 2006'da son bir defa daha dinleyecek. 
     
</TEXT>
</DOC>
