<DOC>
<DOCNO> 398231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo17.html </URL>
<DATE> 2005/11/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Gürsoy Son yıllarda ilk defa kavgasız bir G.Saray-Fener maçı yapılacak 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, futbolda yaşanan son olayların da etkisiyle birlikte, son yıllara bakıldığında ilk kez, stressiz, kavgasız ve gürültüsüz bir Galatasaray-Fenerbahçe maçının yapılacağını söyledi. 
     Galatasaray Kulübü Mecidiyeköy Futbol Okulu'nda öğrencilere katılım sertifikalarını dağıtan Ergun Gürsoy, basın mensuplarına yarınki derbi maçla ilgili olarak açıklamalarda bulundu. 
     Gürsoy, maç öncesinde stres yaşanmamasının sevindirici olduğunu dile getirerek, bundan sonra da böyle sürmesini diledi. 
     Bunun için kendilerinin çok dikkatli davrandıklarını anlatan Gürsoy, ''Teşvik edici ifadelerin dışında kışkırtıcı, kırıcı birtakım şeyler söylemeyeceğiz. Ama maçın sonucuna göre birtakım hazırlıklarımız var, bunun için de bekleyeceksiniz'' dedi. 
     
     ''FUTBOLU KAVGA HALİNE SOKMAK İSTEYENLER VAR'' 
     Gürsoy, futbolu kavga haline sokmak isteyenlerin bulunduğunu dile getirerek, böyle olunca, önemsenmeyen insanların ön sıralara çıktığını bildirdi. 
     Gençliğinde zaman zaman kendisininde birtakım karışıklıklar içinde bulunduğunu anlatan Gürsoy, bundan sonra böyle şeylerin olmamasını temenni etti. 
     
     ''3 PUANLIK FARK ÖNEMLİ DEĞİL'' 
     Gürsoy, 3 puanlı lig sisteminde aradaki 3 puanlık farkın önemli olmadığını söyledi. 
     Fenerbahçe'nin daha önce 11 puan geriden gelip şampiyon olduğunu hatırlatan Gürsoy, şunları kaydetti 
     ''Bu sistemde zaman zaman liderler değişir. 17 sene önce biz 2 puanlık sistemde son 3 haftaya 3 puan geride girip şampiyon olmuştuk. Onun için bu maratonda nefesini sıkı tutup, sonuna kadar mücadelene devam edeceksin. Fırsat gelebilir, gelmeyebilir. Ona göre kademedeki yerini alacaksın.'' 
     
     ''TAKIM İYİ DURUMDA, MAZERET YOK'' 
     Gürsoy, takımın havasının fevkalade iyi durumda olduğunu belirterek, mazeret edecek herhangi birşeyin olmadığını kaydetti. 
     İyi bir hakemle maçı oynayacaklarını anlatan Gürsoy, herşeyin iyi olacağını dile getirerek, ''Takımımız iyi durumda. Sakin, şikayet edilecek ve mazeret gösterecek herhangi birşey yok ortada. İyi bir hakemle oynuyoruz. İnşallah iyi olacak'' diye konuştu. 
     
     ''BAŞKANIN MAÇA GELMEMESİ ÖNEMLİ DEĞİL'' 
     Gürsoy, iki kulüp başkanının da maça gelmeyeceği yolundaki haberleri de değerlendirirken, ''Herkes kendinden sorumlu. Aziz Yıldırım cezalı olduğu için gelmeyecek. Başkanın gelmeyeceğini bilmiyorum, öyle birşey duydum. Ama önemli değil'' ifadesini kullandı. 
     Fenerbahçeli taraftarların, Galatasaray tribünlerinden bilet aldıkları iddiasıyla ilgili olarak da Gürsoy, ''Gelirlerse seviniriz. Bana şu anda bile Fenerbahçeli biri gelsin, 'sarı-kırmızılı forma giyeceğim, maça gideceğim' desin, ben onu ağırlarım'' diyerek sözlerini tamamladı. 
     
</TEXT>
</DOC>
