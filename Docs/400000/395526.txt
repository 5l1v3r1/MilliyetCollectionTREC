<DOC>
<DOCNO> 395526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonspo21.html </URL>
<DATE> 2005/11/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
NBA'de Türk oyuncuların performansları takımlarını tatmin etmedi... 
</HEADLINE>
<TEXT>

     ABD Profesyonel Basketbol Ligi’ne NBA , TSİ bu sabaha karşı yapılan 11 maçla devam edildi. 
     Hidayet Türkoğlu’nun takımı Orlando Magic, sahasında TD WaterHouse Center’da yapılan ve yaklaşık 12 bin kişinin izlediği maçta Charlotte Bobcats’i 85-77 yendi. Sahada 30 dakika kalan Türkoğlu, 5 sayı, 1’i hücum 2’si savunma olmak üzere 3 ribaunt ve 1 top çalmalık performans sergiledi. Türkoğlu, 8 kez denediği 2 sayılık atışlarda başarılı olamazken, 1 tane 3 sayılık, 2 tane de serbest atış kaydetti. 
     Magic’de double-double yapan Dwight Howard, 21 sayı ve 20 ribauntluk performansıyla gecenin yıldızı olurken, 16 sayıyla Deshawn Stevenson, 11 sayı ve 12 ribauntla double-double yapan Tony Battie, ligde 3 galibiyet ve 4 yenilgisi bulunan takımlarını galibiyete taşıdılar. 
     Bobcats’de ise sezonun en yüksek rakamına ulaşan Keith Bogans’ın 18 sayısı ile double-double yapan Sean May’in 15 sayı ve 10 ribauntu 
     galibiyet için yeterli olmadı. 
     
     MEHMET OKUR 5 SAYI ATTI, JAZZ AÇIK FARKLA YENİLDİ 
     Mehmet Okur’un takımı Utah Jazz, deplasmanda, ARCO Arena Salonu’nda yapılan ve yaklaşık 17 bin kişinin izlediği maçta Sacramento Kings’e 119-83 açık farkla yenildi. 
     Maçta 22 dakika forma giyen Okur, bu süre içinde 5 sayı, 1’i hücum, 3’ü savunma olmak üzere 4 ribaunt ve 1 asistlik oyun çıkardı. 
     Okur, 5 kez denediği 2 sayılık atışların birinde ve 1 kez denediği 3 sayılık atışta başarılı olabildi. 
     Jazz’da, Milt Palacio 19 sayıyla en çok sayı üreten isim oldu. 
     Öte yandan, Mike Biby’nin 25 sayı ve 5 asist, Sırp oyuncu Predrag Stojakovic’in 21 sayı ve 6 asist, double-double yapan Bonzi Wells’in 15 sayı ve 11 ribaunt, Brad Miller’ın 14 sayı, Şerif Abdurrahim ve 
     Kenny Thomas’ın da 10’ar sayılık performansları, galibiyeti getirdi. 
     
     ZAZA 6 SAYI ATTI, HAWKS 7. YENİLGİSİNİ ALDI 
     Gürcü asıllı Türk vatandaşı Zaza Pachulia’nın takımı Atlanta Hawks, deplasmanda SBC Center’da yapılan ve yaklaşık 19 bin kişinin izlediği maçta San Antonio Spurs’e 103-79 yenildi. Maçta 21 dakika forma giyen Pachulia, bu süre içinde 5 kez denediği 2 sayılık atışlardan 3’ünde başarılı olarak 6 sayı attı, 2 hücum ribauntu aldı ve 1 de asist yaptı. 
     Hawks’da, Al Harrington, 23 sayı ve 9 ribauntluk performansına rağmen takım arkadaşlarından yeterli desteği göremeyince yenilgiyi engelleyemedi. 
     Sezon başından bu yana galibiyet alamayan Hawks, böylece 7. 
     yenilgisini aldı. 
     Spurs’de ise Manu Ginobili, 24 sayı, Tim Duncan 23 sayı ve 7 ribaunt, Tony Parker ise 18 sayı ve 8 asistle takımlarını galibiyete taşıdılar. 
     
     Günün diğer maçlarında alınan sonuçlar şöyle 
     Philadelphia 76’ers-Toronto Raptors 104-92. 
     Cleveland Cavaliers-Washington Wizards 114-99. 
     Detroit Pistons-Boston Celtics 115-100. 
     Miami Heat-New Orleans Hornets 109-102 uzatmada . 
     New Jersey Nets-Seattle Supersonics 109-99. 
     Minnesota Timberwolves-Houston Rockets 89-94. 
     Dallas Mavericks-Denver Nuggets 83-80. 
     Milwaukee Bucks-Los Angeles Clippers 85-109. 
     Lige, TSİ yarın sabaha karşı yapılacak 8 maçla devam edilecek. 
     
</TEXT>
</DOC>
