<DOC>
<DOCNO> 366720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonsiy01.html </URL>
<DATE> 2005/08/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
CHP'li muhaliflerden delegelere eleştiri... 
</HEADLINE>
<TEXT>

     İstanbul İl Başkanlığı seçimlerinin ardından CHP Genel Merkez yöneticilerinin Kurultay’da Deniz Baykal’ın 1100 delegenin oyuyla yeniden seçileceği yönündeki sözlerine muhalif kanattan tepki geldi. CHP’li muhalifler, Kurultay öncesi yapılan il ve ilçe kongrelerinin Anayasa Mahkemesi’nin anti demokratik bulduğu tüzüğe göre yapıldığı ve delegelerin ise "atandığı" eleştirisinde bulundu. 
     İstanbul başta olmak üzere bir çok il ve ilçede yapılan kongrelerde Genel Merkez’e yakınlığı ile bilinen kişilerin seçilmesi CHP’li muhaliflerin tepkisine neden oldu. 
     Eski Adıyaman Milletvekili Celal Topkan, konuyla ilgili olarak ANKA’ya yaptığı açıklamada, "Delegeler anti demokratik yöntemlerle atandı" dedi. Topkan, il ve ilçe kongrelerine katılan delegelerin Anayasa Mahkemesi’nin anti demokratik bulduğu tüzüğe göre seçildiğini belirterek, "Muhalefet demokratik olmayan kongrelerde nasıl mücadele edecek de seçim alacak" diye sordu. 
     
     DELEGE GÖRÜŞ BEYAN ETMİYOR 
     Celal Topkan, İstanbul İl Başkanlığı seçimlerinin ardından Genel Merkez yöneticilerinin Kurultay’da Genel Başkan Deniz Baykal’a 1100 delegenin tamamının oy vereceğini söylediğini hatırlatarak sözlerini şöyle sürdürdü 
     "Genel Merkez tarafından atanan o delegenin bir irade ortaya koyması söz konusu değil. Delege Kurultay’da çıkıp konuşmuyor, ülke ve parti içi sorunları tartışmıyor. Bir tek görevim var diyor, Kurultay’da gidip genel başkanı seçmek, ’benim adıma genel başkan herşeyi düşünür’diye düşünüyor" değerlendirmesi yaptı. 

ANKA 
     
</TEXT>
</DOC>
