<DOC>
<DOCNO> 378093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonsiy04.html </URL>
<DATE> 2005/09/13/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Dışişleri Papa'nın Bartholomeos ile görüşmesi özel 
</HEADLINE>
<TEXT>

     Dışişleri Bakanlığı Vatikan’ın, "Türkiye’ye gitme arzusu taşıdığını" ve resmi davet beklediğini açıkladığı Papa 16. Benedict’in Türkiye’ye gelmesiyle ilgili tartışmalara farklı bir boyut getirdi. Dışişleri, Papa’nın Cumhurbaşkanı Ahmet Necdet Sezer’in daveti üzerine gelmesi halinde Ankara’daki resmi programının bitiminden sonra İstanbul ve diğer illerde serbest program çerçevesinde çeşitli kişilerle "resmi program dışında görüşmelerde bulunmasının öngörülebileceğini" bildirdi. 
     Dışişleri Bakanlığı, Fener Rum Ortodoks Patriği Bartholomeos’un ayin için papa 16. Benedict’i daveti ile ilgili olarak kendisine Bilgi Edinme Yasası kapsamında başvuran bir milletvekilini aydınlattı. 
     Katolik dünyasının ruhani lideri olan ve aynı zamanda Vatikan Devleti’nin Devlet Başkanı sıfatını taşıyan Papa 16. 
     Benedict’in, Türkiye’ye, Cumhurbaşkanı Sezer’in davetine icabetle ziyarette bulunması durumunda Devlet Başkanlarına uygulanan protokol çerçevesinde ağırlanacağının tabii olduğunu bildiren Dışişleri, Patrik Bartholomeos’un papa’yı, kasım ayı sonunda İstanbul’da yapılacak dini nitelikli Aziz Andrea Bayramı etkinliklerine ruhani lider sıfatıyla davet ettiğinin bilindiğini de açıkladı. 
     Dışişleri Bakanlığı, Papa’nın Türkiye’de Patrik Bartholomeos ile resmi program dışında serbest zaman programı dahilinde görüşebileceğini ise şöyle açıkladı 
     "Papa 16.Benedict ülkemizi Sayın Cumhurbaşkanımızın davetine icabetle ziyaret ettiği takdirde, programın Ankara’daki resmi bölümünün hitamını müteakip, serbest program çerçevesinde, arzusuna bağlı olarak, İstanbul ve veya ülkemizin diğer şehirlerini de ziyaret etmesi ve Fener Rum Ortodoks Patriği Bartholomeos dahil çeşitli şahsiyetlerle resmi program dışında görüşmelerde bulunması öngörülebilecektir. 
     Papa 16. Benedict’in, Türkiye’yi ziyaret etmesi halinde, Patrik Bartholomeos ile görüşmesi özel mahiyette olacaktır. 
     Papa 16. Benedict, ülkemizi vatikan Devlet Başkanı sıfatıyla ziyaret ettiği takdirde, bu düzeydeki resmi ziyaretlerde uygulanan mutad program çerçevesinde, Ankara’da bulunmaları ve programlarının elvermesi halinde üst düzey devlet ricaliyle görüşmelerde bulunabilecektir." 
     
</TEXT>
</DOC>
