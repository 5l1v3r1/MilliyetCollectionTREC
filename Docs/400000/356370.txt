<DOC>
<DOCNO> 356370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur26.html </URL>
<DATE> 2005/06/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
RTÜK'ten ''Kill Bill'' cezası .. 
</HEADLINE>
<TEXT>

     Radyo Televizyon Üst Kurulu RTÜK , bazı televizyon programlarına program durdurma ve para cezası müeyyidesi uygularken, bazılarının da savunmalarının istenmesi ve uyarılmalarına karar verdi. 
     RTÜK’den yapılan yazılı açıklamaya göre, üst kurul, 23 Haziran 2005 tarihli toplantısında, 3984 sayılı kanunun çeşitli maddelerine aykırı yayın yapan kuruluşlarla ilgili izleme raporlarını değerlendirerek karara bağladı. Buna göre kurul, "gençlerin ve çocukların fiziksel, zihinsel ve ahlaki gelişimini zedeleyecek türden programların, bunların seyredebileceği zaman ve saatlerde yayınlanmaması"na ilişkin bendini, 4 ve 6 Şubat 2005’te yayınladığı "Kill Bill Volume 1" ve "Kill Bill Volume 2" adlı yabancı filmlerde yer alan şiddet sahneleri ile ihlal eden Moviemax 2’ye, 293 milyar 370 milyon lira para cezası uygulanmasına karar verdi. Kurul ayrıca, 20 Mart 2005’te yayınladığı ana haber bülteninde bir sporcunun tehlikeli ve kanlı sahneler içeren gösterisine yer veren Kanal 7’ye ve "kişilerin manevi şahsiyetlerine eleştiri sınırları ötesinde saldırıda bulunulmaması"na ilişkin bendi, 7-14-21 Şubat’ta yayınladığı "90 Dakika" adlı programla ihlal eden NTV’ye 1 kez program durdurma müeyyidesi uygulanmasını kararlaştırdı. "İnsanların dil, ırk, renk, cinsiyet, siyasi düşünce, felsefi inanç, din, mezhep ve benzeri nedenlerle hiçbir şekilde kınanmaması ve aşağılanmaması" ve "yayınların şiddet kullanımını özendirici veya ırkçı nefret duygularını kışkırtıcı nitelikte olmaması"na ilişkin bendi kapsamında 15-17 Nisan tarihlerinde yayınladığı "Düşünce kampı" adlı program nedeniyle Flash TV’nin savunmasının istenmesine karar verildi. Kurul, 18 Haziran’da yayınladığı "ikinci bahar gönüllerde" adlı yarışma programında yarışmacıların birbirlerine yönelik tutumları nedeniyle Kanal D’nin savunmasının istenmesini de kararlaştırdı. Kurul ayrıca, "Her türlü yayında gizli reklam yapılması yasaktır" hükmüne ilişkin bendi, 26 Mart tarihinde yayınladığı "Miss Turkey 2005" adlı yarışma programında yer alan reklam içerikli yazı, ifade ve görüntülerle ihlal eden Star TV’ye 1 kez program durdurma müeyyidesi uygulanmasına karar verdi. "Reklamlar program arasına yerleştirilir. Programın bütünlüğü, değeri ve hak sahiplerinin hakları zedelenmeyecek biçimde bir program içine de yerleştirilebilir" hükmüne ilişkin bendi, 22 Haziran’daki yayınlarında ihlal eden Kanal D, TGRT, ATV, Star TV, Flash TV, Kanal 7, STV, CNN TÜRK, Kanal A, TV 8 ve Olay TV’nin savunmalarının istenmesi de kararlaştırıldı. Kurul, "Bir program veya dizi tamamen veya kısmen mali destek görmüşse, bu husus programın başında ve veya sonunda uygun ibarelerle belirtilir" hükmüne ilişkin bendi kapsamında, 22 Haziran tarihinde yayınladığı "Başka Yerde Yok" adlı program nedeniyle Cine-5’in savunmasının istenmesine ve "Reklamlar program hizmetinin diğer unsurlardan açıkça ve kolaylıkla ayırt edilebilecek ve görsel ve işitsel bakımından ayrılığı fark edecek biçimde düzenlenecek..." hükmüne ilişkin bendi, 22 Haziran tarihindeki yayınları ile ihlal eden TV 5’in uyarılmasına karar verdi. 
     
</TEXT>
</DOC>
