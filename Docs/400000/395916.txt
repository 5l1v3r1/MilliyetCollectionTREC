<DOC>
<DOCNO> 395916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/ekonomi/aeko.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin İkinci bir mavi hat daha yapılabilir 
</HEADLINE>
<TEXT>


Mavi Akım'ın resmi açılışında, Rusya Devlet Başkanı Putin, 'İkinci bir mavi hat projesi' önerdi. Başbakan Erdoğan ise mevcut hattın, Ceyhan'a taşınması projesini tekrar gündeme getirdi 

EVRİM ERGİN - ABDULLAH KARAKUŞ Samsun 

Rusya Federasyonu Devlet Başkanı Vladimir Putin, Karadeniz'in altından Türkiye'ye yeni bir enerji hattı yapılmasının mümkün olduğunu söyledi. 
Mavi Akım Doğalgaz Boru Hattı'nın resmi açılışı, liderler zirvesine dönüştü. Açılışa, Rusya Devlet Başkanı Putin'in yanı sıra, İtalya Başbakanı Silvio Berlusconi ve Başbakan Tayyip Erdoğan da katıldı. Törende Rusça bir konuşma yapan Putin, "Karadeniz altından petrol veya doğalgaz için bir boru hattı daha kurulması mümkün. Mavi Akım boru hattının kapasitesi yeni projeyle birlikte yılda 30 milyar metreküpe çıkar" dedi. 
"Mavi Akım, Türkiye'yi Doğu ile Batı arasında bir enerji köprüsü yapacak ve Avrupa ile ilişkilerine yeni bir nitelik kazandıracaktır" diyen Putin, "Böylece Rusya'dan gelen gazın güneye aktarılması ve Balkanlar'a sevk edilmesi kolay olacaktır" diye konuştu. 
Törenin Samsun'da yapılmasının anlamlı olduğunun üzerinde duran Putin, Samsun'un, Atatürk'ün başarılı milli mücadelesine başladığı şehir olduğunu da vurguladı. Putin'in bu açıklaması ile ikinci hat projesi ilk kez gündeme gelmiş oldu. Bilindiği gibi Türkiye, halen Samsun - Ceyhan talebinde ısrar ediyor. 

Erdoğan Samsun - Ceyhan 
Başbakan Erdoğan ise Rusya'dan gelecek petrolün Akdeniz'e indirilmesinde Türkiye'nin desteklediği Samsun - Ceyhan hattının inşası için Türkiye'nin üzerine düşeni yapmaya hazır olduğunu söyledi. Mavi Akım doğalgazının bir hatla güneye indirilebileceğini vurgulayan Erdoğan, "Ceyhan'ı enerji terminali haline getirmeyi planlıyoruz" dedi. 
Erdoğan, Türkiye'nin Avrupa'ya doğalgaz ulaştırılmasında ve Avrupa'ya giden hatlarda dördüncü arter olma yolunda olduğunu ifade ederek, Türkiye - Yunanistan - İtalya doğalgaz hattının da bu amaca yönelik önemli projelerden biri olduğunu belirtti. Üç liderin 45 dakikalık özel görüşmesinde de Samsun - Ceyhan projesi değerlendirildi. Toplantıya BOTAŞ, Gazprom ve İtalyan ENI yetkilileri de katıldı. Putin'in tören sırasında Samsun - Ceyhan hattına destek açıklamamasına karşın, bu görüşmede olumlu bir hava ortaya çıktığı öğrenildi. 



2002'de tamamlandı, 2003'te gaz geldi... Türkiye, doğalgazı, ağırlıklı olarak Rusya'dan karşılıyor. Ayrıca İran, Cezayir, Nijerya gibi ülkelerden de sıvılaştırılmış doğalgaz NLG ve doğalgaz alıyor. Türkiye, Rus doğalgazını, Trakya üzerinden gelen eski hattın yanı sıra Mavi Akım'dan alıyor. Ancak anlaşmalar gereği aldığı miktar ile içeride satabildiği miktar arasında farklar oluşabiliyor. 
Mavi Akım boru hattı, 15 Ekim 2002'de tamamlandı. Projenin Karadeniz'den geçişi, İtalyan ENI Şirketi tarafından gerçekleştirildi. 
BOTAŞ ve Gazexport arasında 15 Aralık 1997'de imzalanan 25 yıllık Doğalgaz Alım-Satım Anlaşması kapsamında, toplam 16 milyar metreküplük miktarla başlayan doğalgaz sevkiyatı, 12 Mart 2003'te durmuş, Botaş ve Gazprom arasındaki müzakereler sonrasında fiyatlar eşitlenmiş, 'al ya da öde' miktarları da aşağıya çekilmişti. 
Mavi Akım Projesi, kamuoyunda iki bakanı Yüce Divan'a götürmesiyle de ünlü bir proje oldu. İmzalanan anlaşmayla Türkiye'nin dünya piyasalarının çok daha üzerindeki bir fiyatla Rusya'dan gaz aldığı ve anlaşmada bazı olumsuzluklar olduğu gerekçesiyle eski Enerji Bakanları Zeki Ergezen ve Cumhur Ersümer h l Yüce Divan'da yargılanıyor. 

Gazprom'dan teklif Gaz dağıtımına talibiz Gazprom Başkan Yardımcısı Alexander Medvedev, Türkiye ile aralarında doğalgaz fiyatları ile ilgili hiçbir problem kalmadığını ve fiyatlar sabitlendiğinden bu yana sorun olmadığını kaydetti. Milliyet'e değerlendirmelerde bulunan Medvedev şöyle konuştu 
"Samsun - Ceyhan boru hattı projesi şu anda sadece bir proje. Bu proje ile de bizim petrol şirketimiz Sibneft ilgileniyor. O konuda öncelikle BTC hattının performansını görmek istiyoruz. Batı'da ilgilediğimiz Trans Balkan projesi de bulunuyor. Biz şirket olarak hangisinin daha rekabetçi olacağına bakacak, sonra karar vereceğiz. Bakacağımız noktalardan birisi de Samsun - Ceyhan petrol boru hattının BTC'yi tamamlayıcı bir proje mi olacağı yoksa kendi başına bağımsız bir proje mi olacağı." 
Türkiye'deki gaz dağıtım projelerine de talip olduklarını belirten Medvedev, "Burada önemli olan bizim en iyi şekilde gaz satabilmemizdir" diye konuştu. 

Berlusconi 'Mavi Düş' diyorlardı "Burada olmaktan mutluyum. Erdoğan'ı sevgiyle kucaklıyorum" diye konuşmasına başlayan Berlusconi de, Türkiye'nin büyük bir irade ve inançla AB'nin tam üyesi olacağını vurguladı. Düş gibi görünen Rusya'nın, AB'ye girmesinin kısa sürede gerçekleşmesini dileyen Berlusconi, Mavi Akım'ın da daha önce düş olarak nitelendiğini kaydetti. 
Ortak güvenlik için birleşme çağrısı yapan Berlusconi, böylece demokrasi olmayan ülkelere demokrasi götürülebileceğini vurguladı. Berlusconi, sözlerini "tüm düşleriniz gerçek olsun" diye bitirdi. 


</TEXT>
</DOC>
