<DOC>
<DOCNO> 359515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/ekonomi/eko15.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MASAK'tan Uzanlar itirafı 
</HEADLINE>
<TEXT>


TÜRKER KARAPINAR Ankara 

Mali Suçları Araştırma Kurulu MASAK Başkan Vekili Genç Osman Yaraşlı, mevcut denetim birimlerinin yeniden yapılandırılması gerektiğini belirterek, "Uzanlar meselesinde yöntemlerimiz biraz geride kaldığı için mesele patlak vermedi" dedi. 
'Yolsuzlukla Mücadele Konferansı'nda konuşan Yaraşlı, Türkiye'de yolsuzlukla mücadelenin kurumsal altyapısının yeniden gözden geçirilmesi gerektiğini söyledi. 
Yaraşlı, usulsüz işlemlerinden kaynaklanan vergi borcu 16 katrilyon 822 trilyon liraya ulaşan İmar Bankası'ndaki biri resmi, diğeri gizli çifte hesap sistemiyle ilgili şunları söyledi 
"Uzanlar meselesinde denetimde geride kaldık. Aynı denetimlerde iki farklı rapor çıktı. Bunu önlemek için mühendislerin İmar Bankası'ndaki sistemin doğru çalışıp, çalışmadığını denetlemesi gerekliydi. Nitekim, bankalar müfettişlerinin yaptığı denetimlerde sistem anlaşılamadı. Klasik denetimlerden uzaklaşılmalıdır. Her bakanlığa, iç denetim, teftiş, idari soruşturma veya sektörel bir denetim mekanizması kurulmalıdır." 


</TEXT>
</DOC>
