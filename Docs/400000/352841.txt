<DOC>
<DOCNO> 352841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/yazar/guclu.html </URL>
<DATE> 2005/06/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Türban, rektör, YÖK ve kolej ücretleri 
</HEADLINE>
<TEXT>


Atatürk Üniversitesi'nde yaşanan türban krizi nedeniyle kıyamet kopuyor. Başbakan'dan Meclis Başkanı'na kadar hemen herkes rektöre veryansın ediyor. 
Yaşanan tablo elbette onaylanamaz. Bir annenin, çocuğunun mezuniyet törenine alınmamasının hiçbir haklı gerekçesi olamaz. Ama bu durum ne ilk ne de son olacak. 
Devleti yönetenler, özellikle de hükümet kanadı, yangına körükle gideceğine çözüm üretmeli. AKP kurmayları, bir yandan türban ya da başörtüsü üzerinden politika yapanları şiddetle eleştirirken, öte yandan yakaladıkları her fırsatı sonuna kadar değerlendirmeyi bir marifet sayıyor. 
Atatürk Üniversitesi Rektörü Yaşar Sütbeyaz, "Biz yasaları uygulamanın ötesinde hiçbir şey yapmıyoruz" diyor ve ekliyor 
Sayın Başbakan'ın da söylediği gibi, Türkiye bir hukuk devleti. Biz yasama organı da değiliz, yargı organı da. Sadece yasaları uyguluyoruz. TBMM'nin çıkaracağı her yasayı da saygıyla karşılar, gereğini yerine getiririz. Bize kızanlar, yasaları değiştirsinler... 
Şimdi kendinizi rektörün yerine koyun. Bir yanda YÖK, öte yanda hükümet. En tepede de Çankaya. Birinin ak dediğine diğeri kara diyor. YÖK'ün yasaları yorumlamasıyla, hükümetinki taban tabana birbirinin zıddı. Kapalı öğrenciler üniversiteye alındığında YÖK kızıyor. Alınmadığında da hükümet. 
Bu konuda rektörleri hedef tahtası haline getirip, üniversiteleri halkın gözünde daha da zor duruma düşürme yerine, Çankaya, hükümet ve YÖK aynı masa etrafına oturup çözüm üretseler çok daha iyi olur. Bu yapılmadığı sürece, dün Erzurum'da yaşanan bu sıkıntı, yarın bir başka ilimizde, bir başka üniversitemizde yaşanmaya devam edecektir. Mezuniyet törenlerinin üniversite dışına kaydırılması da soruna çözüm getirmez. 
Üniversitelerin özellikle tartışma ortamına çekilmek istendiği şu günlerde de bu durumun hiç kimseye ve hiçbir kuruma yararı olmaz. Özellikle de ülke istikrarına. 

Kolej ücretleri 
Milli Eğitim Bakan Çelik'in son bombası, özel okullarda öğrenim ücretlerinin düşürülmesi oldu. Bu nasıl olacak Başta KDV olmak üzere vergilerin indirilmesi ve çeşitli teşviklerin sağlanmasıyla. Ama belli ki bu projeden, bu konuda son sözü söyleyecek olan Maliye Bakanlığı'nın haberi yok. 
Benzeri söylemler, her iktidar döneminde gündeme gelir. Ama her defasında da ücretler azalacağına artar. Bu yıl da böyle olursa, hiç şaşırmayalım. 
15 yıl kadar önce, kolej ücretleri 1 milyon liraya çıktı diye manşet yapmıştık. O zamandan beri tüm Milli Eğitim bakanları, kolej ücretlerinin üzerindeki vergi yükünü hafifleteceğiz diyor. Ama bugün gelinen nokta vahimin de ötesinde. 
Öğrenim ücreti bir milyon liraya çıktı diye manşete çıkardığımız kolejin, önümüzdeki öğretim yılında bir yıl için öğrenciden istediği para 25 milyar lira civarında. Ve bu parayı verebileceklerin sayısı o kadar az ki .. 
Özel okullar, yeni öğretim yılında, ortalama yüzde 11'lik zam öngörüyorlarmış. Yani Bakan Çelik'in verdiği KDV sözü yerine gelse bile yine de yüzde 4'lük bir artış söz konusu. Bu bile velileri isyan ettirmeye yeter de artar... 
Devletin üzerindeki eğitim yükünün hafifletilmesi için özel okulların tümüyle vergiden arındırılmaları gerekiyor. Aklın yolu bu. Ama Maliye ve IMF bu işe hiç sıcak bakmıyor. Onlara göre, özel okullar sanki bir ticarethane Gerçi öyle olanlar da yok değil 
Bu konuda devlet kadar özel okullara da önemli görevler düşüyor. İyi yönetildiklerini söylemek, abesle iştigal olur. Pek çoğunun vizyonu yok. İthalata yılda 120 milyar dolar harcayan bir ülkede, yüzde 2'lik bile bir okullaşma oranı sağlayamamaları bu yüzden. 



</TEXT>
</DOC>
