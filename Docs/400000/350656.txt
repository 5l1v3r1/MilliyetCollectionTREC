<DOC>
<DOCNO> 350656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun50.html </URL>
<DATE> 2005/06/10/ </DATE>
<TIME> 23.55 </TIME>
<AUTHOR>  </AUTHOR>
<HEADLINE>
Saddam Hüseyin'in avukatları "Hiçbir tebligat almadık" 
</HEADLINE>
<TEXT>

     Irak’ın devrik lideri Saddam Hüseyin’in avukatları, Özel Irak Mahkemesi’nden, ithamlara dair hiçbir belge almadıklarını bildirdiler. 
     Saddam Hüseyin’in avukat ekibinin sözcüsü Ziyad Hassayune, "ekibin devrik lideri yargılamak amacıyla kurulan Özel Irak Mahkemesi’nden hiçbir belge almadığını" belirtti. 
     Devrik liderin avukatı Halil El Duleymi’nin, Saddam Hüseyin’i Aralık 2004’te ve bu yıl Nisan ayında olmak üzere sadece 2 defa görmesine izin verildiğini, Iraklı yetkililerin müvekkiliyle görüşmek için Duleymi’nin birçok talebini reddettiklerini söyleyen Hassayune, "Dünyada hiç kimse avukatı olmadan yargılanamaz, bu yasaya aykırı" diye konuştu. 
     Irak Başbakan sözcüsü Leyt Kuba, geçen hafta, Saddam hakkında 500 kadar ithamda bulunulabileceğini, ancak devrik liderin bunlardan yalnızca tamamen belgelere dayanan 12’sinden yargılanabileceğini, Saddam’ın tüm suçlardan yargılanmasının zaman kaybı olacağını söylemişti. 
     Kuba, Saddam’ın, aralarında Irak’ın kuzeyinde işlendiği iddia edilen suçların da bulunduğu birçok suçtan, gelecek 2 ay içinde yargılanmasının mümkün olduğunu da belirtmişti. 
     Saddam Hüseyin’in yargılanacağı mahkemenin başkanı Raid Cuhi de devrik liderin iki ay içinde yargılanmaya başlayacağını kaydetmiş, ancak Özel Irak Mahkemesi, mahkeme için "tarih belirlenmediğini" duyurmuştu. 
     
</TEXT>
</DOC>
