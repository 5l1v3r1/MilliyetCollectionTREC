<DOC>
<DOCNO> 399921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun40.html </URL>
<DATE> 2005/12/02/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Lokmacı Kapısı'nda çalışmalar sürüyor... 
</HEADLINE>
<TEXT>

     Güney Kıbrıs Rum yönetiminin, ''ara bölgenin ihlal edildiği'' iddiasıyla açılmasına karşı çıktığı Lefkoşa'daki Lokmacı Barikatı'nda KKTC yönetiminin çalışmaları devam ediyor. 
     Akşam geç saatlere kadar devam eden çalışmaların 24 Aralık'a kadar tamamlanarak, bölgenin geçişlere hazır hale getirilmesi hedefleniyor. 
     Lefkoşa Türk Belediyesi LTB Başkanı Kutlay Erk, basın mensuplarıyla birlikte, Lokmacı Barikatı bölgesinde sürdürülen çalışmaları yerinde inceledi. Erk, çalışmalar hakkında bilgiler verdi ve hedeflerinin 24 Aralık'a kadar inşaatların tamamlanması olduğunu söyledi. 
     Rum tarafındaki yetkililerle görüşmeye, tartışmaya, endişelerini giderici bilgi vermeye hazır olduklarını ifade eden Erk, Lokmacı Barikatı'nın KKTC ile Güney Kıbrıs arasındaki geçişlere açılacağı ilk gün, lokma, şamişi ve köfte dağıtmayı planladıklarını açıkladı. 
     Tehlikeli, yıkık-dökük, ihmal edilmiş binaların temizlendiğini, duvarların güçlendirildiğini, görüntünün daha düzgün hale getirilmesine çalışıldığını anlatan Kutlay Erk, elektrik ve telefon altyapı çalışmalarının sürdüğünü, kanalizasyon altyapısı için de çalışmaların başlayacağını belirtti. 
     Gümrük ve muhaceret memurları için ofisler inşa edileceğini ifade eden Erk, yaya üst geçidinin yapımının ise önemli ölçüde tamamlandığını söyledi. 
     ''Bundan sonra yapılacak olan, bölgenin askeri bölgeyle irtibatını kesip sivil için geçişe açık hale getirmektir'' diyen Kutlay Erk, çok fazla iş kalmadığını, çalışmaların 24 Aralık'a kadar tamamlanmasını hedeflediklerini açıkladı. 
     Erk ve basın mensuplarının çalışmaları izlediği sırada, Rum barikatından çok sayıda Rum gazetecinin fotoğraf çekip görüntü alması dikkat çekti. 
     Lokmacı Barikatı'ndaki çalışmalar, ilk kez 23 Nisan 2003 tarihinde KKTC ile Güney Kıbrıs arasında kontrollü geçişlere açılan Ledra Palace sınır kapısının ardından, Beyarmudu, İkibuçuk Mil, Metehan, Bostancı kapılarının ardından 6. geçiş kapısı olması amacıyla sürdürülüyor. 
     500 milyar TL'si Türkiye'nin Lefkoşa Büyükelçiliği, 500 milyar TL'si de Lefkoşa Türk Belediyesi ve Maliye Bakanlığı tarafından finanse edilen Lokmacı Barikatı'ndaki proje kapsamında, 16 metre uzunluğunda, 2,70 metre yüksekliğinde üst geçit inşa edildi. 
     Lefkoşa Türk Belediyesi'nden proje sorumlusu Ali Güralp'in verdiği bilgiye göre, fiziksel engeller için üst geçidin yanında asansör kurulacak. Askeri bölgenin ayrılması için 2 metre yüksekliğinde korkuluklar kullanılacak ve üzerleri ''dampolen'' denilen, ışığı geçiren, ancak içi görünmeyen opak malzemeyle kaplanacak. 
     Bölgenin aydınlatması için çalışmalar başlatılırken, barikatta jeneratör de bulunacak. Kıbrıs Türk tarafının sorumluluğu dışında kalan alandaki yolun BM Geliştirme Programı UNDP tarafından yapılması bekleniyor. 
     
</TEXT>
</DOC>
