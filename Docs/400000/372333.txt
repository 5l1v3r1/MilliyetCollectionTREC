<DOC>
<DOCNO> 372333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/guncel/axgun01.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Piknikten ölüme 
</HEADLINE>
<TEXT>


Menemen'de piknikten dönen Avcı yönetimindeki otomobil, viraja hızlı girince savrularak karşı şeritteki kamyonun altına girdi. Otomobildeki 4 genç öldü. 

TAYLAN YILDIRIM, HÜSAMMETTİN DOĞAN İzmir DHA 

İzmir'in Menemen ilçesinde ormanlık alanda piknik yaptıktan sonra dönüş yolunda geçirdikleri kazada ölen 2'si kız 4 genç gözyaşları arasında son yolculuklarına uğurlandı. 
Deri ticareti yapan Yaşar Avcı 23 , önceki akşam yönetimindeki otomobille Menemen - Manisa karayolu Yahşelli mevkiinde viraja hızlı girince direksiyon hakimiyetini kaybetti. Savrulan otomobil karşı şeride geçerek Yaşar Atay'ın 46 kullandığı kamyonun altına girdi. Hurdaya dönen otomobilden Avcı, kardeşi Cevdet Avcı 22 , kız arkadaşları Hülya Kayabaş 20 ve Nilgün Gümüş 19 kaza yerinde can verdi. Atay ise, yaralı kurtuldu. 

Defnedildiler 
Acı haberle yıkılan aileler, Menemen Hastanesi morgu önünde gözyaşlarına boğulurken, Avcı kardeşlerle Kayabaş ve Gümüş'ün ilişkilerinin boyutunu bilmediklerini söylediler. 1 çocuk babası Avcı'nın, 3 aylık hamile olan eşinden ailevi sorunlar nedeniyle 2 aydır ayrı yaşadığı belirtildi. Birbirlerini çok seven Kayabaş ve Gümüş'ün cenazeleri, Mahkeme Camii'nde dün öğle vakti kılınan cenaze namazının ardından Menemen'de yan yana toprağa verildi. 

Baba olacaktı 

Yaşar Avcı'nın, 6 ay önce askerden dönen kardeşi Cevdet Avcı'yla çalışmaya başladığı kaydedildi. Abla Ayşe Avcı, "Eşinden ayrı olmasına rağmen, yeniden baba olmanın heyecanını yaşıyordu. 2 kardeşim de kendilerine yepyeni bir hayat kurmanın planlarını yapıyordu" dedi. Avcı kardeşler dün Gaziemir'de toprağa verildi. Taburcu edildikten sonra gözaltına alınan Atay, yapılan işlemlerin ardından adliyeye sevk edildi. 


</TEXT>
</DOC>
