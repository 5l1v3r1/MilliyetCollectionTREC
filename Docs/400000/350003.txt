<DOC>
<DOCNO> 350003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko46.html </URL>
<DATE> 2005/06/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Soros Türkiye cazip bir ülke, fırsat çıkarsa değerlendiririm 
</HEADLINE>
<TEXT>

     ABD'li ünlü spekülatör ve yatırımcı George Soros, Türkiye'nin yatırım için uygun ve cazip bir ülke olduğunu belirterek, ''Fırsat çıkarsa değerlendiririm'' dedi. 
     Türkiye'de faaliyetini sürdürdüğü 2001 yılından bu yana eğitimden 50'nin üzerinde projeye destek veren Açık Toplum Enstitüsü'nün Kurucu Başkanı George Soros, Çırağan Sarayı'nda ''ABD'nin Dünyada Nasıl Daha İyi Bir Rolü Olabilir '' konulu konferansından sonra, toplantı çıkışında gazetecilerin sorularını yanıtladı. 
     Soros, Türkiye ekonomisini değerlendirirken, ''Türkiye temeli olan iyi bir ekonomiye sahip. Dünya ile kıyaslandığında iyi büyüme var. Yatırım için uygun ve cazip bir ülke. Tabii fiyatlar yüksek değilse. Fırsat çıkarsa değerlendiririm'' dedi. 
     Avro-dolar paritesi ile ilgili yorum yapmak istemediğini ifade eden George Soros, demokrasi ile ilgili bir soruyu da, ''ABD bütün dünyada demokrasiyi güçlendirmek için çalışmalar yapıyor. Burada, Türkiye'de İslamiyet ağır basıyor ama demokrasi olarak iyi bir durumda. Başkan Bush sizi destekleyecektir. Görüş açısı bakımından farklılıklar olabilir, Bush buna saygı gösterecektir'' şeklinde yanıtladı. 
     George Soros, AK Parti hükümetini değerlendirirken de, ''AK Parti döneminde Türkiye çok çarpıcı ilerlemeler kaydetti. Hala demokrasi ile ilgili açıklar var ama bu açıklar ABD'de de mevcut. Türkiye iyi bir gelişme kaydetti'' ifadesini kullandı. 
     Soros, ''Türkiye BOP'ta mı olmalı AB'de mi '' sorusuna, ''İkisi birbirine alternatif değil. Türkiye çok daha Avrupalı olmalı, demokrasi desteklenmeli'' yanıtını verdi. 
     Soros, Türkiye'de bulunuş nedenini, yatırım fonunun yetkilileri ile iş görüşmeleri ve Açık Toplum Enstitüsü'nün faaliyetleriyle ilgili olduğunu aktardı. 
     
</TEXT>
</DOC>
