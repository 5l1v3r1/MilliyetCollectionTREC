<DOC>
<DOCNO> 374835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur14.html </URL>
<DATE> 2005/09/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
2005-2006 eğitim-öğretim yılı başlıyor... Bizi neler bekliyor .. 
</HEADLINE>
<TEXT>

     2005-2006 eğitim-öğretim yılına geri sayım başladı. İlköğretim ve ortaöğretim okullarından ilk ders zili 12 Eylül Pazartesi çalacak. İlköğretim okullarındaki yaklaşık 10 milyon 565 bin ve ortaöğretim okullarındaki 3 milyon 40 bin öğrenci ile 575 bin civarındaki öğretmen, 3 ay süren yaz tatilinin ardından 2006 Haziran ayına kadar sürecek eğitim maratonuna başlayacak. 2005-2006 eğitim-öğretim yılının ilk dönemi 9 Ocak 2006’da sona erecek. Yarıyıl tatili Kurban Bayramı ile birleştirildiği için öğrenciler 3 hafta tatil yapacaklar. 2005-2006 eğitim-öğretim yılının ikinci yarısı 30 Ocak Pazartesi günü başlayacak ve 12 Haziran 2006 Pazartesi günü tamamlanacak. Eğitim-öğretim yılının resmi açılışı, Başbakan Recep Tayyip Erdoğan’ın da katılacağı törenle, Kütahya’da yeni yaptırılan fen lisesinde gerçekleştirilecek. Milli Eğitim Bakanlığı MEB , geçen yıl olduğu gibi bu yıl da ilköğretim öğrencilerine ders kitaplarını ücretsiz dağıtacak. Öğrencilere bu eğitim-öğretim yılında, ders kitaplarının yanı sıra çalışma kitapları da verilecek. Ayrıca, öğretmenlere de kılavuz kitaplar dağıtılacak. Yetkililer, öğrencilere ve öğretmenlere ücretsiz verilecek kitapların okullara dağıtımına başlandığını, 12 Eylül’de kitapların, okul sıralarında hazır olacağını bildirdiler. 
     
     OKUL ÖNCESİ EĞİTİM 

     Yeni eğitim-öğretim yılında öğrencileri ve öğretmenleri birçok yenilik bekliyor. 
     Okul öncesi eğitimde, MEB’e bağlı 614 bağımsız anaokulu, ilköğretim okulları bünyesinde de 14 bin 583 anasınıfı bulunuyor. 
     MEB’e bağlı okulöncesi eğitim kurumlarından yaklaşık 400 bin çocuk yararlanıyor. Okulöncesi eğitim kurumlarında 23 bin kadrolu öğretmen, 12 bin de usta öğretici görev yapıyor. 2005-2006 eğitim-öğretim yılında 183 bağımsız anaokulunun inşaatının tamamlanması planlanıyor. 
     Türkiye genelinde okul öncesinde okullaşma oranı yüzde 17 iken, MEB, kısa zamanda bu rakamın yüzde 25’e çıkarılmasını hedefliyor. Şu anda Kırklareli, Tekirdağ, Çanakkale, Yalova, Uşak, Denizli, Burdur, Muğla, Eskişehir, Bolu, Nevşehir, Tunceli, Siirt, Artvin, Ardahan, Iğdır, Amasya, Nevşehir, Sinop, Bartın, Zonguldak, Karabük ve Kastamonu’da yüzde 25 hedefi yakalanmış durumda. 
     Okul öncesi eğitimde okullaşma oranını yükseltmek amacıyla bazı önlemler alınıyor. Bu kapsamda, yoksul çocuklara süt, meyve suyu, kek, poğaça gibi gıda maddelerinden oluşan "beslenme" verilmeye başlanacak. 
     Halen İstanbul, Bursa, Denizli, Malatya, Gümüşhane ve Konya’da uygulanan "Mobil anaokulu" sisteminin, bu eğitim-öğretim yılında Balıkesir, Adana ve Gaziantep’te de yürürlüğe girmesi için yürütülen çalışmalar tamamlanmak üzere. 
     İlköğretim okulları bünyesindeki anasınıflarında ikili eğitime geçilecek. Anaokullarında ise çalışan anneler de düşünülerek hem ikili hem de tekli eğitim devam edecek. 
     Okul öncesi eğitimi yaygınlaştırmak amacıyla Okul-Veli-Çocuk Projesi uygulamaya konulacak. Bu kapsamda hem çocuklar, hem de velileri eğitim alacak. Çocuklarıyla birlikte okula gelen veliler ayrı bir ortamda okul öncesi eğitim hakkında bilgilendirilecek. Böylece çocukların okulda aldığı eğitimle aile ortamında karşılaştığı ortam arasındaki çelişkilerin ortadan kaldırılması hedefleniyor. Bu eğitimi verecek öğretmenler, şu anda hizmet içi eğitim görüyor. 
     Bu arada, okul öncesi eğitim müfredatının yenilenmesi hazırlıklarına da başlandı. Bu amaçla oluşturulan komisyon, okul öncesi eğitim müfredatını yenilenen ilköğretim müfredatıyla uyumlu hale getirmek amacıyla çalışıyor. 
     
     İLKÖĞRETİM 

     Geçen eğitim-öğretim yılında 9 ilde 120 okulda pilot olarak uygulanan 1-5. sınıf ilköğretim müfredatı, bu eğitim-öğretim yılında Türkiye’deki tüm ilköğretim okullarına yaygınlaştırılacak. 6-8. sınıf ilköğretim müfredatı ise pilot illerde uygulanmaya başlanacak. 
     İlköğretim 1. sınıfta ilk okuma-yazmada "hece yöntemi"nden kamuoyunda "harf yöntemi" olarak isimlendirilen "ses temelli cümle yöntemi"ne geçilecek. 
     İlköğretim Okulları Haftalık Ders Çizelgesi de yenilendi. İlk 5 sınıfın çizelgesi bu eğitim-öğretim yılında, 6, 7 ve 8. sınıfların çizelgesi de 2006-2007 eğitim-öğretim yılından itibaren 6. sınıftan başlamak üzere kademeli olarak uygulanacak. 
     Yeni çizelgede zorunlu ders saatleri sınıflara göre değişiyor. 
     Ancak ilköğretimin tüm sınıfları için zorunlu ders saatleri ile seçmeli ders saatlerinin toplamı haftada 30 olarak saptandı. 
     Yeni çizelgeye göre, 1, 2 ve 3. sınıflarda zorunlu ders saati toplam 27 4 ve 5. sınıflarda 26 6, 7 ve 8. sınıflarda 28 olacak. 
     Zorunlu derslere ek olarak 1, 2 ve 3. sınıflar 3 4 ve 5. sınıflar 4 6, 7 ve 8. sınıflar 2 saat seçmeli ders alacaklar. 
     İlköğretimde zorunlu dersler şöyle 
     "Türkçe, Matematik, Hayat Bilgisi, Fen ve Teknoloji, Sosyal Bilgiler, T.C İnkılap Tarihi ve Atatürkçülük, Yabancı Dil, Din Kültürü ve Ahlak Bilgisi, Görsel Sanatlar, Müzik, Beden Eğitimi, Teknoloji ve Tasarım, Trafik ve İlkyardım, Rehberlik Sosyal Etkinlikler." Seçmeli dersler de şöyle 
     "Yabancı Dil, Sanat Etkinlikleri, Spor Etkinlikleri, Bilgisayar, Satranç, Düşünme Eğitimi, Halk Kültürü, Tarım Hayvancılık, Takviye ve Etüt Çalışmaları." 
     
     ZORUNLU DERSLER VE YAPILAN DEĞİŞİKLİKLER 

     İlköğretimin yeni ders çizelgesinde Fen Bilgisi "Fen ve Teknoloji", Resim-İş de "Görsel Sanatlar" olarak isim değiştirdi. 
     Ayrıca "iş eğitimi" dersini kapsayan "Teknoloji ve Tasarım" ile Rehberlik Sosyal Etkinlikler dersleri de yeni dersler olarak zorunlu dersler arasında yerini aldı. 
     Eskiden Fen Bilgisi dersi haftada 3 saat olarak işlenirken, yeni Fen ve Teknoloji dersi haftada 4 saat işlenecek. 
     Eski çizelgede yer alan Vatandaşlık ve İnsan Hakları Eğitimi dersi kaldırıldı. Bu ders, konu olarak Hayat Bilgisi, T.C İnkılap Tarihi ve Atatürkçülük gibi derslerin içinde işlenecek. 
     İlköğretim son sınıfta işlenen T.C. İnkılap Tarihi ve Atatürkçülük dersi 2 saatten 3 saate çıkarıldı. 
     Beden Eğitimi dersi de ilk üç sınıfta yine eskiden olduğu gibi haftada 2 saat olacak, ancak 4, 5, 6, 7 ve 8. sınıflar haftada 1 saat yapacaklar. Eski çizelgeye göre, tüm sınıflar haftada 2 saat Beden Eğitimi dersi alıyordu. 
     Trafik ve İlkyardım dersi de 6. ve 8. sınıflar yerine 4. ve 5. 
     sınıflarda işlenecek. 
     
     İLKÖĞRETİMDE SEÇMELİ DERSLER 

     MEB, seçmeli dersler arasına ilk kez "Sanat Etkinlikleri", "Spor Etkinlikleri", "Satranç", "Düşünme Eğitimi" ve "Halk Kültürü" dersleri koydu. 
     İlköğretim 1, 2 ve 3. sınıf öğrencileri Sanat Etkinlikleri ile Spor Etkinlikleri dersini haftada 1 saat, diğer sınıflar ise 2 saat alacak. Satranç dersini tüm sınıflar haftada 1 saat, Düşünme Eğitimi’ni ise sadece 6, 7 ve 8. sınıflar haftada 1 saat alabilecekler. 
     Sanat ve Spor etkinlikleri derslerinde öğrenciler okulun öğretmen durumuna göre drama, tiyatro, halkoyunları, resim, fotoğrafçılık, heykel, güreş, futbol, basketbol gibi etkinliklerle uğraşabilecekler. 
     Örneğin Sanat Etkinlikleri dersinde öğrenciler 2 saat "drama" dersi seçebileceği gibi bir saat "drama", bir saat da Spor Etkinlikleri dersinden "güreş" seçebilecek. 
     Seçmeli dersler notla değerlendirilmeyecek. Ancak hangi öğrencinin seçmeli ders aldığı karnesinde ve diğer resmi kayıtlarda belirtilecek. 
     
     HAZIRLIK ÖDENEĞİ 

     Öğretmenlere eğitim-öğretim yılına hazırlık amacıyla verilen ve "kırtasiye yardımı" olarak bilinen ödenek miktarı bu yıl 400 YTL olarak belirlendi. Öğretmenler ödeneklerini, yeni eğitim-öğretim yılını başında alacaklar. 
     
     KARİYER SINAVI VE KPSS’DE YENİ DÜZENLEME 

     Bu eğitim-öğretim yılındaki yeni uygulamalardan biri de "öğretmenlik kariyer sınavı" olacak. Öğretmenler, uzman öğretmen ve başöğretmen olabilmek için yılda bir defa düzenlenecek merkezi sınava girecekler. Uzman öğretmenlik için öğretmenlikte 7 yıl, başöğretmenlik için uzman öğretmenlikte 6 yıl çalışmış olma şartları aranacak. 
     Öğretmenlik kariyerlik sınavı 27 Kasım’da ÖSYM tarafından gerçekleştirilecek. Sınavın başvurularını MEB alacak. 
     Öğretmen adaylarını ilgilendiren bir başka konu da KPSS’de yapılacak yeni düzenleme. KPSS’de öğretmenlere branşlarıyla ilgili soru yöneltilmesi ve bu soruların sınav sonucunu yüzde 50 oranında etkilemesi amacıyla çalışma yapılıyor. 
     
     ÖĞRETMENLER DE TAŞINACAK 

     Genellikle öğrenci sayısı az olan kırsal kesimlerde uygulanan "taşımalı eğitime" bu yıldan itibaren öğretmenler de dahil oluyor. 
     "Taşımalı öğretmen" uygulaması, öğretmenlerin maaş karşılığı okutmak zorunda oldukları ders saatlerini doldurmaları ve açığı olan okulların ihtiyaçlarının karşılanması amacıyla yapılacak. Bu kapsamda öğretmenler, görev yaptıkları okullara yakın okullarda da derse girecekler. Öğretmenler, bu amaçla tahsis edilecek araçla taşınacaklar. 
     
     KALİTELİ OKUL SEÇİLECEK 

     Öte yandan, MEB’de toplam kalite yönetimi uygulaması kapsamında okullara "ödüllendirme sistemi" uygulaması başlatılacak. 
     Bu çerçevede "Yılın Kaliteli Okulu" ve "Yılın Kaliteli Ekibi" seçilecek. 
     Başarılı uygulamalar sergileyen okullar, kurumlar ve ekipler, il ve ilçe milli eğitim müdürlükleri ile MEB tarafından ödüllendirilecek. 
     Değerlendirme sürecinin sağlıklı işleyebilmesi için 250 personel eğitildi. 
     Değerlendirmede, okulun fiziki yapısından yönetim tarzına, ulaşımdan geç gelen veya devamsızlık yapan öğrenci sayısına, okulda kaza geçiren öğrenci sayısından sağlık kuruluşlarına sevk alan öğrenci sayısına kadar çok sayıda kriter göz önünde bulundurulacak. 
     "Ürün veya hizmetten yararlananlar" olarak öğrencilerin ve velilerin, ayrıca öğretmenler ile diğer çalışanların memnuniyeti ile ilgili göstergeler dikkate alınacak. 
     Değerlendirme süreci Nisan 2006’da sona erecek ve "kaliteli okullar ve ekipler" ilan edilecek. 
     Dereceye girenlere, berat, plaket, takdir ve teşekkür belgeleri verilecek. Ayrıca imkanlar ölçüsünde ayni ya da nakdi ödüller de verilebilecek. 
     Liselerde 4 yıl uygulaması, 2005-2006 eğitim-öğretim yılından itibaren başlayacak. 
     Öğrenim süresi 3 yıl olan tüm genel ve mesleki teknik ortaöğretim kurumlarına bu eğitim-öğretim yılında yeni kayıt yaptıran tüm öğrenciler, öğrenimlerini 4 yılda tamamlayacaklar. 
     Milli Eğitim Bakanlığı MEB , 4 yıl uygulaması nedeniyle liselerde yeni haftalık ders çizelgesi ve ders saatleri belirledi. 
     Çizelgeye göre, tüm liselerin 1. sınıflarında 9. sınıf ortak dersler işlenecek. Bu dersler, Dil ve Anlatım, Türk Edebiyatı, Din Kültürü ve Ahlak Bilgisi, Tarih, T.C İnkılap Tarihi ve Atatürkçülük, Coğrafya, Matematik, Fizik, Kimya, Biyoloji, Sağlık Bilgisi, Felsefe, Yabancı dil, Beden Eğitimi, Milli Güvenlik Bilgisi, Trafik ve İlkyardım olacak. Bunlara ek olarak lise 1. sınıfta Anadolu liselerinde ikinci yabancı dil, fen liselerinde Geometri, genel liselerde de Tanıtım ve Yönlendirme dersleri okutulacak. 
     Liselerde alan dersleri 10. sınıftan itibaren okutulmaya başlanacak. Liselerin tüm türlerinde her alan için farklı "alan dersleri" belirlendi. Öğrenciler, 10. sınıftan itibaren başka liselere de geçiş yapabilecekler. Ayrıca tüm okul türleri için seçmeli dersler de tespit edildi. 
     Liselerde, bu eğitim-öğretim yılında müfredatı yeni olan dersler Dil ve Anlatım, Türk Edebiyatı, Din Kültürü ve Ahlak Bilgisi ile Tarih... Diğer derslerin müfredatının yenilenmesi çalışmaları sürüyor. 
     
     ÖSS’DE YENİ SİSTEM 

     Bu yıl lise son sınıf öğrencilerini, 2006’da uygulamaya konulacak olan ÖSS’deki yeni sistem bekliyor. 
     2006-ÖSS tek oturumda, eski sistemden 15 dakika daha fazla sürede, 
     toplam 195 dakikada yapılacak. Her adaya sınavda tek soru kitapçığı ve tek cevap kağıdı verilecek. 
     Sınavdaki önemli değişikliklerden birisi alanlarla ilgili yöneltilecek sorular olacak. Sınavda 8 testten 30’ar soruluk toplam 240 soru yer alacak. 
     Sınavda, lise 1. sınıfın ortak müfredatından toplam 120 soru yöneltilecek. Bu testler, her birinden 30’ar olmak üzere Türkçe, Sosyal Bilimler-1 Sos-1 , Matematik-1 Mat-1 ve Fen Bilimleri-1 Fen-1 şeklinde belirlendi. Bu soruları yanıtlayan adaylar, sınavın ikinci bölümünde alan dersleriyle ilgili testleri yanıtlayacak. 
     Alan testlerinin her birinde de 30’ar soru olacak. Bu alanlar Edebiyat-Sosyal Bilimler Ed-Sos , Sosyal Bilimler-2 Sos-2 , Matematik-2 Mat-2 ve Fen Bilimleri-2 Fen-2 olarak tespit edildi. 
     
     PUANLAR 

     Gelecek yıldan itibaren sınavın birinci ve ikinci bölümlerine göre, Say-1, Söz-1, EA-1, Dil, Say-2, Söz-2 ve EA-2 olmak üzere 7 ayrı puan türü olacak. 300 olan tavan puan değişmeyecek. 
     Sınavın 120 soruluk ilk kısmını yanıtlayan, yani EA-1, Söz-1 ve Say-1 puanı olan adaylar, meslek yüksekokullarını Sınavsız geçişten sonra boş kalan kontenjanlara yerleşebilmek için , Açıköğretim ön lisans programlarını, Açıköğretim lisans programlarını İngilizce Öğretmenliği hariç ve özel yetenek sınavı sonuçlarına göre öğrenci alan lisans programlarını tercih edebilecekler. 
     Bu puanlar ayrıca, mesleki ve teknik ortaöğretim kurumlarından mezun olanların kendi alanlarında ek puanla girilen yükseköğretim programlarına Mesleki Eğitim Fakültesi, Teknik Eğitim Fakültesi, Endüstriyel Sanatlar Eğitim Fakültesi, Ticaret ve Turizm Eğitimi Fakültesi, İlahiyat Fakültesi Eğitim fakültelerinin Bilgisayar ve Öğretim Teknolojileri, Okul Öncesi, Anaokulu, Üstün Zekalılar, Zihinsel Engelliler, Görme Özürlüler ve İşitme Engelliler öğretmenlikleri Sağlık Yüksekokulu, Turizm İşletmeciliği ve Otelcilik Yüksekokulu, Turizm ve Otel İşletmeciliği Yüksekokulu, Endüstriyel Sanatlar Yüksekokulu, Sivil Havacılık Yüksekokulu, Uygulamalı Yabancı Diller Yüksekokulu, Bankacılık ve Sigortacılık Yüksekokulu, Uygulamalı Bilimler Yüksekokulu ve bu türdeki okullara yerleşmek amacıyla kullanılacak. 
     Say-2, Söz-2 ve EA-2 puanları da mesleki ve teknik ortaöğretim kurumlarından mezun olanların kendi alanlarındaki ek puanla girilen yükseköğretim programları ile Açıköğretim lisans programları dışındaki 4 ve daha fazla yıllık lisans programlarına giriş amacıyla kullanılacak. 
     Dil puanı da sadece yabancı dil ağırlıklı puanla öğrenci alan tüm lisans ve ön lisans programları için geçerli olacak. 
     
     KATSAYI DEĞİŞİKLİĞİ 

     ÖSS’de fen bilimleri testi ile sosyal bilimler testinin standart puanlarının çarpılacağı katsayılar 0.1’den 0.2’ye yükseltildi. 
     Bu çerçevede, Eşit Ağırlıklı puan türündeki bir bölümü tercih edecek adayın ÖSS’de Fen Bilimleri testini yapması halinde bu testin standart puanının çarpılacağı katsayı 0.1’den 0.2’ye çıkarıldı. Bu alanda Matematik testinin standart puanı da 1.0’dan 0.9’da düştü. 
     Aynı kapsamda, Sayısal puan türünde bir bölümü tercih edecek adayın Sosyal Bilimler testini yapması halinde bu testin standart puanı da 0.1’den 0.2’ye yükseltildi. Sayısal alanda Matematik testinin standart puanı da 1.1’den 1.0’a düşmüş oldu. 
     Bunların yanı sıra, Yabancı Dil puanı hesaplanırken, Matematik ve Fen testi de sınav sonucunu etkileyecek. Dil alanı ile ilgili bir programı tercih edecek adayların, Matematik ve Fen sorularını da yanıtlamaları gerekecek. 
     "Dil" puanı hesaplanırken Matematik testinin standart puanı 0.2, Fen testinin standart puanı da 0.1 katsayısıyla çarpılacak. Ayrıca Sosyal Bilimler testinin standart puanının çarpılacağı katsayı da 0.1’den 0.2’ye yükseltildi. Bu yükseltmeler yapıldığı için, dil puanı hesaplanırken Türkçe testinin standart puanı 0.7’den 0.5’e, yabancı dil testinin standart puanı da 1.4’den 1.2’ye düştü. 
     
</TEXT>
</DOC>
