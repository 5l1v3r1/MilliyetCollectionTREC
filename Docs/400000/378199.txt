<DOC>
<DOCNO> 378199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonyas09.html </URL>
<DATE> 2005/09/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bilgisayar gözü kurutuyor... 
</HEADLINE>
<TEXT>

     Bilgisayar karşısında uzun süre çalışan kimselerde göz kırpma aralığının uzaması nedeniyle göz kuruması hastalığı görülebildiği, bundan korunma için de bilgisayarın tepeden bakacak şekilde kullanılması gerektiği bildirildi. 
     Selçuk Üniversitesi Meram Tıp Fakültesi Göz Hastalıkları Ana Bilim Dalı Öğretim Üyesi Prof. Dr. Nazmi Zengin, AA muhabirine yaptığı açıklamada, günümüz modern teknolojisinde, işte ve özel kullanımda artık vazgeçilemez yere sahip olan bilgisayarın, doğrudan olmasa da dolaylı olarak bazı rahatsızlıklara neden olabildiğini belirtti. 
     Genellikle bilgisayar kullananların, bilgisayara uzun bir süre dikkatli şekilde baktığını ifade eden Zengin, "Bu da 10 saniyede bir kırpılması gereken göz kapaklarının uzun süre açık kalmasına neden oluyor. Bunun sonucunda da göz yüzeyindeki su tabakasının kurumasına bağlı olarak göz kuruması dediğimiz hastalığa neden olabiliyor" dedi. 
     Zengin, göz kurumasının kişiden kişiye farklılık göstermesine karşın, göz yağ tabakası zayıf olanlarda bu rahatsızlığın daha çabuk ortaya çıkabildiğini vurgulayarak, şunları kaydetti 
     "Göz, göz kapaklarının her 10 saniyede bir kapanması sayesinde nemlenir. Göz kapakları uzun süre açık kalırsa göz nemlenmesi sağlanamaz. Bilgisayar karşısında uzun süre çalışan kimselerde göz kırpma aralığının uzaması nedeniyle göz kuruması hastalığı görülebiliyor. Gözün kuruması sadece göz kapaklarının hareketlerine bağlı değil. Çalışılan ortamın kapalı ve kuru olması, kaloriferli ısınma sisteminin bulunması göz kurumasını daha da hızlandırır. 
     Ayrıca, bilgisayar karşısında göz kapaklarının sonuna kadar açık tutulması, gözün nemli tutması gereken alanı daha da fazlalaştırdığı için bazen yetersiz kalıp, kurumayı hızlandırabiliyor.’ Göz kurumasının, zamanında tedaviye başlanmaması halinde gözün korneasının delinmesi sonucu katarakt ve körlüğe dahi neden olabileceğini anlatan Zengin, bilgisayar kullanıcılarının durumu ilaçlı tedavi safhasına getirmeden, kuru ortamda çalışmaktan kaçınarak, klimaya maruz kalmayarak ve varsa kaloriferin üzerine nem yapması için su yerleştirerek, kuru göz sendromundan korunabileceklerini kaydetti. 
     
     EKRANA YUKARDAN BAKILMASI GEREKİYOR 
     Zengin, ayrıca göz kuruması rahatsızlığında bilgisayara bakış açısının da büyük önem taşıdığını dile getirerek, şöyle devam etti 
     "Bilgisayarı, tam karşısından, aynı hizada bakarak kullanmak, göz kapaklarının tamamen açık kalmasına neden oluyor. Bu da gözün nemlendirmesi gereken göz aralığının daha da fazla olmasına neden oluyor. Bu nedenle özellikle, büro, ofis gibi kapalı ve kuru ortamlarda bilgisayarla çalışanlar, körlüğe dahi neden olabilen göz kuruluğundan kaçınmak için, bilgisayarı tepeden bakacak şekilde kullanmalı. Bu sayede aşağı doğru bakılmak zorunda kalınması nedeniyle göz kapağının daha kısık kalması, sağlanır. Böylece gözün nemlendirmesi gereken alan daraldığı için gözün kuruma riski azalır." Zengin, ayrıca bilgisayarın karşısında uzun süre durulmaması, sık aralıklarla göz kapaklarının kırpılarak dinlendirilmesi ve sulanmasının sağlanması gerektiğini sözlerine ekledi. 
     
</TEXT>
</DOC>
