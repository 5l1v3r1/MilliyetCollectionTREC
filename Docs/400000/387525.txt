<DOC>
<DOCNO> 387525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/spor/axspo02.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadıköy sorun değil' 
</HEADLINE>
<TEXT>


Schalke'de top koşturan Hamit Altıntop, Fenerbahçe'yi İstanbul'da yeneceklerini iddia etti, "Şükrü Saracaoğlu'nun atmosferinden çekinmiyoruz. Çünkü biz daha zorlu statlarda başarılı olduk. Maçı 2-1 kazanırız" diye konuştu 

ÖZEL RÖPORTAJ RECAİ AKSU 


Almanya'nın Schalke 04 takımında forma giyen Hamit Altıntop, çarşamba günü Fenerbahçe ile oynayacakları Şampiyonlar Ligi maçı öncesi Milliyet'e iddialı açıklamalar yaptı. 
Milli futbolcu, İstanbul'a üç puan için gittiklerini söyledi, "Beraberlik de bizim için önemli bir sonuç olur. Fenerbahçe seyircisinden etkileneceğimizi sanmıyorum. Oranın havasını takım arkadaşlarıma anlattım. Ancak biz daha zorlu statlarda da oynamayı başardık. Rakibimizin Alex ve Anelka gibi önemli yıldızları var ama biz de iyiyiz. Kolay bir maç olacağını sanmıyorum. Bence 2-1 kazanırız. Milan maçındaki futbolumuzu tekrarlarsak sorun yaşamayız" diye konuştu. 
Bir dönem antrenörüyle sorunlar yaşadığını itiraf eden Hamit Altıntop, "İkimiz de hatalıydık. Sonra oturup, konuştuk. Sorun kalmadı. Artık iyi bir ilişkimiz var" dedi. 
Kardeşi Halil Altıntop ile Schalke'de bir arada oynamayı çok istediğini belirten yıldız oyuncu, "Kendisine birçok kulüpten teklif var. Kararı o verecek" diye konuştu. 

'Kozumuz Larsen' 
Teknik Direktör Ralf Rangnick de, "Fenerbahçe'yi yenmek istiyoruz. Sıcak bir atmosfer bizi bekliyor. Hamit'i ilk on birde oynatacağım. Grupta Milan büyük bir ihtimalle birinci olacak. O yüzden iddiamızı sürdürmek için İstanbul'da yenilmememiz gerekiyor" derken, Başkan Gerd Rehberg "Beraberlik bizim için iyi sonuç olur. Fenerbahçe, Milan ve PSV karşısında ne kadar güçlü bir ekip olduğunu kanıtladı. Taraftardan değil de, Alex ve Anelka'dan çekiniyorum. Bizim de kozumuz Türkler'e gol atmayı seven Larsen olacak" ifadelerini kullandı. Rehberg, Türk Milli Takımı'nın, Almanya'da yapılacak Dünya Kupası'na katılmasını da çok arzuladığını sözlerine ekledi, "Türkiye, organizasyona renk katacaktır" yorumunu yaptı. 

Yönetim Samandıra'da 

Avrupa Şampiyonlar Ligi'nde yarın Schalke ile karşılaşacak Fenerbahçe hazırlıklarını sürdürürken yönetim takımla bütünleşmek için olağan toplantısını dün Samandıra'da yaptı. Başkan Aziz Yıldırım ve yönetim kurulu üyeleri futbolcularlada biraraya gelerek moral aşıladı ve ardından Sarı - lacivertliler'in idmanını izledi. 
Daum yönetiminde çalışan futbolcular, ısınma ve koordinasyon çalışmasının ardından alt sahada dar ve geniş alanlarda taktik ağırlıklı çift kale maç yaptı. 
Serkan'ın, fizyoterapist eşliğinde ve takımdan ayrı koşu yapmakla yetindiği antrenmanda, teknik direktör Daum, çalışma boyunca oyuncularını sık sık "Tempo, tempo" diye uyardı. 

Kutlualp pes etti 

Fenerbahçe yöneticisi Hakan Bilal Kutlualp dün bir basın toplantısı düzenleyerek istifasını verdi. Kutlualp, "Polemiklere girip kulübe zarar vermeyi düşünmüyorum. Bu nedenle yönetim kurulu üyeliğini bıraktım. Onurum ve şahsiyetim biat etmeye izin vermedi. Benin esas suçum transferleri başkan yaptı demeyişimdir. Bu kulüpten ne Kutlualpler geçti, ne Yıldırımlar geçti, geçecek de" dedi. 

Hakem Hamer 

UEFA, Fenerbahçe - Schalke 04 maçına Lüksemburglu Alain Hamer'i atadı. Hamer'in yardımcılıklarını yine Lüksemburglu Francis Crelo ve Fransız Jean-Philippe Izzo yapacak. Dördüncü hakemin ise Fransız Stephane Lannoy olacağı açıklandı. 


</TEXT>
</DOC>
