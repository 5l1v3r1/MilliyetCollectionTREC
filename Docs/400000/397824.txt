<DOC>
<DOCNO> 397824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/spor/axspo02.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a derbi kalkanı 
</HEADLINE>
<TEXT>


Fenerbahçe Yönetimi, Galatasaray maçı nedeniyle Milan karşısında alınan ağır yenilgiye rağmen Alman teknik adama güvenoyu verdi. Sarı - lacivertli futbolcular ise Daum'un sert eleştirilerini hak etmedikleri görüşünde birleşti 

YUSUF KOBAL 


Ali Sami Yen Stadı'nda pazar günü oynanacak Galatasaray derbisi, Fenerbahçe Teknik Direktörü Christoph Daum'a yönetim kanadından gelmesi muhtemel eleştirileri engelledi. Derbiye büyük önem veren sarı - lacivertli idareciler, 4-0'lık Milan bozgununa rağmen Alman hocaya destek verme kararı aldı. 
Daum'un, kötü futbol ve farklı yenilgi yüzünden futbolcuları ağır bir dille eleştirmesi için, "Bu takımın patronu Daum'dur. Ne söylerse haklıdır" yorumunu yapan yönetim, 4-0'lık mağlubiyeti takımın Alex, Aurelio ve Luciano gibi üç yıldızdan yoksun olmasına bağladı. 

Özdemir'den mesaj 
Daum ve futbolculara moral aşılamak için harekete geçen yöneticilerin, tesislere giderek toplantılar düzenleyecekleri bildirilirken İkinci Başkan Nihat Özdemir, Galatasaray maçı öncesi kenetlenmeleri gerektiğini söyledi. 
Bu arada Daum'un, Milan maçı sonrası yönelttiği ağır eleştiriler futbolcuların tepkisini çekti. Sarı - lacivertliler, sert ifadeler kullanan Alman hocanın, yerli ve yabancı medya önündeki eleştirilerini hak etmediklerini ileri sürdüler. 

Alex'e yoğun tedavi 

Sarı - lacivertli takımda, Alex'in, Galatasaray'a karşı oynaması için seferberlik ilan edildi. Kulüp doktorları, Manisaspor ve Milan maçlarında sakatlığı yüzünden forma giyemeyen Brezilyalı yıldızı, derbiye yetiştirmek için büyük çaba harcıyor. Teknik Direktör Daum'dan, Alex'in Galatasaray maçına yetiştirilmesi talimatını alan doktorlar, sakatlığı süren sambacıya yoğun tedavi uyguluyor. Ağrıları süren Alex'in durumu cumartesi günü netlik kazanacak. 
Bu arada Fenerbahçe, derbi hazırlıklarına ara vermeden başladı. Futbolcular ve teknik heyetin, Milan yenilgisi nedeniyle moralsiz oldukları gözlendi. Alex, Anelka, Rüştü ve Zafer idmana katılmazken, Milan maçında forma giyenler koşudan sonra çalışmayı bıraktı. Bu arada Fransa'dan gelen televizyoncular, Anelka ile derbi için röportaj yaptı. 

Gerets'ten yakın takip 

Galatasaray Teknik Direktörü Eric Gerets, Fenerbahçe'nin yıldızı Alex'in sakatlığıyla ilgili gelişmeleri yakından takip ediyor. Belçikalı hocanın, derbi maçın taktik planını, sambacının durumuna göre belirleyeceği öğrenildi. Gerets'in, Alex'in dev maça yetişmemesi halinde ofansif bir kadro sahaya süreceği bildirildi. 

İTALYAN BASINI 
Milan'ın Fenerbahçe karşısında aldığı farklı galibiyet İtalyan basınında geniş yer buldu. Gazeteler, kırmızı - siyahlı ekibin bu sonuçla İstanbul'daki kötü anıların üstüne sünger çektiğini belirtti. 

Tuttosport 
"Milan, Türkiye kabusunu sildi. Shevchenko zincirden boşandı. İstanbul'da Fenerbahçe'yi adeta darmadağın eden Ukraynalı yıldızdan 4 harika gol." 

La Gazzetta dello Sport 
"Milan'dan Türkiye'de 4-0'lık harika zafer. Sheva pokeri ve Milan'ın uçuşu. Ukraynalı yıldız bir kare asla İstanbul kabuslarının üstüne sünger çekti. Ukraynalı forvet 4 golle Fenerbahçe'yi adeta İstanbul'a gömerken, kırmızı - siyahlıların grupta liderliğe yükselmesini sağladı." 

Corriere dello Sport 
"İstanbul, Sheva'ya boyun eğdi. İstanbul'da tam seyirlik bir maç. Ukraynalı yıldız 4 gol atarken, 3 de gol kaçırdı. Milan iyice coştu. Bu kez rakip takımla durumu eşitlemek zorunda kalmadı." 

Tepki değil sakatlık 

Teknik Direktör Christoph Daum'un, Milan maçının 28. dakikasında kenara aldığı Selçuk Şahin, eldivenlerini yere atarak bu değişikliğe tepki gösterdiği haberleriyle ilgili kulübün resmi sitesine bir açıklama yaptı. Genç futbolcu, "Maçı dikkatli izleyenlerin orta sahadan oyundan alınmam için yedek kulübesine yaptığım değişiklik hareketini görmeleri gerekirdi. Belimde ve kalçamda ağrı hissetiğim için hocamdan beni oyundan almasını istedim. Eldivenleri yedek kulübesinin önüne attığım doğru. Çünkü böylesine önemli bir maçın ilk yarısında sakatlanmak herhalde oyuncuyu sevindirecek bir hadise değil" ifadesini kullandı. Dün MR çektiren milli oyuncu ağrılarının sürdüğünü sözlerine ekledi. 

Sheva'nın uğurlu stadı 

Fenerbahçe ağlarını dört kez sallayarak şov yapan Milan'ın dünyaca ünlü golcüsü Andrei Shevchenko, Şükrü Saracoğlu Stadı'nın kendisine uğurlu geldiğini söyledi. Ukraynalı süper forvet, "Türkiye - Ukrayna karşılaşmasında da 2 gol atmıştım. Saracoğlu Stadı bana uğurlu geliyor" dedi. Sheva, UEFA'nın resmi sitesinde kendisi için yapılan, "Milan tarihinde en az Marco van Basten kadar iyi bir yer edindi" yorumlarına çok sevindiğini de belirterek, "Bir maçta 4 gol atmaktansa, dört ayrı maçta bir gol atmayı tercih ederim" diye konuştu. 


</TEXT>
</DOC>
