<DOC>
<DOCNO> 385968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/spor/spo03.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'da isyan 
</HEADLINE>
<TEXT>


Galatasaraylılar, antrenman sahasındaki zeminden şikayet etti, "Parkta idman yapalım daha iyi" dedi. Sarı - kırmızılı futbolcular, çim alanın adeta beton etkisi yaptığını savundular 

ERHAN TELLİ 


Cim - Bom'da bu kez, ne biriken alacaklar, ne ödenmeyen primler, ne de takıma girememeleri onları isyan ettiren bir sebepti... Galatasaray'da, üst üste gelen sakatlıklar sonrasında futbolcuların hedef noktası, "Florya'nın betonlaşan zemini" oldu. Önceki gece tesislerin alt yapı bölümünde yapılan antrenmanda yaşananlar, tüm gerçekleri gözler önüne serdi. 

Son kurbanlar 
A takımın antrenman sahasının sezon başından beri bakımda olması nedeniyle 2 aydır çalışmalarını tesis içindeki diğer sahalarda sürdüren sarı - kırmızılı futbolcular, önceki akşam önce Hakan Şükür, ardından da Suat Usta'nın yaşadığı sakatlıklar sonrasında isyan bayrağını çekti. Alt yapıdaki takımlar, milli takım ve A takım antrenmanları derken, bir kısmı delik deşik, bir kısmı da sertleşerek betona dönen kötü zemin, futbolcuları canından bezdirdi. 

Gerets de farkında 
Gerets'in, yardımcısı Erdal Keser'e, "Bu sahada artık idman yapmıyoruz" talimatı ile çalışmayı kesmesinin ardından soyunma odasına giden futbolcuların, zeminden şikayetçi oldu. Oyuncuların, "Parkta antrenman yapalım daha iyi" şeklinde veryansın etmeleri de gözden kaçmadı. Galatasaraylı futbolcular, yaşanan sakatlıkları sert zemine bağlarken, bakımı sürdürülen antrenman sahasına bir an önce geri dönmek istedikleri öğrenildi. 

Golcülerden müjde 

Galatasaray'da önceki gün yapılan antrenmanda aşil tendonuna aldığı darbe ile sakatlanan Hakan Şükür ve sakatlığı nedeniyle uzun süredir tedavi gören Ümit Karan'ın aynı anda iyileşerek dün akşam yapılan çalışmaya katılmaları sevinç yarattı. Teknik Direktör Eric Gerets iki oyuncuyu da antrenmanda karşısında görünce oldukça sevinirken yıldız oyuncuların cumartesi günü oynanacak Erciyesspor maçında forma giyebilecekleri açıklandı. Suat Usta da antrenmana katılırken sakatlıkları süren Hasan Şaş, Sabri ve Almanya'da kontrolden geçen Ayhan idmanda yer almadı. 

Oruç yasağı 
Bu arada Gerets dünkü idman öncesi oyuncuları ile bir toplantı yaparak bundan böyle zorlu maçlara gireceklerini belirterek oruç tutulmamasını istedi. Özellikle maç günleri oruç tutmayı yasaklayan Belçikalı hoca iki gündür saat 21.00'de yapılan idmanları da yeniden iftar öncesine çekti. 

İftarda buluştular 

Ümit Karan, Suat Usta, Volkan ve Hasan Kabze dün akşamki idman öncesi Türk Böbrek Vakfı'nın Yeşilköy Dürümcübaba'daki iftar yemeğine katıldılar. Sarı-kırmızılı futbolcular hasta çocuklara moral verdiler. 

Gürsoy Divan'da 

Fenerbahçe hakkında konuşmasından dolayı hem Galatasaray camiasından, hem de sarı - lacivertlilerden tepki alan Cim - Bom'un İkinci Başkanı Ergun Gürsoy, bugün yapılacak Olağan Divan Kurulu toplantısında konuyla ilgili açıklamalar yapacak. 
Konuşmasının sadece belli bölümünün ön plana çıkarıldığını, tam olarak okunması durumunda ne dediğinin daha iyi anlaşılacağını belirten Gürsoy, "Maç sırasında istifa diye bağırmasınlar, ya da onu yapmıyorlarsa, yatırımlarımıza yardım etsinler dedim. Yanlış anlıyorlar. Bu yüzden tepkiler bir an önce sona ermeli" ifadesini kullandı. 


</TEXT>
</DOC>
