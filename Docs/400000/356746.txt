<DOC>
<DOCNO> 356746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur17.html </URL>
<DATE> 2005/06/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Rumen kredi kartı dolandırıcıları 
</HEADLINE>
<TEXT>

     Saffet YENİGÜN KEMER Antalya , DHA 

ANTALYA'nın Kemer İlçesi'nde bir bankanın ATM makinesine kurdukları düzenekle kredi kartı bilgilerini kopyaladıkları belirlenen Rumen asıllı 4 kişi polis tarafından yakalandı. 
     Kemer İlçe Emniyet Müdürlüğü ve Antalya Emniyet Müdürlüğü Kaçakçılık ve Organize Suçlar Şube Müdürlüğü ekiplerinin, ilçede faaliyet gösteren bir banka şubesine ait ATM makinesine kredi kartı ve banka kartı bilgilerinin kopyalanması amacıyla cihaz yerleştirildiğini belirlemesi üzerine çalışma başlatıldı. ATM'de yapılan incelemede, kart yuvasına yerleştirilmiş kart okuma cihazı ile ATM cihazının üst bölümüne kart kullanıcısının şifresini tespit etmek amacıyla floresan görünümünde yerleştirilmiş olan ve içerisinde digital kamera bulunan düzenek ele geçirildi. 
     Söz konusu cihazları ATM makinesine yerleştirdikleri belirlenen Rumen asıllı Eguan Gheorghe 30 , Iftimia Cristian 37 , Mihaela Ionnesi 19 ve Claudia Luliana Ilie 26 gözaltına alındı. Yakalanan şahısların otomobil ve kaldıkları otel odasında yapılan aramada ise, kredi kartı bilgilerini kopyalamaya yarayan 34 elektronik cihaz ele geçirildi. 4 zanlı, İlçe Emniyet Müdürlüğü'ndeki sorgularının ardından Kemer Adliyesi’ne sevk edildi. 
     
</TEXT>
</DOC>
