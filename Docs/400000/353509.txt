<DOC>
<DOCNO> 353509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur23.html </URL>
<DATE> 2005/06/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hamzabeyli-Lesovo Gümrük Kapısı açıldı... 
</HEADLINE>
<TEXT>

     Coşkun Ergül AA 

Başbakan Recep Tayyip Erdoğan, Hamzabeyli-Lesovo Gümrük Kapısı'nın, yalnızca ticari eşya geçişine yönelik olmadığını belirterek, "Ben inanıyorum ki, yarından itibaren bu kapıdan dostluk, işbirliği, yatırım, iş, aş ve bölge halkının refahı geçecek" dedi. 
     Başbakan Erdoğan, Bulgaristan Başbakanı Simeon Sakskoburgotski ile birlikte Hamzabeyli-Lesovo Gümrük Kapısı'nın açılış törenine katıldı. 
     Erdoğan ve Sakskoburgotski, gümrük kapısında, iki ülkeyi ayıran çizginin üstünde durarak, kurdeleyi kestiler ve açılışı gerçekleştirdiler. 
     İki Başbakan, daha sonra Hamzabeyli-Lesovo Gümrük Kapısı'nın dinlenme salonunda bir süre görüştüler. 
     Bulgaristan Başbakanı Sakskoburgotski, törende yaptığı konuşmada, sınır kapılarının iki ülke ilişkilerinin gelişmesine önemli katkı sağlayacağını söyledi. 
     Türkiye ve Bulgaristan'ın Avrupa'ya yöneldiği bir ortamda bu kapıların öneminin daha da çoğaldığına dikkati çeken Sakskoburgotski, Lesovo gümrük kapısının zamanında tamamlanmasının da kendileri için memnuniyet verici olduğunu kaydetti. 
     Sakskoburgotski, Türkiye-Bulgaristan arasındaki karşılıklı mal mübadelesinin 2004'te 1 milyar 857 milyon dolara ulaştığını anlattı. 
     Başbakan Sakskoburgotski, yıllar önce planlanan bu projenin gerçekleştirilmesinin, her iki ülkenin sınıra yakın yerleşim yerlerinde oturan halkların ekonomik kalkınmasına yardımcı olacağını da ifade etti. 
     "Bulgaristan ve Türkiye, iki komşu ülke olarak birlikte AB yolunda ilerlemektedir" diyen Sakskoburgotski, Türkiye ve Bulgaristan arasında başka gümrük kapılarının da açılması kararı aldıklarını söyledi. Sakskoburgotski, iyi komşuluk ilişkilerinin geleceğine inanan bir kişi olduğunu kaydetti. 
     
     BAŞBAKAN ERDOĞAN'IN KONUŞMASI 

     Başbakan Erdoğan da yapımına 1992'de başlanan Hamzabey-Lesovo Sınır Kapısı'nın açılışını, Başbakan Sakskoburgotski ile yapmaktan memnuniyet duyduğunu söyledi. 
     Kapının açılmasına ihtiyaç duyulmuş olmasının, iki ülke arasındaki yakın ilişkilerin ulaştığı ileri düzeyin bir göstergesi olduğunu dile getiren Erdoğan, şu anda sadece yolcu ve küçük araç trafiğine açık olan Dereköy-Malko Tırnovo Sınır Kapısı'nın da tır trafiğine açılması ve burada sürdürülen modernizasyon çalışmalarının tamamlanmasıyla, iki ülke arasındaki Kapıkule sınır kapısıyla birlikte üç sınır kapısının tam kapasite işler hale geleceğini kaydetti. 
     
     "İYİ KOMŞULUK İLİŞKİLERİNİ GELİŞTİRECEK" 

     Sınır kapılarının aynı zamanda bölgede yaşayanlar için de ilave etkileşim merkezi olduğunu söyleyen Erdoğan, şöyle konuştu 
     "Bu yönüyle açmış olduğumuz bu yeni sınır kapısı, sınırın her iki tarafında yaşayanlar arasındaki kültürel ve ekonomik faaliyetleri teşvik ederek, iyi komşuluk ilişkilerinin gelişimine de katkıda bulunacaktır. Bu açıdan bakıldığında, bu kapının sadece ticari eşya geçişine yönelik olduğunu söylemek yanlış olacaktır. 
     Ben inanıyorum ki, yarından itibaren bu kapıdan dostluk geçecek, işbirliği geçecek, yatırım geçecek, iş geçecek, aş geçecek ve bölge halkının refahı geçecek. 
     Açılan her kapının, yeni kapıları da beraberinde açacağına inanıyorum. Bu kapının, iki ülkenin refahı, huzuru, dostluğu için hayırlı yeni başlangıç olmasını diliyorum." 
     
     TÜRK AZINLIĞIN KATKILARI 

     Bulgaristan'daki Türk azınlığın varlığının, iki ülke arasındaki dostluk ve işbirliği köprüsünü oluşturduğunu ifade eden Erdoğan, ülke yönetiminde de aktif sorumluluk almayı sürdüren Türk azınlığın, Bulgaristan'ın gelişmesine yaptıkları katkıları memnuniyetle izlediklerini kaydetti. 
     Erdoğan, açılan yeni sınır kapısının, Bulgaristan'da yaşayan Türk azınlığın Türkiye'deki akrabalarına ziyaretlerini kolaylaştıracağını, iki ülke halklarının karşılıklı ziyaretlerine ivme kazandıracağını, ülkeler arasında turizm faaliyetlerinin artmasını ve insani ilişkilerin daha da yoğunlaşmasını sağlayacağını söyledi. Başbakan Erdoğan, "Vatandaşlarımız arasındaki bu karşılıklı etkileşim sayesinde onların birbirlerini daha iyi tanımalarına ve böylece hala mevcut olan bazı önyargıların ortadan kalkmasına da imkan verecektir" dedi. 
     
     "DÜNYA TİCARETİNDE AĞIRLIĞINI HİSSETTİREN ÜLKE..." 

     Türkiye'nin, artık dünya ticaretinde ağırlığını giderek hissettiren bir ülke olduğunu dile getiren Erdoğan, Türkiye'nin 2002 yılı sonu itibarıyla dış ticaret hacminin 87 milyar dolara ulaştığını söyledi. 
     Erdoğan, 2004 yılı sonu itibarıyla bu rakamın, 160 milyar dolara yükseldiğini belirterek, bunun, Türkiye'nin nasıl bir gelişim içerisinde olduğunu ortaya koyduğunu söyledi. 
     Bulgaristan'daki Türk yatırımlarının 300 milyon dolara ulaştığını görmekten memnuniyet duyduğunu ifade eden Erdoğan, geçen Temmuz ayındaki Bulgaristan ziyaretinde temelini attıkları Şişe Cam Fabrikası'nın, Bulgaristan'da "Yılın Yatırım Ödülünü" aldığını ifade etti. 
     Erdoğan, Opet-Aygaz ortaklığının Bulgaristan'da 100 milyon dolarlık yatırım yapmasının da sevindirici bir olay olduğunu belirterek, Bulgar işadamlarının da artık Türkiye'de yatırım yaptıklarına dikkati çekti. 
     Değerli bir dost ve komşu olmasının yanı sıra aynı zamanda seçkin bir ortak ve güvenilir bir müttefik olan Bulgaristan'ın, AB'ye tam üyelik yolunda hızla ilerlemesini takdirle izlediklerini söyleyen Erdoğan, "Dileğimiz, öngörülen takvim uyarınca Bulgaristan'ın 2007 yılında birliğe katılmasıdır" dedi. 
     
     "AB SÜRECİNDE DAYANIŞMA" 

     Türkiye'nin de Ekim ayında AB üyelik müzakerelerine başlayacağını anımsatan Erdoğan, şöyle konuştu 
     "Her iki ülkenin de AB'ye üye olmasıyla sınır kapıları, AB üyeleri arasında olduğu gibi mevcut işlevini yitirecektir. Artık bizler adeta AB süreci içerisinde bir dayanışmanın, yardımlaşmanın en güzel örneklerini vermenin gayreti içerisindeyiz. Türkiye bu amaç doğrultusunda çalışmalarına devam etmektedir. Böylelikle 'Balkanlar' sözcüğünün olumsuz çağrışımlardan arındırılmasına da hizmet ettiğimize inanıyoruz. 
     Bulgaristan bizim için dost ve komşu bir ülke olmanın yanı sıra değerli bir ortak konumundadır. İki ülke arasındaki olumlu siyasi ortamın, gelişmekte olan ilişkilerimizi iki ülkenin ve bölgenin yararına olacak şekilde daha da ileriye götürme yolundaki kararlılığımızın bir sonucu olduğunu tekrar vurgulamak istiyorum." Erdoğan, iki ülke arasındaki dostluk ve işbirliğinin yeni bir sembolü olacağına inandığı sınır kapısının, dostluk, barış ve işbirliği adına bütün bölge ülkeleri için örnek teşkil etmesini diledi. 
     Erdoğan, konuşmasının ardından Bulgaristan Başbakanı Simeon Sakskoburgotski ile birlikte basın mensuplarına poz verdi. 
     İki Başbakan daha sonra, Bulgaristan tarafına geçerek sınır kapısının açılması nedeniyle burada verilen kokteyle katıldılar. 
     Başbakan Erdoğan, Türk tarafından Bulgar tarafına geçerken, yöresel kıyafetli bir Bulgar genç kızının kendisine ikram ettiği ekmeği yedi. 
     
     ORTAK BASIN TOPLANTISI 

     Başbakan Erdoğan ile Bulgaristan Başbakanı Sakskoburgotski, Lesovo Gümrük Kapısı'nda ortak basın toplantısı düzenledi. 
     Bulgaristan Başbakanı Sakskoburgotski toplantıda, ülkeleri birbirine bağlayan Hamzabeyli-Lesovo Sınır Kapısı'nı bir kazanç olarak kabul ettiklerini belirterek, "Hepinize iyi yolculuklar ve başarılar dilerim" dedi. 
     Başbakan Erdoğan da Hamzabeyli-Lesovo Sınır Kapısı'nın açılışının çok anlamlı ve heyecan verici olduğunu söyledi. 
     Açılan sınır kapısının, iki ülke arasındaki dostluk ve barış sürecini artırarak güçlendireceğini ifade eden Erdoğan, "Bu kapı sadece bir iş ve aş kapısı değildir. Buraları daha çağdaş ve modern hale getireceğiz. Kapıkule-Dereköy Sınır kapılarını da aynı hale getirerek halkların dayanışmasını daha anlamlı kılacağız" diye konuştu. 
     Başbakan Erdoğan, bir Bulgar gazetecinin, "Istranca Sınır Kapısı'nın açılması konusunda bir tarih verip veremeyeceklerini" sorması üzerine, "Şu an çalışmalar sürüyor. Fazla uzatmaya gerek yok. En kısa zamanda bitirmek istiyoruz" yanıtını verdi. 
     
</TEXT>
</DOC>
