<DOC>
<DOCNO> 396503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/soneko03.html </URL>
<DATE> 2005/11/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Ankara-İstanbul hızlı tren projesinde kazı işlemlerinin 98'i tamamlandı 
</HEADLINE>
<TEXT>

     Nevzat Ozan 

Ankara-İstanbul Hızlı Tren Projesi'nde bugüne kadar yapılan çalışmalar sonrası, kazı işlemlerinin yüzde 98.1'i, dolgunun ise yüzde 90'ı tamamlandı. 
     Edinilen bilgiye göre, ulaştırma sektörünün en önemli yatırımları arasında gösterilen ve tamamlandığında Ankara ile İstanbul arasındaki demiryolu ulaşımını 3 saate düşürecek Ankara-İstanbul hızlı demiryolu hattı yapımında gelinen süreçle ilgili, kapsamlı bir çalışma programı hazırlandı. 
     Buna göre, Projenin 1. etabını oluşturan 206 kilometre uzunluğundaki Esenkent-Eskişehir kesimi arasındaki altyapı çalışmalarının hızla devam ettiği bildirilirken, inşaat çalışmalarıyla ilgili ayrıntılı bilgi verildi. 
     Yapımına Aralık 2003 tarihinde başlatılan çalışmalar çerçevesinde bugüne kadar toprak işlerinden, kazının yüzde 98'i, dolgunun yüzde 90'ı tamamlanırken sanat yapılarında ise toplam menfezlerin yüzde 87'si, sulama boru geçişlerinin yüzde 82'i oranındaki bölümü tamamlandı. 
     Ayrıca alt geçitlerin yüzde 29'u, nehir köprülerinin yüzde 69'u, tünel inşaatlarının ise yüzde 21 oranındaki kısmının tamamlandı. Projenin devamı niteliğinde olan Sincan-Esenkent arasının altyapı inşaatı ihalesinin 19 Aralık 2005 tarihinde, Eskişehir-İnönü arasındaki altyapı inşaat ihalesinin de 20 Aralık tarihinde yapılacağı bildirildi. 
     
     YATIRIM TUTARI 628 MİLYON AVRO 
     ALSİM-ALARKO liderliğinde İspanyol OHL Firması ile oluşan konsorsiyum tarafından yapımına başlanılan 1. etabın sözleşme bedeli artı sigorta primi olmak üzere toplam 459 milyon avro olarak belirlenirken, ancak, mevcut hattın korunması ve hızın saatte 200 kilometreden 250 kilometreye çıkması nedeniyle meydana gelen keşif artışları ile birlikte yaklaşık maliyetin 628 milyon avro olarak hesaplandığı kaydediliyor. Projenin 1. etabının 2006 yılı Ekim ayı içerisinde bitirilebileceği ifade edildi. 
     
     2. ETAP 2008 YILINDA 
     Projenin 2. etabı ise Köseköy-Vezirhan ve Vezirhan-İnönü olmak üzere iki kesimde yapılacak. 
     Bu etap için de 8 Ağustos 2005 tarihinde teklifler alındı. Köseköy-Vezirhan 1. kesim için 659.9 milyon dolar, Vezirhan-İnönü 2. kesim için ise 610 milyon dolar ile en avantajlı teklifi veren CRCC-CMC-CENGİZ İNŞ.-IC İÇTAŞ İNŞ. Konsorsiyumu ihaleyi kazandı. Sözleşme, itiraz süresi bitiminde imzalanacak. İkinci etabın 2008 yılının sonunda bitirilmesi planlanıyor. 
     Ayrıca, 2. etabın devamı niteliğindeki Köseköy-Gebze arasındaki 56 km'lik kesimin proje çalışmaları tamamlanma aşamasında bulunuyor. Bazı kesimlerde üç hatta çıkacak bu hat kesiminin yaklaşık maliyetinin ise 106 milyon avro olacağı bildirildi. 
     
     ULAŞIM 2.30 DAKİKAYA DÜŞÜRÜLECEK 
     Ankara-İstanbul Hızlı Tren Projesi'nin bitirilmesi sonucunda, iki büyük kent arasında çift hatlı, elektrikli, sinyalli, 250 km hıza uygun hızlı demiryolu inşa edilmiş olacak. Ankara-İstanbul hattında şu anda 6 saat 30 dakika olan seyahat süresi, Hızlı Tren setleri ile Ankara-Gebze 2 saat 30 dakikaya, Ankara-İstanbul arası ise 3 saate inecek. Diğer taraftan, Ankara-Eskişehir arasında yapılacak iyileştirme, Türkiye'nin demiryolu yolcu taşımacılığı bakımından ikinci önemli arteri olan Ankara-İzmir arasındaki seyahat süresini de yaklaşık 1.5 saat azaltacak. 
     
     HER TÜRLÜ KONFORA SAHİP 
     Ayrıca proje ile eş zamanlı olarak TCDD'nin gündeminde bulunan 10 adet hızlı tren seti de temin edilecek. Saatte 250 km hız yapan söz konusu tren setleri klima, basınç dengeleme, anons, müzik, görsel yayın ile yolcuları bilgilendirme sistemlerine sahip bulunuyor. 
     
</TEXT>
</DOC>
