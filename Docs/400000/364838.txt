<DOC>
<DOCNO> 364838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur55.html </URL>
<DATE> 2005/07/27/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
50 polisin katıldığı kapkaçcı operasyonunda 2 zanlı yakalandı... 
</HEADLINE>
<TEXT>

     Antalya’da bir mobilya mağazasında çalışan işçinin taşıdığı yaklaşık 40 bin YTL, motosikletli 2 kişi tarafından kapkaç yöntemiyle çalındı. 
     Alınan bilgiye göre, Eski Sanayi Çarşısı’ndaki bir mobilya mağazasında çalışan Hüseyin Coşkun, işyerine ait 40 bin 500 YTL’yi bir çantaya koyarak, yolun karşısındaki banka şubesine yatırmak üzere yola çıktı. Bu sırada Coşkun’un yanına yaklaşan motosikletli 2 kişi, çantayı alarak kaçtı. 
     Olayın Coşkun’un güvenlik güçlerine haber vermesi üzerine, Yankesicilik ve Dolandırıcılık Büro Amirliği ekipleri, yaptıkları geniş çaplı soruşturmada, motosikletli 2 kişinin yanı sıra, 2 kişinin de gözcülük yaptığını belirledi. 
     Eşkali belirlenen 4 zanlının yakalanması için çalışmaya başlayan polis, olaya karıştığı bildirilen K.A’yı yakaladı. Ekiplerin takibi sürdürdüğü sırada zanlılardan İ.G’nin kullandığı motosikletin Erenköy Mahallesi’nde terk edildiği anlaşıldı. 
     Sivil ekipler, eşkali belirlenen İ.G’yi yaşanan kovalamacanın ardından bir yakınının evinde yakalandı. Polis ekipleri çevrede yaptıkları araştırmada evin yakınında kapkaç yapılan çantayı ve içindeki parayı ele geçirdi. Zanlının kovalamaca sırasında çantayı attığı bildirildi. 
     Polis, aynı bölgede bulundukları öğrenilen olayın gözcülerini yakalamak için de operasyon düzenledi. Erenköy Mahallesi’ndeki boş inşaatlar ve Mazı Dağı yakınındaki mağaralarda arama yapan ekipler, 2 şüpheliyi bulamadı. 
     Zanlıların yakalanması için düzenlenen operasyona 50 polisin katıldığı öğrenildi. 
     
</TEXT>
</DOC>
