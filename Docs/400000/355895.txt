<DOC>
<DOCNO> 355895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy12.html </URL>
<DATE> 2005/06/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan, 5 Temmuz'da ABD'ye gidecek... 
</HEADLINE>
<TEXT>

     Başbakanlık Sözcüsü Akif Beki, Başbakan Recep Tayyip Erdoğan’ın dış gezilerine ilişkin bilgilendirme toplantısı düzenledi. 
     Başbakanlık Sözcülüğü görevine geldikten sonra, Başbakanlık Merkez Bina’da ilk toplantısını yapan Beki’nin verdiği bilgiye göre, Erdoğan, 29 Haziran Çarşamba günü, Başbakan sıfatıyla ilk kez Azerbaycan’a 
     resmi ziyaret gerçekleştirecek. 
     Ziyarette ikili ilişkiler, küresel ve bölgesel sorunlar ele alınacak. 
     Erdoğan, Azerbaycan Cumhurbaşkanı İlham Aliyev ile de bir araya gelecek. 
     
     ABD GEZİSİ 
     Başbakan Erdoğan, 5 Temmuz’da ise Sun Valley Konferansı’nda ana konuşmacı olarak yer almak üzere California’ya gidecek. 
     Davet sahiplerinin önerisi üzerine, "Müslüman bir ülke olarak Türkiye’nin demokrasi tecrübesi" konulu bir konuşma yapacak olan Erdoğan, konuşmasında, "İslam ve Demokrasi", "İslam ve terör" konularında kanaatlerini, düşüncelerini paylaşacak. 
     Kapalı olarak gerekleştirilecek toplantıda, büyük ölçekli şirket patronları, medya patronları ile birlikte yaklaşık 200 kişi hazır bulunacak. 
     Düzenlenecek panelde, katılımcıların sorularını da yanıtlayacak olan Erdoğan, Coca Cola, İntel, Sony, Samsung gibi dünya ölçeğinde şirketlerin yöneticileri ve sahipleriyle bir araya gelecek. 
     Sun Valley’de 12 yıldır gerçekleştirilen toplantılarda son 5 yıldır önemli kişiler konuşmacı olarak yer alıyor. 
     Akif Beki, bir soru üzerine, Başbakan Erdoğan’ın ABD’de başka bir programının olup olmayacağının netleşmediğini kaydederek, "Özel bir program için kalma ihtimali söz konusu. Ama netlik yok" dedi. 
     Beki, Başbakan’ın, Moğolistan ve İngiltere ziyaretleriyle ilgili çalışmaların sürdüğünü de bildirdi. 
     
</TEXT>
</DOC>
