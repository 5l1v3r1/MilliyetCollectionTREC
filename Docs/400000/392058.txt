<DOC>
<DOCNO> 392058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/ekonomi/eko02.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
4'te biri korsandan, 400 milyon dolarlık okuyoruz 
</HEADLINE>
<TEXT>


300 milyon doları yasal, 100 milyon doları korsan olmak üzere kitap piyasasının büyüklüğü 400 milyon doları buluyor. Yılda 25 bin çeşit kitap piyasaya çıkıyor. Ortalama raf ömrü bir haftaya indi 

Dilek Taş 

Son yıllarda büyük şirketlerin yatırımları ile kurulan büyük yayınevlerinin ve birçok 'bestseller' kitabın canlandırdığı kitap piyasası, parasal hacmi itibariyle h l küçük bir sektör. Kitapçılar Derneği Başkanı Arman Fikri'nin verdiği bilgiye göre pazarın büyüklüğü 300 milyon dolar. Ayrıca büyüklüğü 100 - 150 milyon dolar arasında tahmin edilen bir de korsan kitap piyasası var. Sektörde, en çok satılan kitap türü, ders kitapları. 
Arman Fikri'nin verdiği bilgiye göre her yıl kitap basmak için 200 milyon bandrol alınıyor. Türkiye'de satılan toplam kitapların yüzde 50-60'ı ders kitabı. Test kitabı ya da kaynak kitap olarak nitelendirilen kitaplar yüzde 10-30 arasında. 'Kültür kitabı' kategorisine giren roman ve öykü türü kitapların pazardaki payı oldukça düşük. Kültür kitapları, 300 milyon dolarlık pazarın yüzde 10'undan biraz fazla 35-40 milyon dolar paya sahip. 

'Satış adetleri düştü' 
Fikri, kültür kitaplarında çeşitliliğin arttığını, ancak satış adetlerinin bin ya da 2 binlere kadar düştüğü, bunun da bir 'kalite sorunu'na işaret ettiğini belirtiyor. 
Fikri'nin verdiği bilgiye göre, Türkiye'de kitap çeşitliliği sayısı Kültür Bakanlığı'nın her çıkan kitaba verdiği ISBN numarası ile belirleniyor. Son verilere göre Türkiye'de şu anda 25 - 27 bin çeşit kitap basılıyor. Fikri ayrıca, eskiden raflarda ortalama olarak 2-3 ay kalan kitapların, bu hızlı artış sonucu raflarda 2-3 haftadan fazla tutulamadığını söylüyor. 

'Türkiye'de yazar enflasyonu var' Internet'ten satış yapan Ideefixe'nin editörü Özgür Topyıldız'a göre bir 'yazar enflasyonu' var. Bu durum, yazan ile okuyan arasındaki kültürel farkı ortadan kaldırdığı gibi aynılaştığı için de okur - yazarı aynı paralelde buluşturuyor. 
Topyıldız, ayrıca kütüphane araştırması yapılmadan hızla kaleme alınan ucuz kitapların okumayı teşvik etmesine rağmen okuru da 'ucuzlaştırma' riskine dikkat çekiyor. 

Net'ten satış artıyor 
Türkiye'de satılan toplam kültür kitaplarının yüzde 80'i zincir mağazalardan, yüzde 10'u süpermarketlerde satılıyor. İnternetten ise 8 - 8.5 milyon dolarlık satışı oluyor. İnkılap Yayınevi'nin sahibi de olan Arman Fikri ise, yayınevleri ile ilgili olarak da şu bilgileri veriyor 
"Satışların az olmasında korsan yayınların suçu büyük. Türkiye'de satılan her 3 kitaptan biri korsan. Çok satan kitap çıkaran yayınevlerinin sayısı 250'ye ulaşmıştır." 

Türk yazarlar yükselişte 
Türkiye'de şu anda en çok satan kitap Turgut Özakman'ın Şu Çılgın Türkler kitabı. Çok satan kitaplar içinde Türk yazarların sayısı artıyor. Hatta Türk yazarlar ağırlıkta. 

Rakamlarla kitap sektörü Pazarın büyüklüğü 300 milyon dolar 
Kültür kitapları payı 35 - 40 milyon dolar 
Internet satışları 8 - 8.5 milyon dolar 
Korsan kitap pazarı 100 - 150 milyon dolar 
Büyük yayınevi sayısı 250 

Kişi başına kitap harcaması 
Avrupa'da 100 , Türkiye'de 5.7 Türkiye'de 50 milyona yakın kişi kitaba elini sürmüyor. Kalan 20 milyon kişinin büyük çoğunluğu da eğitim ve iş nedeniyle kitap okuyor. Türkiye'de ders ve yardımcı kaynak kitapları dahil kişi başına kitap harcaması 5,7 dolar. Kültür kitaplarında kişi başına harcama 0.6 dolar. Aynı rakam Norveç'te 140 dolar. 
Euromonitor'ün araştırmasına göre Avrupa'da kişi başına ortalama kitap harcaması 100 dolar. Türkiye sıralamaya bile giremiyor. Rusya'da bin kişiye düşen kitap sayısı 18 bin. ABD'de 12 bin. Türkiye'de yalnızca 7. 


</TEXT>
</DOC>
