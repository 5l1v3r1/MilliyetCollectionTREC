<DOC>
<DOCNO> 394340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun20.html </URL>
<DATE> 2005/11/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Almanya'da büyük koalisyonun getirdikleri... 
</HEADLINE>
<TEXT>

     Alman Birlik partileri CDU CSU ile Sosyal Demokrat Parti SPD arasında yaklaşık 3 haftadan bu yana sürdürülen koalisyon görüşmeleri sonucunda, yaklaşık 130 sayfalık bir koalisyon sözleşmesi üzerinde anlaşmaya varıldı. 
     ''Birlikte Almanya İçin-Cesaret ve İnsanlıkla'' başlığını taşıyan koalisyon sözleşmesinde, Türkiye'nin AB üyeliğine ilişkin politika konusunda da uzlaşma sağlayan taraflar, bu konuda koalisyon sözleşmesinde ''imtiyazlı ortaklık'' yerine ''imtiyazlı ilişki'' deyimine yer verdiler. 
     Koalisyon sözleşmesinde, ''AB'nin yeni üye alabilecek durumda olmadığı ya da Türkiye'nin üyelikle ilgili sorumluluklarını tümüyle yerine getirebilecek durumda olmadığı takdirde, Türkiye, AB ile imtiyazlı ilişkilerini geliştirecek şekilde ve mümkün olduğu kadar sıkı bir şekilde Avrupa yapılarına dahil edilmelidir'' ifadesine yer verildi. 
     Koalisyon ortaklarının, Almanya'nın ve AB'nin Türkiye ile yakınlaşmasından yana olduğu belirtilen sözleşmede, Türkiye ile başlatılacak müzakerelerin ucunun açık olması ve doğrudan tam üyelik garantisi vermemesi gerektiği ifade edildi. 
     Sözleşmede ayrıca, Türkiye'nin, aralarında din ve düşünce özgürlüğünün bulunduğu Kopenhag Kriterleri'ni yerine getirmesi gerektiği, Almanya'nın da NATO üyesi olan Türkiye'deki gelişmeleri destekleyeceği kaydedildi. 
     
     KOALİSYONUN HEDEFLERİ 
     Koalisyon ortakları dış politikada ayrıca, Fransa ile yakın ilişkilerin sürdürülmesini, ABD ile Avrupa arasında da sıkı bir güven ilişkisi oluşturulması için çaba harcanmasını kararlaştırdılar. 
     Ülkede daha fazla iş imkanı yaratmak amacıyla ekonomik büyümeyi de artırmak isteyen koalisyon ortakları, 2006 yılında 40 milyar avro borçlanmak, 2007 yılındaysa Avrupa İstikrar Paktı kriterlerine uygun bir bütçe hazırlamak istiyorlar. 
     Terör karşı mücadele yasalarının sıkılaştırılmasını, elektronik pasaportlara parmak izlerinin konulmasını planlayan ortaklar, savunmada da zorunlu askerliğin korunmasını ve Alman askerlerinin yurtdışı görevlerinin sürdürülmesini talep ediyorlar. 
     Koalisyon ortakları ayrıca, emeklilik yaşının 2012 yılından itibaren her yıl bir ay artırılmasını, böylece 2035 yılında emeklilik yaşının 67'ye yükseltilmesini, eğitim ve araştırma alanında bütçenin 2010 yılına kadar kademeli olarak artırılmasını kararlaştırdılar. 
     
</TEXT>
</DOC>
