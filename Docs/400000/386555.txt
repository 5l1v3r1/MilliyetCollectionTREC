<DOC>
<DOCNO> 386555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/spor/spo05.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üzgünüm Olsen' 
</HEADLINE>
<TEXT>


Türkiye'nin Arnavutluk'u yenerek play - off hakkını kazanması Danimarka'da hayal kırıklığı yarattı. B.T. gazetesi, "Briegel Üzgünüm Olsen" başlığını atarken, Alman hocanın kendi muhabirlerine, "Her şeyi denedik. Gördünüz" dediğini yazdı 

İRFAN KURTULMUŞ 


Danimarka'nın Dünya Kupası'na gidememesi ülke basınında geniş yer buldu. Türkiye'nin, Arnavutluk'u yenerek play - off vizesini almasından sonra teknik direktör Morten Olsen'in görevde kalıp kalmayacağı tartışılmaya başlandı. 

EKSTRA BLADET 
Soğuk bir Türk Danimarka gözlükleriyle bakıldığında, Tiran Kemal Stafa stadında oynanan karşılaşmada beklenen Türkiye'nin puan kaybetmesi, Danimarka'nın Kazakistan'da galip gelmesiyle play-off hakkını elde etmesiydi. Maç ev sahibi takım için gayet iyi başladı. İlk yarının bitimine az kala Türkler'in uçan kalecisi Volkan kornerden gelen bir topu sebebi anlaşılmayan nedenlerden kaybedip maçın en iyi adamı Bogdani'nin ayaklarına bıraktı ama bu futbolcu çabuk değildi. Volkan son bir hamleyle hem kendini, hem de ülkesini mağlubiyetten kurtardı. Türklerin attığı gol ıssız çölde yürüme gibi bir şeyin başlangıcıydı. Bir şey yapmak istemeyen Türkler ve bir şey yapamayan Arnavutlar. 

B.T 
Briegel Üzgünüm Olsen. Aldatma değil, yakılan Arnavutluk şansları Danimarka'nın hayallerini durdurdu. Arnavutluk teknik direktörü Hans Peter Briegel maç sonrası basın toplantısının bitiminde, Türk ve Arnavut kökeni olmayan tek gazeteci olan B.T muhabirinin yanına geldi. 'Morten Olsen'e üzgün olduğumu söyleyin. Kendim de ona telefon açacağım. Yapacağımız her şeyi denedik. Kendin de gördün değil mi 
Maç öncesi, kafalara yerleşmiş şike düşünceleri ve kale arkasının birinde Türkçe yazan 'Dostluk kazansın' flamasının verdiği tedirginliğe rağmen anti Danimarkalı sinyaller bu düşünceleri dağıttı. Arnavutluk Milli Takımı, kısıtlı imkanlar ve zayıf kuvvetiyle kağıt üzerinde kat kat üstün olan Türkiye karşısında tüm imkanların tamamını kullandı. 2006'da Danimarka'nın Almanya'da olmaması Arnavutlar'ın yüzünden değil. Onlar ellerinden gelen her şeyi yaptılar, sadece gol atamadılar. 

POLITIKEN 
Hayaller 11 dakika sürdü. Danimarka'nın Dünya Kupası hayali Arnavutluk'ta yıkıldı. Kazakistan'ı deplasmanda 2-1 yenmesine rağmen Danimarkalı bir futbol sürüsü sahadan mağlup ayrıldı. Çünkü, Türkiye Arnavutluk'u yenmiş ve 2. yeri almıştı. Arnavutluk, Tiran'da Türkiye'den puan alma gücünü gösteremeyince Danimarka hayalleri de bitti. 

BERLINGSKE-TIDENDE 
Tiran'da mucize yok oldu. Arnavutluk takımı tüm var gücüyle Türkiye'ye karşı mücadele etti. Ama, Tiran'da 1-0 kaybetti. Arnavutluk - Türkiye karşılaşmasında, anlaşmalı maç, şike ve rüşvet yönünde yapılan tüm spekülasyonlar utanca çevrildi. 

Almanya uyumadı 

MÜNİR BAĞRIAÇIK 

Türkiye'nin, Dünya Kupası ümitlerini devam ettirmesi Almanya'da büyük coşkuyla karşılandı. Özellikle Berlin'in Kurfürstendamm adlı ana caddesinde toplanan binlerce Türk, otomobilleri ve Türk bayraklarıyla galibiyeti doyasıya kutladı. Polis çevrede güvenlik önlemleri alırken, galibiyeti kutlayan Türkler'e büyük çaplı bir müdahalede bulunmadı. 
Berlin Başkonsolosu Asım Temizgil de Arnavutluk - Türkiye maçını, Türkler'in yoğun olarak yaşadığı Kreuzberg semtindeki Türkiyemspor kulübünde izledi. Temizgil, Türk Milli Takımı'nda Almanya 1. Ligi'nde oynayan 4 futbolcunun bulunduğuna işaret ederek, bunun Alman futbolunun Türk futboluna sağladığı katkının bir göstergesi olduğunu kaydetti. 

YUNAN BASINI 
RULİ DAVRANOĞLU 

SPORTTIME 
Ay - Yıldız çok yükseklerde. Türkler hesabı gördü, artık barajdaki rakiplerini bekliyor. Tümer maçın yıldızıydı. Arnavutluk şanslı olsaydı ilk devrede işi bitirebilirdi. Terim akıllıca iki değişiklikle maçın kaderini değiştirdi. 

DERBY 
Türkler şimdi barajda.. Tedirgin çıktıkları maçtan mutlu ayrıldılar. Onları baraj, bize hüsran düştü. 

ORAYİASPOR 
Türk Milli takımı Kemal Stafa'da istediğini aldı. Gözlerimiz sahada kulağımız Tirandaydı. Ancak istediğimiz olmadı. Sadece galibiyete sevindik. Türkiye'yi barajlara uğurladık. 

GOALNEWS 
Terlediler...Sıkıntı çektiler ama amaçlarına ulaştılar. Fatih hocanın oyun zekası maça damga vurdu. İkinci yarıdaki değişiklikler maçın kaderini de değiştirdi. Türkler Tümer'e teşekkür borçlu.. 

COSMOSFUTBAL 
Tümer'in heykelini dikin...Türk Milli takımını baraja yıldızı taşıdı. Türkiye ilk yarıda uyur gezer gibiydi. İkinci yarı kendilerine gelebildiler. Arnavutlar biraz dikkatli olsalar sahadan galibiyetle ayrılabilirlerdi. 

İTALYAN BASINI 
La Gazzetta dello Sport 
Tümer kahraman oldu. Türkiye baraj maçına gidecek. Maçın sonucunu, ikinci yarıda Tümer'in attığı bir gol belirledi. Türkiye bu sayede play - off'a gitme hakkını elde etti. Türkler için kötü olan tek haber, Arnavutluk maçında sarı kart gören Emre ve Hamit Altıntop'un 2006 Dünya Kupası'na seçilebilmek için oynanacak baraj maçında forma giyemeyecek olmaları. Danimarkalılar için Kazakistan buruk bir galibiyet. Yunanistan'ın Avrupa şampiyonluğu dönemi sona erdi. 


</TEXT>
</DOC>
