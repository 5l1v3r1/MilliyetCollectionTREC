<DOC>
<DOCNO> 394436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/guncel/axgun01.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Kuvvetleri'nde ilk bröve 'Kocatepe'li 
</HEADLINE>
<TEXT>


1949 yılında kurulan Kara Kuvvetleri Komutanlığı'nın ilk amblemi olarak sadece 'Kocatepe'nin kullanıldığı ortaya çıktı. Bröve ilk olarak 1969'da takıldı 

BARKIN ŞIK Ankara 

Kara Kuvvetleri Komutanlığı'nın KKK ilk brövesinde, sadece, son günlerde tartışma konusu olan "Atatürk Kocatepe'de" figürünün yer aldığı ortaya çıktı. 
KKK'nın yeni brövesi, akıllara "Cumhuriyet döneminde ilk bröve nasıldı " sorusunu getirdi. Kurtuluş Savaşı'ndan sonra kara birlikleri, dokuz kolordu ve üç süvari tümeninden oluşan üç ordu müfettişliği olarak teşkilatlandırıldı. KKK da 1949'da kuruldu. İlk amblem olarak Atatürk Kocatepe'de figürü kullanıldı. Ancak subaylar 1960'lı yıllara kadar bröve takmadı. 

Yeni figürler eklendi 
Bröveyi ilk olarak 1969'da, dönemin Kara Kuvvetleri Komutanı Orgeneral Fikri Esen taktı. Nurettin Ersin'in komutan olduğu 1981'de de bröveye silah, sancak ve Büyük Hun İmparatorluğu figürleri eklendi. Brövede 1990'ların başında da rötuşlar yapıldı. 
Brövenin deniz ve hava kuvvetlerinde olduğu gibi sadeleştirilmesi için çalışmalar 2001'de başlatıldı. 24 Nisan 2003'te sembol oluşturma yarışması düzenlendi. Yarışmada, tasarımcıların kullanabileceği temalar şöyle sıralandı 
"KKK'nın Türk Silahlı Kuvvetleri içindeki yeri ve önemi, 21. Yüzyıl'da Türk Kara Kuvvetleri, tarihe geçmiş büyük zaferler, özgürlük ve bağımsızlık, harp silah ve araçları, Atatürk, modernizasyon ve bayrak." Ancak birinciliğe layık eser bulunamadı. 



</TEXT>
</DOC>
