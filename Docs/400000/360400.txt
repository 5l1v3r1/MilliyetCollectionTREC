<DOC>
<DOCNO> 360400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko09.html </URL>
<DATE> 2005/07/12/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Beyaz eşya kampanyaları cezbedici ama hangisi tercih edilmeli 
</HEADLINE>
<TEXT>

     
Yaz aylarıyla birlikte artan evlilikler, beyaz eşya ve mobilyaya olan talebi oldukça artırdı. Firmalar, hediyeli ve uzun vadeli taksit seçenekleriyle tüketicileri çekmeye çalışıyor. Kredi kartlarına uygulanan 24 aya varan taksit seçenekleriyle eşya almak artık çok kolay ama esnaf uyarmadan da edemiyor "12 - 18 ay vadeli seçeneklerin üzerine çıkmayın" 

Milliyet İnternet AA 

Kredi kartlarına uygulanan uzun vadeli satışların geçen yıl başladığına dikkat çeken İzmir Beyaz Eşya Satıcıları Derneği Başkanı Metin Aztekin, uzun vadeli satışların tüketiciye cazip geldiğini ancak bir süre sonra ödeme zorluklarına neden olduğunu söyledi. "Biz perakendeciler için iyi. Malımızı satıyoruz, satışlardan memnunuz. Ancak tüketici mağdur oluyor. Bir süre sonra borçlarını ödeyemiyorlar" diyen Aztekin, bu yılın altıncı ayında bir çok kişinin icralık duruma geldiğini ifade etti. 
     Aztekin, tüketicilerin çok uzun vadeleri değil, 12-18 aya varan vadeleri tercih etmelerini istedi. 12 aya varan vadelerden sonra fiyatların abartıldığını ve vade farklarının büyük rakamlar olarak fiyatlara yansıdığına işaret eden Aztekin, "Bu bir geçiş sürecidir. Bir süre sonra bu vadeler ortadan kalkıp makul sürelere inecektir. Tüketicilerin buna dikkat etmesi gerekir" diye konuştu. 
     
     İşte firmaların süren beyaz eşya kampanyaları 

     BEKO 
Ön ödemeli ve hemen teslim kampanyaları süren Beko'da beyaz eşyalar 8-12 ve 16 aya varan taksitlerle satışa sunuluyor. Bulaşık makinası ve çamaşır makinasını birlikte alanlara da 300 YTL'ye varan indirimler ve 68 YTL'den başlayan taksit imkanları sağlanıyor. 
     VESTEL 
Peşinatsız 12, 18 ve 23 aya varan taksit imkanları sunan Vestel'in 7 yıl garanti kampanyası da sürüyor. No-frost buzdolapları 46.87 YTL'den başlayan taksit imkanlarıyla sunuluyor. 
     ARÇELİK 
Beyaz Arçelikler için 7 yıl garanti kampanyası sürerken taksit seçenekleri de 5, 8,12 ve 16 ay olarak düzenlenmiş. No-frost buzdolapları 58.00YTL, çamaşır makineleri 41.00 YTL, bulaşık makineleri 36.00 YTL'den başlayan taksitlerle satılıyor. 
     SIEMENS 
Buzdolabı,fırın, çamaşır makinası ya da bulaşık makinası alanlara elektrik süpürgesi hediye eden firma, 8, 12 ve 24 aya varan taksit seçenekleri sunuyor. Buzdolapları 24.30 YTL, çamaşır makineleri 31.50 YTL, bulaşık makineleri 32.00 YTL, fırınlar 37.20 YTL'den başlayan taksitlerle tüketiciyle buluşuyor. 
     BOSCH 
Kredi kartlarına peşinatsız 4, 8, 12 ve 24 aya varan ödeme seçeneği sunan Bosch, bu ürünleri tercih edenlere 201 YTL değerinde elektrikli süpürge hediye ediyor. Çamaşır makineleri 31.11 YTL, bulaşık makineleri 31.54 YTL, fırınlar 36.69 YTL, no-frost buzdolapları 58.29 YTL'den başlayan taksitlerle satılıyor. 
     
</TEXT>
</DOC>
