<DOC>
<DOCNO> 386440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur10.html </URL>
<DATE> 2005/10/13/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yeşil kartlılara askeri hastaneler açıldı 
</HEADLINE>
<TEXT>

     Sağlık Bakanlığı ile Türk Silahlı Kuvvetleri TSK arasında imzalanan protokolle, yeşil kartlı vatandaşlar da askeri hastanelerden sağlık hizmeti alabilecek. 
     Sağlık Bakanlığı'ndan yapılan yazılı açıklamaya göre, Sağlık Bakanlığı Müsteşarı Prof. Dr. Necdet Ünüvar ile Türk Silahlı Kuvvetleri Sağlık Komutanı Korgeneral Hayri Güner tarafından imzalanan, ''Sağlık Hizmetlerine İlişkin Protokol'' kapsamında, 10 milyon 200 bin yeşil kartlı vatandaşın askeri hastanelerden sağlık hizmeti almasına imkan sağlandı. 
     Protokole göre, yeşil kart sahipleri devlet hastaneleri tarafından askeri hastanelere tetkik ve tedavi istemiyle sevk edilmeleri halinde, ayaktan veya yatarak muayene, tetkik, tahlil ve tedavi hizmetlerinden ücretsiz yararlanabilecekler. 
     
     YEŞİL KARTLILARA AÇILAN ASKERİ HASTANELER 
     Protokol kapsamında, yeşil kart sahiplerinin sevkle sağlık hizmeti alabileceği askeri hastaneler şunlar 
     Çorlu, İstanbul Gümüşsuyu, İzmir, Ankara, Erzurum Mareşal Çakmak, Diyarbakır, Kasımpaşa, Gölcük, İzmir Güzelyalı, Eskişehir, Ankara Etimesgut, Bursa, Ağrı, Balıkesir, Isparta, Kayseri, Malatya, Sarıkamış, Erzincan, İskenderun, Adana, Edremit, Ardahan, Denizli, Elazığ, Çanakkale Gelibolu, Kocaeli Derince, Manisa, Bitlis Tatvan, Samsun, Sivas, Çanakkale, Muğla Aksaz, Kütahya, Merzifon ve Konya Askeri Hastaneleri. 
     Protokol, Gülhane Askeri Tıp Akademisi Hastanesi ile GATA Haydarpaşa Eğitim Hastanesi'ne sevkin, Devlet Hastanesi tarafından sevk edilen Askeri Hastane'nin düzenleyeceği rapor doğrultusunda yine Devlet Hastaneleri'nden yapılmasını hükme bağlıyor. 
     
</TEXT>
</DOC>
