<DOC>
<DOCNO> 392649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/guncel/axgun02.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
2 bakanlık, mahkeme kararını dinlemiyor 
</HEADLINE>
<TEXT>


Burdur Cezaevi'ne düzenlenen operasyonda dozerle kolu koparılan Saçılık, tazminat davasını kazandı ama Adalet ve İçişleri Bakanlığı ödemek istemiyor 

GÖKÇER TAHİNCİOĞLU 

Adalet ve İçişleri bakanlıklarının 2000'de Burdur Cezaevi'ne düzenlediği operasyonda cezaevi duvarını yıkan dozerin kepçesiyle kolu kopan Veli Saçılık, açtığı tazminat davasında 100 milyar lira maddi, 50 milyar lira manevi tazminat kazanmasına rağmen, her iki bakanlıktan da alacağını tahsil edemedi. Alacağını tahsil edebilmek için icra yoluna giden, ancak kamu malları haczedilemediğinden parasını alamayan Saçılık, 5 yıldır protez kolla yaşıyor. 
İçişleri Bakanlığı, isyana karşı mevzuat gereği müdahale edildiğini, Adalet Bakanlığı ise istenen tazminat düzeyinin zenginleşmeye neden olacak kadar yüksek olduğunu ifade etmişti. Antalya 1. İdare Mahkemesi, 31 Mart'ta her iki bakanlığın toplam 150 bin YTL tazminat ödemesine karar vermişti. 
Kararda, idarenin kişilerin yaşama hakkı ve vücut bütünlüğüne saygı göstermekle yükümlü olduğu belirtilmiş, Saçılık'ın fark edilmesine rağmen, dozer kepçesinin harekete geçirildiği vurgulanmıştı. 



</TEXT>
</DOC>
