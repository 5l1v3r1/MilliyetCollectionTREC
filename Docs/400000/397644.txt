<DOC>
<DOCNO> 397644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko43.html </URL>
<DATE> 2005/11/24/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Serdengeçti Ekonomimiz, dünya ve AB'ye uyumlu hale geldi 
</HEADLINE>
<TEXT>

     Merkez Bankası Başkanı Süreyya Serdengeçti, gerçekleştirilen reformlarla Türk ekonomisinin dünya ve Avrupa Birliği'yle daha uyumlu hale getirildiğini söyledi. 
     Dış Ekonomik İlişkiler Kurulu DEİK ile Türk-İngiliz İş Konseyi'nin Londra'da düzenlediği ''Türkiye'de Sermaye Piyasaları ve Yatırım Konferansı''nda konuşan Merkez Bankası Başkanı Süreyya Serdengeçti, Türk ekonomisini bütün boyutlarıyla anlatan bir sunuş yaptı. 
     İş ve finans dünyasının dinlediği sunuşta, son 4 yılda uygulanan dikkatli makro ekonomik politikalara ve gerçekleştirilen yapısal reformlara dikkat çeken Serdengeçti, enflasyondaki düşüşün önemine işaret etti. Merkez Bankası'nın özerk hale getirilmesi ve bütçe disiplininin sağlanması gibi önemli adımlara da işaret eden Serdengeçti, Türkiye'nin Maastricht kriterlerini yakalamış göründüğünü vurguladı. 
     Türkiye'nin beklenenin üzerinde bir büyüme oranı yakaladığını, dünyanın 20 büyük ekonomisi arasına girdiğini, gelişmekte olan pazarlar arsında da 6. sıraya oturduğunu hatırlatan Serdengeçti, büyümenin kaynağının da kamu sektörü yerine, özel sektör haline getirildiğini belirtti. 
     Gerçekleştirilen reformların Türk ekonomisini dünya ve AB ekonomileriyle daha uyumlu hale getirdiğine de dikkat çeken Serdengeçti, Türkiye'nin AB ile entegrasyonunun pek çok yeni üyeden ve aday ülkeden bile daha ileri düzeyde olduğuna işaret etti. 
     Serdengeçti, Türkiye'nin orta ve uzun vadedeki hedefleri arasında, finansal istikrarın sürdürülmesi, reform sürecinin devamı, büyümenin sürdürülebilir hale getirilmesi gibi unsurlar bulunduğunu da belirterek, ulusal ekonomik program ve IMF anlaşmasının da bu hedefleri destekleyeceğini söyledi. 
     
     İŞ KONSEYİ BAŞKANI YARAMANCI 
     Toplantıda konuşan Türk-İngiliz İş Konseyi Başkanı Tezcan Yaramancı da 8 yıldan bu yana yapılan ''Türkiye'de Sermaye Piyasaları ve Yatırım'' konferansları dizisinin artık geleneksel bir hal almaya başladığına dikkat çekti. Yaramancı, 2002 yılında yapılan konferansta Türkiye'nin içinde bulunduğu krizden nasıl çıkacağını konuşurken, bugün artık pek çok şeyin olumluya doğru değiştiğine dikkat çekti. 
     Artık sorunun gerçekleştirilen istikrarın sürdürülebilir olması haline dönüştüğünü de vurgulayan Yaramancı, Türk ekonomisindeki gelişmeleri son derece olumlu ve umut verici olarak niteledi. 
     Toplantıda konuşan İngiltere Ticaret ve Yatırımlar Kurumu Başkanı Sir Stephen Browns da, Türkiye'nin AB ile üyelik müzakerelerine başlamış olmasından duydukları memnuniyeti dile getirdi. 
     Türkiye'yi iyi bir yatırım ortağı olarak niteleyen Sir Brown, iki ülke arasındaki ticari ilişkilerin geliştirilmesinin koşullarının yaratılacağını umduklarını bildirdi. 
     
     BÜYÜKELÇİ ALPTUNA 
     Türkiye'nin Londra Büyükelçisi Akın Alptuna ise Türkiye ile AB arasında başlatılan müzakere sürecinin önemine işaret ederken, Türkiye'nin 1999 yılında aday ülke olarak ilan edilmesinden sonra yapılan reformların başarısının altını çizdi. 
     Türkiye'de yabancı yatırımcılar için gereken ortamın sağlandığını da belirten Büyükelçi Alptuna, Türk ekonomisini genel performansının son derece umut verici olduğunu vurguladı. 
     Akın Alptuna, Türkiye'nin AB üyeliğinin sadece kendisi için değil, bulunduğu bölge, AB ve dünya için büyük önem taşıdığını ifade etti. 
     DEİK konferansının ikinci günü olan yarın da İstanbul Menkul Kıymetler Borsası İMKB Başkanı Osman Birsen, Türk Ekonomi Bankası Yönetim Kurulu Başkanı Yavuz Canevi ve bazı katılımcılar Türk ekonomisi konusunda sunuşlar yapacak. Konferans yarın öğlen saatlerinde sona erecek. 
     
</TEXT>
</DOC>
