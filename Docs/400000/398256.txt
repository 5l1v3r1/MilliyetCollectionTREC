<DOC>
<DOCNO> 398256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur15.html </URL>
<DATE> 2005/11/26/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Bir polis sevdi, diğeri tekmeledi 
</HEADLINE>
<TEXT>

     
     CNNTURK 

     
Osmaniye'de Devlet Bakanı Nimet Çubukçu'yu karşılamak için bekleyen polislerden biri, bölgeye gelen sokak köpeğini tekmeleyerek uzaklaştırdı. 
     'İyi polis, kötü polis' senaryosu bu kez Osmaniye'de sıradan bir karşılama töreninde hayata geçti. Senaryonun kahramanı ise bir sokak köpeğiydi. 
     Bakan Çubukçu'nun kentte bulunan bir huzurevini ziyareti öncesi, bir sokak köpeği bakanı bekleyen polislerin yanına gidip yere yattı. 
     Polislerden biri davetsiz misafiri karnından okşayıp severken, bu sırada başka bir polis köpeğe yaklaştı ve meslektaşının aksine köpeğe tekme atıp uzaklaştırdı. 
     Aldığı darbe üzerine havlayıp kaçan köpeği bazı polisler gülerek izledi. 
     Devlet Bakanı Nimet Çubukçu'nun gelişi üzerine polisler tüm ciddiyetleriyle protokoldeki yerlerini aldı. 
     
</TEXT>
</DOC>
