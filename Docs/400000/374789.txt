<DOC>
<DOCNO> 374789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo15.html </URL>
<DATE> 2005/09/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dünyanın en büyük derbisi Galatasaray-Fenerbahçe 
</HEADLINE>
<TEXT>

     Türk futbolunun iki ezeli rakibi Galatasaray ile Fenerbahçe arasındaki rekabet uluslararası alana da taşındı. 
     Dünyanın en büyük derbi maçlarını belirlemek için anket düzenleyen ''footballderbies.com'' adlı internet sitesi, Galatasaray ile Fenerbahçe arasındaki ezeli rekabeti dünyanın en büyük derbisi olarak ilan etti. 
     ''Footballderbies.com'' sitesinde yapılan ankette 8.8 puan alarak ilk sıraya oturan Galatasaray-Fenerbahçe rekabetinin ardından 8.5 puan alan İskoçya'nın Celtic ve Glasgow Rangers takımları arasındaki maçlar, en çekişmeli 2. derbi ünvanını aldı. 
     Arjantin Ligi'nden Boca Juniors ile River Plate mücadelesinin 8.4 puanla 3. olduğu ankette, Yunanistan'dan Pire Olympiakos-Panatinaikos 4., İtalya'dan AS Roma-SS Lazio Roma rekabeti ise 8 puanla 5. oldu. 
     Sitenin anketine katılanlar tarafından verilen oylarla belirlenen dünyanın en büyük derbileri sıralamasında 7.7 puan toplayan Beşiktaş-Fenerbahçe arasındaki mücadele ise listede 13. sırada yer alarak birçok Avrupa takımları arasındaki rekabeti geride bıraktı. 
     Dünyanın birçok ülkesinden toplam 94 derbi maçı arasında aldığı 7.3 puan alan Beşiktaş-Galatasaray derbisi de Athletico Madrid-Real Madrid, Everton-FC Liverpool gibi maçları geride bırakarak 36. sırada yer buldu. 
     
</TEXT>
</DOC>
