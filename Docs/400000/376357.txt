<DOC>
<DOCNO> 376357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun37.html </URL>
<DATE> 2005/09/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Irak anayasası tamam... 
</HEADLINE>
<TEXT>

     Irak Başbakanı İbrahim Caferi, Irak anayasasının ''tamamlandığını'' söyledi. 
     Caferi, gazetecilere yaptığı açıklamada, ''Anayasanın tamamlandığı kanısındayız. Irak ve dünyanın, anayasanın doğuşunu görmesi an meselesi'' dedi. 
     Irak Devlet Başkanı Celal Talabani de, Arap Birliği'nin taleplerini karşılamak üzere anayasada değişiklikler yapıldığını belirterek, ''Her iki tarafı da memnun edecek bir metin üzerinde anlaşmaya varıldığını ve bunun anayasaya eklendiğini'' kaydetti. 
     Siyasi kaynaklar, anayasada ''Irak'ın Arap Birliği'nin kurucu ve aktif üyesi olduğu'' ifadesinin yer alabileceğini belirtiyor. 
     Irak anayasa taslağında, ''Irak'ın bir İslam devleti'' olduğu belirtilmiş, ancak bir Arap devleti olduğuna değinilmemişti. Taslaktaki bu ifadenin, ''Irak'ın Arap olmayan Kürt nüfusuna tavizi olduğu'' ifade edilmişti. 
     Talabani, önceki gün yaptığı açıklamada, Irak Kürdistan Demokratik Partisi lideri Mesud Barzani ile birlikte, İslam ve Arap dünyası açısından hayati olan bazı değişiklikleri kabul etmeye karar verdiklerini, çünkü Irak'ın Arap Birliği'nin kurucu üyesi olduğunu bildirmişti. 
     Öte yandan adının açıklanmasını istemeyen bir BM yetkilisi, anayasanın son halinin basılmak üzere henüz kendilerine gönderilmediğini söyledi. 
     Irak anayasasının basılmasına yarın başlanması planlanıyor. 
     
</TEXT>
</DOC>
