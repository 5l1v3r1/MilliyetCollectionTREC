<DOC>
<DOCNO> 399989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko60.html </URL>
<DATE> 2005/12/02/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
ASO Başkanı Bankacılarla Katolik nikahı kıymamız lazım 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, reel sektöre kredi vermedeki tutumlarından dolayı bankaları eleştirirken, ''Bizim bankacılarla nikahlı olmamız... İyi günde her zaman varlar, kötü günde genelde kaçar giderler. Katolik nikahı lazım'' dedi. 
     Zafer Çağlayan, 3. Uluslararası Finans Zirvesi'nde düzenlenen ''Türk Reel Sektörünün Finansman Algılaması ve Alternatif Yaklaşımlar'' başlıklı oturumda yaptığı konuşmada, finans sektörünün en ufak problemde reel sektöre kredi akışını durdurduğunu belirterek, en son bunun tavukçuluk sektöründe de görüldüğünü söyledi. 
     Bir nikah töreninde iyi günde kötü günde birlikte olmanın söylendiğini anımsatan Çağlayan, ''Bizim bankacılarla nikahlı olmamız... İyi günde her zaman varlar, kötü günde genelde kaçar giderler. Katolik nikahı lazım'' diye konuştu. 
     Çağlayan, krizlerden sonra ekonominin normalleşmesiyle birlikte finans sektörünün reel sektörü fonlanmasını beklerken, tekrar yan yollara sapıldığını, otomotiv, tüketici derken konut kredileri verilmeye başlandığını kaydetti. 
     2008'de yürürlüğe girecek Basel II kararlarıyla işletmelerin büyük çoğunluğunun kredi almasının mümkün gözükmediğini ifade eden Çağlayan, bankacılık ve reel sektörün bir araya gelmesi gerektiğini söyledi. 
     Aynı bankanın aynı şubesinden alınan çek için bile 16 milyon lira provizyon ücreti istendiğini belirten Çağlayan, bu şekilde Türk bankacılığının bir yere gidemeyeceğini, küçük hesapları bırakmak gerektiğini söyledi. 
     
     ''KAVGAYSA KAVGA EDERİZ'' 
     Garanti Bankası Yönetim Kurulu Üyesi Cüneyt Sezgin de, 2000'li yıllarda herkesin, 500 büyük sanayi kuruluşunun da, esas karlarını faaliyet dışı gelirlerden sağladığına dikkati çekti. 
     Bunun üzerine söz alan Çağlayan, geçmişte sanayi kuruluşlarının faaliyet dışı gelirler sağladıklarının doğru olduğunu belirterek, ''Ama banka tabelasına 50 milyon dolar hava parası verildiğini de unutmamalıyız. Daha yeni doğmuş çocuğa dahi 45 milyarlık faturayı kim ödetti Geçmişteki çalışma biçimimizi hepimiz değiştirmeliyiz. Kavgaysa kavga ederiz. Ancak kavga sonuç getirmez. Kimse kimseyi aklamaya kalkışmasın. Herkes herşeyi biliyor. Herkes üzerine düşen görevi yerine getirmeli. Şu yapıldı diye topu taça atmayalım. Topu oyun içinde tutmalıyız'' diye konuştu. 
     Cüneyt Sezgin de, topu sahanın içinde tutup, bu şekilde hareket etmelerinin en doğrusu olduğunu söyledi. 
     
     ALTINDAN HAVA VE SU GEÇEN SEKTÖRLER 
     Deniz Ticaret Odası Başkanı Metin Kalkavan, bankaların geçmişte edindikleri huylardan çoğunu bırakmaya başladıklarını ve reel sektöre ciddi bir fonlama gerçekleştirdiklerini söyledi. 
     Geçmişte bazı sektörlere ''Kötü'' diye damga vurulmasından duyduğu rahatsızlığı da dile getiren Kalkavan, altından hava ve su geçen sektörlere ''güvenilmez'' denildiğini, sektörü kötü veya iyi diye nitelendirmenin yanlış olduğunu belirtti. 
     Türkiye İhracatçılar Meclisi Başkanvekili Süleyman Orakçıoğlu, ihracatın bankacıların birinci önceliği durumunda olmamasından yakındı. 
     Türkiye'ye daha çok doğrudan yatırımların yüksek faize geldiğini, yabancı sermaye çekmek için Türkiye'nin faiz gelirini değil, yatırım imkanlarını geliştirmesi gerektiğini vurguladı. Orakçıoğlu, TİM olarak bazı olumsuzluklara rağmen beklentilerini olumlu tuttuklarını söyledi. 
     Vakıflar Bankası Genel Müdürü Bilal Karaman, şirketlerin yeni dönemde sadece banka kredileriyle yetinmeyip alternatif finans kaynaklarına yönelmelerini tavsiye etti. Karaman, bankacılığın her alanda reel sektörün yanında yer almaya devam edeceğini ifade etti. 
     
</TEXT>
</DOC>
