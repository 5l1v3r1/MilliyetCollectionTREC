<DOC>
<DOCNO> 359956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/spor/aspo.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözden çıkarıldı 
</HEADLINE>
<TEXT>


Galatasaray, Mondragon'a taviz vermeme kararı aldı. Kolombiyalı kaleci yönetim ile yaptığı telefon görüşmesinde, "Durumum ne olacak " dedi, "Her şey sana bağlı. İster gel, ister gelme" yanıtını aldı 

ÖZEL HABER HALİL ÖZER 


Galatasaray Kulübü, kaleci Mondragon'u defterden silmeye hazırlanıyor. Sarı - Kırmızılı yöneticiler her sezon başı sorun çıkaran Kolombiyalı file bekçisine bu kez hiç taviz vermeyecek ve herhangi bir pazarlığa yanaşmayacak. 
Faryd Ali Mondragon, Golden Cup'dan sonra kampa gelirse takıma dahil olacak. Eğer yine problem yaratırsa kendisine, "Yeter artık. Bonservisini getir, hemen git" denilecek. 
Kolombiyalı kalecinin, Almanya'da oynanan Borussia Dortmund maçından hemen sonra kampı arayarak maç hakkında bilgi aldığı öğrenildi. Mondragon özellikle bu maçta kalede oynayan Aykut'un durumunu sordu. Yöneticiler, "Sen hiç merak etme kale emin ellerde. Aykut harika oynadı. Seni hiç aratmadı" diye yanıt verdi. Mondragon'un bu karşılık üzerine çok bozulduğu ve "Peki benim durumum ne olacak " diye sorduğu belirtildi. Yanıt ise kesindi "Bu sana bağlı. İster gel, istemezsen gelme. Kendin bilirsin." 

B planı hazır 
Sarı - Kırmızılı yöneticiler, Mondragon'un oldukça tedirgin olduğunu belirtirken, "Ne yapacağını o da bilmiyor. Çok kararsız. Günlerce oturup onun peşinden koşmayız. Bizim B planımız hazır. Onun kahrını ve nazını bu kadar çok çekemeyiz. Her sene aynı tutumu sergiliyor" ifadesini kullandılar. 
Bu arada Mondragon'un, Başkan Özhan Canaydın ile de zaman zaman konuştuğu ancak Canaydın'ın da Kolombiyalı kaleciye taviz vermediği belirtiliyor. Yönetimin canına tak ettiren Mondragon'un bu ay içinde karar vermesi bekleniyor. Kolombiyalı kaleci konusunda geri adım atmayacak olan Galatasaray Yönetimi, kararsızlığını sürdürürse Mondragon ile ipleri kesin olarak koparacak. 


</TEXT>
</DOC>
