<DOC>
<DOCNO> 359177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/guncel/gun10.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Görevci' bir yayınevi 
</HEADLINE>
<TEXT>


SEMA ASLAN 

Semih Gümüş, 15 yıl çalıştığı Adam Yayınları'ndaki editörlük görevinden ve Adam Öykü Dergisi Genel Yayın Yönetmenliği'nden ayrıldı. Gümüş, öykücülüğümüze İmge Öyküler dergisi bünyesindeki çalışmalarla katkıda bulunacağını söylerken, diğer yandan yeni kurulan Defne Yayınevi'nde yayın yönetmenliği görevine başladı. 

Adam Öykü dergisi yayın hayatına son verdi. Adam Yayınları'ndan ayrılmanız ile bir ilgisi var mı bunun 
Adam Yayınları'ndan ayrılmak zorunda kalışım Adam Öykü'nün varlığına son vermesine de yol açtı. Adam Öykü'nün yayımlanmaması öykücülüğümüz için elbette üzücü, ama onun, görevini tamamladığına da inanıyorum ben. 

İmge Öyküler, Adam Öykü'nün boşluğunu dolduracak mı 
Adam Öykü bir boşluk bırakacaksa, bunun İmge Öyküler tarafından doldurulacağına inanıyorum. İmge Öyküler bunu yapacak nitelikte. Ciddi bir yayınevince yayımlanıyor. İmge Yayınevi, Adam Öykü'nün olmadığı koşullarda, İmge Öyküler'in arkasında çok daha sağlam duracaktır. 

Defne Yayınevi'nin nasıl bir yayın politikası var 
Yeni kurulan bir yayınevi. Edebiyattan tarihe ve popüler kültürün alanlarına dek geniş bir alanda var olmayı amaçlayan Defne Yayınevi, her şeyden önce görevci bir yayınevi. 
Basılan kitap sayısına ve okuma oranına göre son sıralarda bulunan bu ülkede, kitap okumayanlara kitap okutmayı amaçlayan bir yayınevinin yapması gerekenleri yapacağız. 

Yeni bir yayınevi açıldığında herkes bir transfer haberi bekler... Defne'nin transferleri olacak mı 
Sanılanın tersine, hiçbir yazarı transfer etmeye kalkışmıyoruz. Kaldı ki, bizimle birlikte aynı kültür dünyasının parçaları olan yayınevleriyle çekişmek aklımıza gelmez. 
Hiç kimse Defne Yayınevi'nin yaptığı yayımcılıktan tedirgin olmayacak. 


</TEXT>
</DOC>
