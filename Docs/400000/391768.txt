<DOC>
<DOCNO> 391768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonspo23.html </URL>
<DATE> 2005/11/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Efes Pilsen Antrenörü Mahmuti Zor bir maç olacak 
</HEADLINE>
<TEXT>

     Serdal Kalaycı AA 

Efes Pilsen, ULEB Erkekler Avrupa Ligi B Grubu'nda bu sezonki ilk mücadelesini, yarın deplasmanda İtalya'nın Armani Jeans Milano takımıyla yapacak. 
     Lacivert-beyazlılar, İtalyan rakipleriyle yapacakları maç için bugün Milano'ya geldi. Atahotel Quark'e yerleşen kafile, akşam antrenmanı öncesinde dinlenmeye çekildi. Hazırlıklarını bu akşam ve yarın öğle saatlerinde gerçekleştireceği çalışmalarla tamamlayacak Türk temsilcisi, yarın TSİ 21.45'te İtalyan ekibiyle karşılaşacak. 
     
     MAHMUTİ ''ZOR BİR MAÇ OLUR'' 
     Efes Pilsen Antrenörü Oktay Mahmuti, yarınki maçın zorlu geçeceğini söyledi. 
     Maçla ilgili değerlendirme yapan Mahmuti, geçen yılın İtalya finalisti, güçlü bir kadrosu olan ekibe karşı oynayacaklarını hatırlatarak, ''Hedefleri olan güçlü bir kadro. Bizim de hedeflerimiz var. Dolayısıyla farklı bir anlayışta değiliz. Zor bir maç olur. Zaten bu seviyede zor olması da normal'' dedi. 
     Sezonun henüz başı olduğunu kaydeden Mahmuti, bir an önce istedikleri oyun temposuna kavuşmaları gerektiğini ifade ederek, ''Kendi açımızından baktığımız zaman belki çok hazır değiliz. Belki sezonun çok başındayız ama ne yazıkki lig başlıyor. Bunun için de çok fazla vaktimiz yok. Bir an önce istediğimiz oyuna ve ritme kavuşmamız lazım. Umarım burada iyi bir başlangıç yaparız'' diye konuştu. 
     
</TEXT>
</DOC>
