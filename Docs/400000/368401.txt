<DOC>
<DOCNO> 368401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo21.html </URL>
<DATE> 2005/08/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Beşiktaş, Kerem Tunçeri ile 1 yıllık sözleşme imzaladı... 
</HEADLINE>
<TEXT>

     Beşiktaş Erkek Basketbol Takımı, milli oyuncu Kerem Tunçeri ile 1 yıllık resmi sözleşme imzaladı. 
     Akaretler'de bulunan kulüp binasında gerçekleştirilen ve Beşiktaş Kulübü Basketbol Komitesi Başkanı Yahye Kemal Gençer ile antrenör Murat Didin'in de hazır bulunduğu törende Kerem Tunçeri, kendisini 1 yıllığına siyah-beyazlı renkler bağlayan sözleşmeye imza attı. 
     Gençer, yaptığı açıklamada, Beşiktaş'ın bir ilke daha imza atarak milli takımın ilk 5'inde oynayan Kerem Tunçeri'yi kadrosuna dahil ettiğini dile getirerek, ''Kerem ile daha da güçlendik. İnşallah bu durum her iki taraf için de hayırlı olur. Kerem'in Beşiktaş'a ve Türk Milli Takımı'na büyük başarılar kazandıracağına inanıyorum. Beşiktaş Basketbol Takımı, her sezon hedef çıtasını daha da yükseltmektedir'' dedi. 
     Kerem Tunçeri ise Beşiktaş'a gelmekten dolayı yaşadığı mutluluğu ifade ederek, ''Ben, oynadığım tüm takımlarda başarı için elimden geleni yaptım. Şimdi de Beşiktaş'ın başarısı için ter dökeceğim. Beşiktaş, hedefleri büyük olan bir takım. Benim buraya gelmemde bu etkili oldu. Beşiktaş ile büyük başarılar yakalayacağıma inanıyorum'' diye konuştu. 
     Daha önce müessese takımlarında oynadığını hatırlatan ve ilk kez geniş taraftar kitlesine sahip bir kulüp takımına geldiğini belirten Kerem, Beşiktaş taraftarlarının karşısına çıkmak için sabırsızlandığını da sözlerine ekledi. 
     
</TEXT>
</DOC>
