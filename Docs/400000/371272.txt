<DOC>
<DOCNO> 371272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur18.html </URL>
<DATE> 2005/08/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gaziantep'te yolcu treni geçerken mayın patladı 
</HEADLINE>
<TEXT>

     Gaziantep’in İslahiye İlçesi’nde Mersin-İslahiye seferini yapan yolcu treninin geçişi sırasında, raylara döşenen mayın patladı. Olayda ölen ve yaralanan olmadığı bildirildi. 
     AA muhabirinin edindiği bilgiye göre, Mersin-İslahiye arasında sefer yapan Mehmet Ali Alpkıran ve Necip Doyuk yönetimindeki, 83 yolcusu bulunan Raybüs yolcu treninin, İslahiye İlçesi’ne bağlı Kaplankayası mevkiinden geçişi sırasında, yola döşenen mayın patladı. 
     Patlamada ölen ve yaralanan olmadığı, hasar gören trenin yola devam ederek İslahiye’ye geldiği bildirildi. 
     Yetkililer, patlama nedeniyle, raylarda 50 santimetrelik açılma olduğunu belirttiler. Jandarma ekipleri ve TCDD ekiplerinin olay yerinde incelemeleri sürüyor. 
     Trenin halen İslahiye Garı’nda bekletildiği ve gerekli incelemelerin tamamlanmasının ardından, Mersin’e hareket edeceği bildirildi. 
     
</TEXT>
</DOC>
