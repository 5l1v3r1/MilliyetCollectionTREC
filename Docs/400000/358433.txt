<DOC>
<DOCNO> 358433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur18.html </URL>
<DATE> 2005/07/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yatağan'da ishal alarmı... 
</HEADLINE>
<TEXT>

     Muğla’nın Yatağan İlçesi’nde, 80 çocuk ishal, ateş, bulantı ve kusma şikayetleriyle hastaneye kaldırıldı. 
     Yatağan Devlet Hastanesi Başhekimi Süreyya Kolcuoğlu, AA muhabirine yaptığı açıklamada, yaşları 4 ile 15 arasında değişen 80 çocuğun ateş, bulantı, kusma ve ishal şikayetleriyle hastaneye getirildiğini belirtti. 
     Çocukların yanı sıra, birkaç yetişkininde aynı şikayetlerle hastaneye başvurduğunu kaydeden Kolcuoğlu, söz konusu belirtilere bir virüsün yol açmış olabileceğini anlattı. 
     Virüsün içme suyundan bulaşmış olması şüphesiyle 11 değişik yerden su numunesi alındığını kaydeden Kolcuoğlu, şöyle dedi 
     "Yatağan’ın suları biraz sert olduğu için değişik yerlerdeki tatlı su kaynaklarından da numuneler alındı. Su numuneleri araştırılmak üzere Muğla Halk Sağlık Laboratuvarı’na gönderildi. 
     Sonuçlar büyük ihtimalle yarın alınacak." Kolcuoğlu, hastanedeki çocukların bir bölümünün Muğla Devlet Hastanesi’ne, bir bölümünün de Menteşe Devlet Hastanesi’ne sevk edildiğini kaydederek, Yatağan Devlet Hastanesi’nde halen 11 çocuğun bulunduğunu söyledi. 
     Çocukların ateşlerinin yüksek olmasına karşın genel kurumlarının iyi olduğunu ifade eden Kolcuoğlu, tedavisi tamamlananların ise evlerine gönderildiğini bildirdi. 
     Muğla Devlet Hastanesi Çocuk Sağlığı ve Hastalıkları Uzmanı Dr. 
     Yaşar Topal da hastaneye getirilen çocuklara, yüksek seviyede su kaybettikleri için serum tedavisi uygulandığını belirterek, çocukların dışkılarından alınan örneklerin laboratuvarda tahlil ettirildiğini kaydetti. Tahlil sonuçlarına göre çocukların dizanteri olduklarının belirlendiğini ifade eden Topal, "Çocuklar tedavi altına alındı. 
     Vücutlarında amipe rastlandı. Bu mikrop, yiyecek ve içeceklerden bulaşır. Toplu olarak görüldüğü için şehir suyundan bulaşmış olabileceğini düşünüyoruz. Çocukların hayati tehlikesi yok, ancak tedavileri sürüyor" diye konuştu. 
     
</TEXT>
</DOC>
