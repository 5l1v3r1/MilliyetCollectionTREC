<DOC>
<DOCNO> 354823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo27.html </URL>
<DATE> 2005/06/23/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Özdemir "Ersun Yanal'ın görevden alınmasını doğru bulmuyorum." 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Ersun Yanal’ın A Milli Takım Teknik Direktörlüğü görevinden alınmasını uygun bulmadığını söyledi. 
     Özdemir, Rize’de yaptığı açıklamada, Ersun Yanal ile yollarını ayıran Futbol Federasyonu’nun kararına saygılı olduğunu belirterek, "Ancak Fenerbahçe İkinci Başkanı olarak değil, Nihat Özdemir olarak ben Ersun Yanal’ın görevden alınmasını uygun bulmuyorum. Yanal’ın istifa ettirilmesi veya anlaşmanın karşılıklı feshedilmesini zamanlama olarak doğru bulmuyorum. İstikrarı kaybedebiliriz. Almanya’ya gitme şansızımız az olsa bile bunu riske etmememiz gerekirdi" dedi. 
     Futbol Federasyonu’nun milli takımın önündeki maçları tamamlamadan antrenör değişikliğine gitmesinin doğru olmadığını ifade eden Özdemir, "Çünkü Yanal takıma belli bir form kazandırmıştı. Ben bu formla dünya kupası şansımızın daha yüksek olacağına inanıyordum. Ama Futbol Federasyonu böyle bir karar aldı. Karara saygılıyım. Ancak doğru bulmadığımı da ifade etmek isterim" diye konuştu. 
     
</TEXT>
</DOC>
