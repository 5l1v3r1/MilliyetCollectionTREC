<DOC>
<DOCNO> 391800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur29.html </URL>
<DATE> 2005/11/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Atatürk Havalimanı'nda bayram yoğunluğu 
</HEADLINE>
<TEXT>

     Atatürk Havalimanı’nda, Ramazan Bayramı tatilini İstanbul dışında geçirecek yolculardan dolayı yoğunluk yaşanıyor. 
     Bayram tatilini yurtdışında geçirmek isteyen yolcular, check-in ve pasaport bankolarında yoğunluk oluşturdu. Yurtdışına turlar düzenleyen birçok seyahat acentesi de, terminal içerisinde stantlar açtı. 
     Bayram tatilini yurtdışında geçireceklerin en fazla ilgi gösterdikleri yerler Prag, Dubai, Barselona, Viyana, Amsterdam, Mısır, Floransa, Paris ve KKTC oldu. 
     Tatili yurtiçinde geçirmek isteyen yolcuların en çok ilgi gösterdikleri yerlerin de Antalya, Bodrum, Dalaman ve İzmir olması dikkat çekti. 
     Atatürk Havalimanı yetkilileri, bayram tatili nedeniyle havalimanındaki yolcu ve uçak sefer sayılarında yüzde 30 dolayında artış beklediklerini söylediler. 
     Bu arada havayolu şirketleri, artan yolcu talebini karşılamak için bazı hatlara ek seferler düzenlediler. 
     Atatürk Havalimanı işletmecisi TAV da, bayramda yolcu akışını hızlandırmak ve yolcu mağduriyetlerini önlemek için çeşitli önlemler aldı. Havalimanı girişinde x-ray cihazları ve pasaport bankolarının sayısı artırıldı. 
     
</TEXT>
</DOC>
