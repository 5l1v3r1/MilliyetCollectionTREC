<DOC>
<DOCNO> 394419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonyas09.html </URL>
<DATE> 2005/11/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yalnızlık genetik olabilir 
</HEADLINE>
<TEXT>

     
     LONDRA, DHA 
     
ABD’li ve Hollandalı bilim adamları tarafından yapılan bir araştırmada, yalnızlığın genetik olabileceği belirtildi. 
     Amsterdam’daki Free University ile Chicago Üniversitesi’ne bağlı uzmanlar, ortak yürüttükleri çalışmada, toplam 8 bin tek ve çift yumurta ikizi üzerinde incelemelerde bulundu. Yaşları 13 ila 20 arasında değişen ikizler, 1991’den itibaren düzenli olarak gözlem altında tutuldu. Daha sonra ikizlere, ’Çok çabuk arkadaş kaybediyorum’ ve ’Kimse beni sevmiyor’ gibi ifadelerin kendileri için geçerli olup olmadığı gibi sorular yöneltildi. 
     Bu anketin sonunda, hepsi aynı evlerde büyümüş olmasına rağmen, tek yumurta ikizlerinin yalnızlığa ilişkin yanıtlarının, çift yumurta ikizlerine oranla birbirine daha yakın olduğu gözlendi. Bilim adamları sonuç olarak, insanların gelecekte yalnızlıkla ilgili bir tecrübeleri olup olmayacağı konusunda genetik faktörlerin belirleyici rol oynayabileceğini kaydetti. 
     Araştırmacılar, yalnızlığın tarih öncesi çağlardan günümüze uzanan bir durum olabileceğini belirterek, o dönemin avcı-toplayıcı insanlarının, yiyeceklerini başkalarıyla paylaşmamak için kendilerini diğerlerinden uzak tuttuklarını söyledi. Uzmanlar böylece kendilerini mağaralara kapatan yalnız kişilerin daha iyi beslendiğini ve bu şekilde hayatta kalıp çocuk sahibi olabildiğini belirtti. 
     Uzmanlar bununla birlikte, yalnız insanlarda kalp hastalıkları riskinin yanı sıra endişe, sosyalleşememe, düşmanca tavırlar sergileme ya da olumsuz ruh haline bürünme eğiliminin de daha yüksek olduğunu dile getiriyor. 
     
</TEXT>
</DOC>
