<DOC>
<DOCNO> 398486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonyas05.html </URL>
<DATE> 2005/11/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Köln'de ilginç dünya rekoru denemesi... 
</HEADLINE>
<TEXT>

     Almanya'nın Köln kenti, ilginç bir dünya rekoru denemesine sahne oluyor. 
     Alman özel televizyon kanalı RTL ve Gothar sigorta şirketinin birlikte düzenlediği rekor denemesi kapsamında, Kölner Dom Kilisesi önüne yerleştirilen bir Noel ağacındaki 140 bin adet küçük ampülün 23 Aralık'a kadar yakılması hedefleniyor. 
     Rekor denemesine Kuzey Ren Vestfalya Eyaleti Başbakanı Jürgen Rüttgers, cep telefonuyla ilk SMS'i göndererek start verdi. 
     Guinness Rekorlar Kitabı'na girmesi beklenen denemede 81190 numaralı telefona SMS yollayan her vatandaş böylece bir ampulü yakmış olacak. 
     SMS başına 2,99 avro ödeyecek olan vatandaşlardan elde edilen gelirin ''Çocuklara Yardım Ediyoruz'' kampanyası çerçevesinde dünyanın çeşitli bölgelerindeki muhtaç çocuklara verileceği bildirildi. 
     Geçen yılki denemenin, 128 bin ampule ışık verilerek Guinness Rekorlar Kitabı'na girdiği belirtildi. 
     
</TEXT>
</DOC>
