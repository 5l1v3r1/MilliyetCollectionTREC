<DOC>
<DOCNO> 376666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun26.html </URL>
<DATE> 2005/09/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Estonya 3 Ekim'de Türkiye ile müzakereler başlar 
</HEADLINE>
<TEXT>

     Estonya Cumhurbaşkanı Arnold Rüütel, Türkiye'nin AB'ye katılma girişimini olumlu karşıladığını, 3 Ekim'de müzakerelere başlanacağına inandığını söyledi. 
     Estonya Cumhurbaşkanı Arnold Rüütel ve eşi İngrid Rüütel, önümüzdeki ay ülkesine ihracata başlayacak olan Anadolu İsuzu'nun Gebze'deki fabrikasında, Bayındırlık ve İskan Bakanı Faruk Özak ile birlikte incelemelerde bulundu. 
     Rüütel, burada yaptığı açıklamada, Türkiye'de bilim, sanat, kültür ve turizm alanlarında çeşitli temaslarda bulunduğunu ve çok memnun kaldığını söyledi. 
     Türkiye'nin AB'ye katılma girişimini olumlu karşıladığını ifade eden Rüütel, şunları kaydetti 
     ''3 Ekim'de Türkiye ile müzakerelere başlanacağına inanıyorum. Ancak bu 1 günlük değil, yıllarca sürecek bir konu, süreçtir. Türkiye, hukuki düzeninin Avrupa'ya uyumu için çalışmalarına devam etmelidir. Bu sadece hükümetin sorumluluğunda değildir, halkın da katılımı önemlidir. Estonya bu süreçten geçtiği için, birikimlerini Türkiye ile paylaşmaktan kıvanç duyar.'' Bayındırlık ve İskan Bakanı Faruk Özak da Türkiye'nin AB'ye üyeliğini destekleyen Estonya'nın dost ülke olduğunu ifade ederek, ''Aramızdaki ilişkileri geliştirmek istiyoruz. Ziyaret, bu açıdan önemlidir'' dedi. 
     Konuk Cumhurbaşkanı ve Bakan Özak, daha sonra fabrikada verilen öğle yemeğine katıldılar. 
     Anadolu Sağlık Merkezi'ne yapacağı ziyareti ertelenen Rüütel, Körfez İlçesi'ne bağlı Hereke Beldesi'ndeki bir halı fabrikasında da incelemelerde bulunacak. 
     
</TEXT>
</DOC>
