<DOC>
<DOCNO> 391532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur39.html </URL>
<DATE> 2005/11/01/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Denktaş "ABD, Talat'ın sırtını sıvazlayıp geri yolladı" 
</HEADLINE>
<TEXT>

     KKTC'nin 1. Cumhurbaşkanı Rauf Denktaş, KKTC Cumhurbaşkanı Mehmet Ali Talat'ın ABD ziyaretine ilişkin, ''Sırf bir sırt okşama şeklinde geçmiştir. Ama elde elle tutulacak bir şey olmamıştır, maalesef daha da olmayacaktır'' dedi. 
     Almanya'da, Avrupa Atatürkçü Düşünce Derneği Federasyonu'nca düzenlenen 29 Ekim Cumhuriyet Bayramı kutlamalarına katılan ve çeşitli konferanslar veren Rauf Denktaş, İstanbul'a döndü. 
     Denktaş, Atatürk Havalimanı Devlet Konukevi'nde yaptığı açıklamada, Almanya'da, Rum yönetiminin AB'ye alınmasıyla yapılan hatayı ve Kıbrıs Türkü'ne yapılan haksızlığı anlattığını söyledi. 
     Türkiye'ye, hiçbir aday ülkeye konulmayan şartların öne sürülmesinin büyük haksızlık ve kabul edilemez olduğunu örnekler vererek anlatma fırsatı bulduğunu kaydeden Denktaş, şöyle devam etti 
     ''AB ülkelerinde Türkiye'nin lobi faaliyetleri yapılmış olsa bu kadar yanlış kararlar alınmayacaktır. Bizim halkımıza, Türk toplumuna verdiğim mesaj ise birlik ve beraberlik içerisinde muhakkak Türkiye'nin davasına sahip çıksınlar, Türkiye aleyhine yazılan yazılara cevap versinler. Yunanlıların yapmış oldukları ve yapmaya devam ettikleri lobi hareketlerini onlar da muhakkak canlı bir şekilde yürütsünler. Çalışıyorlar, çok heyecanlılar. Anavatandan uzak olmanın verdiği ekstra bir duygu ile çok daha hassastırlar.'' 
     
     TALAT'IN ABD ZİYARETİ 
     Bir soru üzerine, KKTC Cumhurbaşkanı Talat'ın ABD ziyaretini değerlendiren Denktaş, ''Evvelden tahmin ettiğimiz gibi olmuştur. Sırf bir sırt okşamak şeklinde geçmiştir. Tabiatıyla söyledikleri dinlenmiştir. O da söylenenleri dinlemiştir. Ama elde elle tutulacak bir şey olmamıştır, maalesef daha da olmayacaktır'' diye konuştu. 
     Avrupa ülkeleri ve ABD'nin Kıbrıs'ta bir Türk devleti görmek istemediğini ifade eden Denktaş, şöyle devam etti 
     ''Ama isteseler de istemeseler de var olan bir devleti ortadan kaldırma şerefsizliğini kimse sineye çekemez. Devlet var. Devletin yaşatılması için yeminler edilmiştir, antlar içilmiştir. Görev başlamıştır. Bu devleti ortadan kaldırmak kimsenin haddine düşmüş değildir. Uzlaşmak istiyorlarsa bunu Almanya'da da söyledim ve uygun karşılandı, 'iki devletin oluşturacağı bir anlaşma ve AB tavanı altında birleşme', doğrusu budur. Yasal olanı budur. Bunun ötesinde bizi Rum'a yamalamanın hiçbir anlamı yoktur. Rum tarafı 2005'i EOKA yılı ilan etmiş. 21 bin EOKA'cıya bizi öldürdüğü için, toplu mezarlara soktuğu için madalyalar verecekler. Bütün bunlar kaale alınmıyor ve meşru Kıbrıs hükümeti ile birleşmemiz isteniyor. Böyle şey olmaz.'' 
     
</TEXT>
</DOC>
