<DOC>
<DOCNO> 394205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur42.html </URL>
<DATE> 2005/11/11/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Leyla Şahin AİHM beni figüran olarak kullandı 
</HEADLINE>
<TEXT>

     Avrupa İnsan Hakları Mahkemesi'nin AİHM büyük dairesi tarafından temyiz başvurusu reddedilen Leyla Şahin, ''AİHM, önceden kafalarında oluşturduğu karar için beni figüran olarak kullanmıştır. Hukuku birtakım siyasi hesaplara kurban etmiştir'' dedi. 
     Fatih'teki Reşadiye Oteli'nde, avukatı Fatma Benli ve Ayrımcılığa Karşı Kadın Hakları Derneği AKDER Başkanı Havva Kaplan ile ortak basın toplantısı düzenleyen Şahin, insan haklarının evrensel olduğunu söyledi. 
     Şahin, ''İnsan hakları hiçbir ülkenin veya kurumun tekelinde değildir, bu kurumun adı Avrupa İnsan Hakları Mahkemesi olsa dahi. Önemli olan yasal metinlerde yer alması değil, uygulanmasıdır. Türkiye'de uygulanan başörtüsü yasağını Türkiye şartlarına özgü olarak uygun gören mahkeme, bu evrensellik kuralını hiçe saymıştır'' diye konuştu. 
     AİHM'in kendisinin durumunu incelemediğini ileri süren Şahin, şu görüşleri savundu 
     ''O kadarki benimle ilgili gerçeklerle bağdaşmayan gerekçeler bulunmuştur. Başörtülü kayıt yaptırdığım ve 5 yıl boyunca başörtülü olarak sorunsuz bir şekilde okuduğum görmezlikten gelinerek, var olmayan yasağı bildiğim iddia edilmiştir. Mahkeme açıkça başörtülü okumak veya okumamak dayatması içindedir. Mahkeme, somut hiçbir temeli olmayan korkularını, endişelerini adalet duygularının önüne geçirerek siyasi bir karar vermiştir. AİHM, önceden kafalarında oluşturduğu karar için beni figüran olarak kullanmıştır. Hukuku birtakım siyasi hesaplara kurban etmiştir. Açıkça çifte standart uygulamıştır.'' Şahin, BM İnsan Hakları İzleme Örgütü raporunda, ''Türkiye'de başörtü yasağıyla ilgili binlerce kız öğrencinin eğitim hakkının tamamen ortadan kaldırıldığının belgeleriyle ortaya konulduğunu'' savunarak, buna rağmen AİHM'in, verdiği kararla temel bir insan hakkı olan eğitim hakkının özüne dokunduğunu ileri sürdü. 
     
     "AİHM ÖNCE İÇİNİ DOLDURMALI'' 
     Mahkemenin kendileri hakkında verdiği kararı ''gericilik'' olarak nitelendiren Şahin, ''Mahkeme önce adının içini doldurmalıdır'' dedi. 
     Şahin, mahkemenin, verdiği kararla başörtüsü yasağına son noktayı koymadığını ifade ederek, tam tersine, bu yasakla ilgili daha çok konuşulup tartışılacak bir süreci başlattığını ileri sürdü. 
     ''Hiçbir şey bitmiş değildir'' diyen Leyla Şahin, ''İnancımı hiçbir zaman yitirmedim. Tarihe bakıldığında mahkemenin de yanlış karar verdiği görülmektedir. Ben bir gün gasp edilen hakkımın iade edileceğine eminim. Tarih beni haklı çıkaracaktır, tıpkı Gallileo gibi'' diye konuştu. 
     Daha sonra soruları yanıtlayan Şahin, başvuruda bir hata yapmadıklarını söyledi. 
     Şahin, ''başörtüsünün siyasi bir polemik veya çatışma aracı olarak kullanılmasının en büyük acısını kendilerinin çektiğini'' belirterek, ''Lütfen bu tür polemiklerin içine sokmaktan vazgeçin. Türkiye'nin buna ihtiyacı var'' dedi. 
     
     ''CUMHURİYET ÇOCUĞUYUM'' 
     ''Bu sorunun çözümü için toplumsal mutabakat olduğunu, ancak toplum üstü bir mutabakatsızlığın bulunduğunu'' ileri süren Şahin, ''Bunun nedeni de o insanların bizleri tanımaması. Ben Türkiye Cumhuriyeti'nin ilköğretiminde okudum. Ben bir cumhuriyet çocuğuyum. Bu cumhuriyet içinde yetişmiş, büyümüş bir insanım. Neden benden korkuluyor Bunların tek nedeni, toplum üstü mutabakatsızlıktan kaynaklanıyor'' diye konuştu. 
     ''Türkiye Cumhuriyeti rejimini yıkıp, İran rejimi mi getireceksiniz '' şeklindeki bir soruya Leyla Şahin, ''Hayır, kesinlikle. Çok ilginç bir soru'' yanıtını verdi. 
     Şahin, bundan sonra ne yapacağının sorulması üzerine de, 2003 yılında Viyana Üniversitesi Tıp Fakültesi'nden mezun olduğunu hatırlattı. 
     Mayıs veya Haziran 2006'da çalışmaya başlayacağını belirten Şahin, ''Hedefim, orada uzmanlık yapmak. Onun için orada yaşamayı uygun buluyorum'' dedi. 
     AKDER Başkanı Havva Kaplan da AİHM'in, bu sorunu Türkiye'nin kendi içinde çözmesi gerektiğine işaret ettiğini belirterek, ''Ortaya çıkan tabloya göre AİHM'in kararı, hükümete ve parlamentoya bu konuda gerekli iç hukuk düzenlemelerini yapma görevi yüklemiştir'' diye konuştu. 
     
</TEXT>
</DOC>
