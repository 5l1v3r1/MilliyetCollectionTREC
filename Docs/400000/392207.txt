<DOC>
<DOCNO> 392207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonspo09.html </URL>
<DATE> 2005/11/04/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Aktuğ Gençlerbirliği'ni yenecek güçteyiz... 
</HEADLINE>
<TEXT>

     Trabzonspor camiası, bugün Mehmet Ali Yılmaz Tesisleri'nde bir araya gelerek bayramlaştı. 
     Bayramlaşma törenine Trabzonspor Kulübü Başkanı Atay Aktuğ, teknik direktör Vahid Halilhodziç, futbolcular, eski yöneticiler, taraftarlar dernekleri üyeleri ve bazı branş sporcuları ile Futbol Federasyonu yönetim kurulu üyesi Erdal Atalay katıldı. 
     
     AKTUĞ, SORULARI YANITLADI 
     Basın mensuplarının sorularını yanıtlayan kulüp başkanı Atay Aktuğ, yarın Gençlerbirliği ile yapacakları karşılaşmadan galibiyetle ayrılacak güçte olduklarını söyledi. 
     Aktuğ, Gençlerbirliği karşısında son dönemde lig ve kupada başarılı sonuçlar aldıklarını dile getirerek, ''Gençlerbirliği'ni yenecek güçteyiz. Ama futbolculara da taraftarlarımızın 90 dakika boyunca destek vermesini istiyoruz'' dedi. 
     Sakat futbolculardan dolayı takım olarak etkilendiklerini ifade eden Aktuğ, ''Dünya'da hangi takımın 4-5 futbolcusu eksik olursa bundan etkilenir. Yavaş yavaş sakat oyuncuların katılımıyla daha iyi olacağız'' diye konuştu. 
     Trabzonspor'un büyük kulüplerden biri olduğunu savunan Aktuğ, şöyle konuştu 
     ''Sayın Cavcav'da Trabzonspor'un büyük kulüp olduğunu kabul ediyor. Daha önce kulüp politikaları çerçevesinde bazı sözleri söylemiş olabilir. Trabzonspor, büyük bir kulüptür ve bu unvanı yenilgilerle gitmez. Galatasaray, Fenerbahçe ve Beşiktaş'ın da saha sonuçlarıyla büyüklükleri gitmez.'' Tahkim kurulunun Gökdeniz konusunda bir an önce karar vermesini istediklerini kaydeden Aktuğ, ara transferde de bu karara göre davranacaklarını belirtti. 
     
</TEXT>
</DOC>
