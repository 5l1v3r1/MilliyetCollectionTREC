<DOC>
<DOCNO> 352069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/spo05.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzümüz Güleç 1-0 
</HEADLINE>
<TEXT>


20 Yaş Altı Milli Takımımız, Dünya Gençler Şampiyonası'ndaki ikinci randevusunda zayıf rakibi Panama'yı Gökhan Güleç'in tek golüyle yıktı, grubundaki şansını son maça taşıdı 


Hollanda'da organize edilen Dünya Gençler Futbol Şampiyonası'nda ter döken 20 Yaş Altı Milli Takımımız, grubun en zayıf takımı Panama karşısında üç puanı tek golle alabildi. 
Teknik Direktör Şenol Ustaömer, Çin'e 2-1 kaybeden ekibin kadrosundan beş oyuncu değişikliği yaparak, Ay - Yıldızlılar'ı Panama karşısına sürdü. 23. dakikada yarı alandan hücumu başlatan Olcan, Sezer'le paslaştıktan sonra arka direğe şık bir servis yaptı, Gökhan Güleç'e sadece dokunmak kaldı 1-0 
Bu pozisyonun dışında ilk yarıda net fırsatlar üretemeyen gençlerimiz, ikinci devrede daha etkili olmalarına rağmen farkı açamadı. Bu bölümde Gökhan Güleç'in bir golü de ofsayt gerekçesiyle geçersiz sayıldı. 
Panama galibiyetiyle grupta averajla üçüncü sırada kalan millilerimiz, 17 Haziran'da Ukrayna ile kritik bir maç yapacak, bir üst tura çıkmayı garantilemeye çalışacak. 

Maçın karnesi HAKEMLER Jorge Larrionda, Walter Rial, Pablo Fandino Uruguay PANAMA Calderon 5 - Gun 5 , Torres 4 , Venegas 5 - Arosemena 6 Arrue Dk.72 4 , Vega 5 , Aguilar 4 , Loo 5 , Hill 6 - Gallardo 5 Jimenez Dk.58 4 , Salazar 4 Duarte Dk.81 TÜRKİYE Serkan 6 - Uğur 6 , Ergün 6 , Aytaç 7 - Zafer 7 , Burak 7 , Sezer 6 Gürhan Dk.69 5 , Kerim 6 , Olcan 7 - Murat 6 Yasin Dk.76 5 , Gökhan Güleç 7 Ali Dk.85 GOL Gökhan Güleç Dk.23 

B Grubu Takımlar O G B M A Y P Çin 2 2 0 0 5 3 6 Ukrayna 2 1 0 1 5 4 3 TÜRKİYE 2 1 0 1 2 2 3 Panama 2 0 0 2 1 4 0 

Tribünde tam destek 

Panama maçında gurbetçilerimizin yanı sıra tanıdık isimler de de Ümitler'i yalnız bırakmadı. Fenerbahçe ile yollarını ayıran Hooijdonk, oğlu ile birlikte geldiği maçı eski takım arkadaşı Tuncay Şanlı'yla izledi. UEFA Asbaşkanı Şenes Erzik, A Milli Takım'ın hocası Ersun Yanal ve Menajer Can Çobanoğlu da Ümitler'i takip etti. 
Genç Milli Takım Teknik Direktörü Şenol Ustaömer, "İlk maçın etkisini üzerimizden attığımız için sevinçliyiz. Daha farklı kazanabilirdik ama baskıyı hissettik. Ukrayna karşılaşması final olacak" dedi. 

Çin mucizesi 2-1 

20 Yaşaltı Dünya Gençler Futbol Şampiyonası'ndaki ilk maçında millilerimizi uzatma dakikalarında 2-1 yenen Çin, bu kez grubumuzun favorilerinden Ukrayna'yı da 3-2 devirdi. Çin, mücadelenin son 21 dakikasını 10 kişi oynamasına rağmen 75. dakikada Cui'nin attığı golle galibiyete ulaşmayı başardı ve gruptan çıkmayı garantiledi. 


</TEXT>
</DOC>
