<DOC>
<DOCNO> 375053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/soneko14.html </URL>
<DATE> 2005/09/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Merkez Bankası Rezervimiz sıcak para hareketlerine karşı yeterli 
</HEADLINE>
<TEXT>

     Merkez Bankası, altın ve döviz rezervlerinin yüzde 99.3’ünün kullanılabilir rezerv niteliğinde bulunduğunu ve her an kullanıma hazır olduğunu, net dış varlıklarının düzeyinin kısa vadeli sermaye hareketlerine karşı yeterli sayılabilecek bir büyüklüğe ulaştığını söylemenin mümkün olduğunu bildirdi. 
     Merkez Bankası, şefaflığı artırmak amacıyla ilkini 2003 yılında yaptığı "Merkez Bankası’nda Rezerv Yönetimi" başlıklı çalışmayı güncelledi. Çalışmada, Merkez Bankası’nın para ve kur politikalarını desteklemek, piyasalara güven vermek, devletin döviz cinsi üzerinden iç ve dış borç servisini gerçekleştirmek, dışsal şoklara karşı gerekli döviz likiditesini bulundurmak gibi amaçlara yönelik olarak döviz rezervi tuttuğuna dikkat çekildi. 
     
     REZERVİN YÜZDE 99.3’Ü KULLANILABİLİR 

     Çalışmada döviz rezervinin büyük bir kısmının kullanılabilir nitelikte olduğu her an ihtiyaç duyulduğunda nakde çevrilerek, amaçlara uygun biçimde kullanıldığına dikkat çekildi. Kullanılabilir rezervi tutarı hesaplanırken, toplam döviz rezervi rakamlarından çıkarılan tek kalemin 333 milyon dolarlık "Türk Savunma Fonu" portföyü olduğu vurgulanan çalışmada, dolayısıyla altın dahil toplam döviz rezerlerinin yüzde 99.3’ünün kullanılabilir rezerv niteliğinde olduğu ve her an kullanıma hazır bulunduğu belirtildi. 
     
     REZERVİN OPTİMAL DÜZEYİ 

     Tutulan rezerv miktarının, uygulanan kur rejimi, döviz üzerinden ülke yükümlülüklerinin miktarı, yaşanabilecek dışsal şokların olası büyüklüğü, ortaya çıkma olasılığı ve sıklığıyla yakından ilişkili olduğu belirtildi. Literatürde yer alan çalışmalar incelendiğinde optimal rezerv seviyesinin belirlenmesinde dikkate alınacak kriterlere ilişkin uluslararası geçerliliği olan tek bir ölçüt bulunmadığı çeşitli ölçütler geliştirildiği, bu ölçütler içinde en çok kullanılan "rezervlerin ithal edilen mal ve hizmetler" ile "kısa vadeli dış borçlara" oranı olduğu vurgulandı. Her iki oranın da yüksek olmasının, özellikle dış borcu yüksek olan ülkelerin uluslararası piyasalardan borçlanırken ödemek zorunda kalacağı risk primini, dolayısıyla borçlanma maliyetini düşürdüğü anlatıldı. Bu oranların düşük olmasının ise yabancı ve hatta yerli yatırımcıların o ülkeye olan yatırımlarını azaltmalarına, yatırım yapmaktan kaçınmalarına veya yüksek risk primi talep etmelerine neden olabildiği vurgulandı. 
     Uluslararası Para Fonu IMF tarafından ülke rezervinin yeterliliği için kullanılan yaklaşımda, döviz rezervlerinin asgari üç aylık ithalat tutarını karşılaması gerekliliğinin kabul edildiği anlatıldı. Literatürde yer alan ithalat üzerine yapılmış çalışmalarda ise rezervlerin dört-altı aylık ithalat tutarını karşılaması gerektiği iddiası hatırlatılan çalışmada, 29 Temmuz 2005 itibariyle döviz ve altın rezervlerinin, 2005 yılı için öngörülen 102 milyar dolar tutarındaki ithalat rakamı dikkate alındığında yaklaşık 5.2 aylık ithalatı karşılayabilecek düzeyde olduğu belirtildi. 
     Kısa vadeli borçlara oranla rezerv yeterliliğini değerlendiren yaklaşımda ise döviz rezervlerinin kısa vadeli dış borçlara oranının en az 1 olması, diğer bir deyişle rezervlerin bir yıllık dönemde vadesi gelecek olan döviz cinsi dış ve iç borç anapara ve faiz ödemelerini karşılamaya yetecek düzeyde olmasının arzu edildiğine dikkat çekilerek. 
     "Bu oranın yüksekliği, ülkelerin dış şoklar karşısındaki dayanıklılığını da gösterdiğinden ülke risk primini etkileyen değişkenlerden biridir. 29 Temmuz 2005 itibariyle Merkez Bankası’nın altın ve döviz rezervlerinin toplam kısa vadeli dış borç ödemelerine oranı 1.4’tür" denildi. 
     
     SICAK PARA 

     Kısa vadeli yurtdışı fonların gelişmekte olan ülkelere kısa vadeli kazanç güdüsü ile yöneldiği ve bu fonların sıcak para olarak da adlandırıldığına dikkat çekilen çalışmada şöyle denildi 
     "Bu tür fon hareketlerinin yaşandığı ülkelerde ani giriş ve çıkışların mali sistem üzerinde stres yarattığı ve dalgalanmalara yol açtığı görülmektedir. Bu gelişmeler karşısında ülkelerin sahip oldukları döviz rezervi seviyesi ve net döviz varlıkları daha da önem kazanmaktadır. Merkez Bankası’nın toplam döviz rezervi ve net dış varlıkları son yıllarda önemli miktarlarda artış göstermiştir. Zaman içindeki gelişmeler dikkate alındığında, Merkez Bankası’nın net dış varlıklarının düzeyinin bu tür kısa vadeli sermaye hareketlerine karşı yeterli sayılacak önemli bir büyüklüğe ulaştığını söylemek mümkündür." 
     
     REZERVİ GÜÇLENDİRME POLİTİKASI 

     Merkez Banası’nın döviz rezervlerini güçlendirme politikası çerçevesinde açtığı döviz alım ihaleleri ve döviz piyasalarında görülen aşırı oynaklıklara yapılan doğrudan müdahaleler çerçevesinde piyasalardan Ocak 2002-Temmuz 2005 döneminde yaklaşık 28.6 milyar dolar tutarında döviz alımı yaptığı ifade edilen çalışmada, söz konusu döviz alımlarıyla birlikte net dış varlıklar kaleminde güçlü bir artış gözlendiği ifade edildi. Net dış varlıkların 2003 yılı sonundan bu yana istikrarlı olarak arttığı, özellikle 2005 yılı içinde artışın ivme kazandığı kaydedildi. Son iki yıllık süreçte, net dış varlıkların yaklaşık 8 katı artarak 16.8 milyar dolara ulaştığı belirtildi. 
     Merkez Bankası’nın, uluslararası rezerv miktarını daha da güçlendirmeyi hedefleyerek, bir yandan ülkenin risk primini azaltmayı, böylelikle Hazine’nin uluslararası piyasalardan daha düşük faiz oranıyla borçlanmasına olanak sağlamayı, diğer taraftan uyguladığı para ve kur politikasının etkinliğini artırmayı amaçladığı kaydedildi. 
     
     "EUROBONDLARA YATIRIM YAPMAYIZ" 

     Merkez Bankası’nın, sahip olduğu döviz rezervlerini Hazine’nin uluslararası piyasalara ihraç ettiği eurobondları satın alarak, Hazine’nin dış borçlanma maliyetini düşürmeyi tercih etmesinin ülke ekonomisi açısından daha faydalı olabileceğinin düşünülebileceğine dikkat çekilen çalışmada rezervin bu yöntemle değerlendirilmemesinin gerekçeleri ise şöyle açıklandı 
     "Uluslararası rezervlerin iç piyasada yatırıma tabi tutulması ya da Hazine Müsteşarlığı’nın ihraç ettiği Eurobond’ları satın alınarak değerlendirilmesi Merkez Bankası’nın doğrudan iç piyasaya veya Hazine Müsteşarlığı’na kredi vermesi anlamına gelecektir. Kısaca, bu tür yatırım işlemleri bir iç kredi olarak değerlendirilecektir. Yurt içinde kullandırılacak krediler ya da satın alınacak borçlanma amacıyla ihraç olunan tahviller tamamen iç kredi niteliği taşıdığından Merkez Bankası bilançosunda dış varlık olarak değil, iç varlık kalemi olarak gösterilecek, döviz rezervlerine dahil edilmeyecektir. Bu nedenle, ülkemizin karşı karşıya kalacağı bir şok karşısında bu tür yatırım araçlarının uluslararası piyasalarda satılarak yabancı para cinsleri üzerinden kullanılabilir bir kaynak yaratılması mümkün olmayacaktır. Dolayısıyla, iç piyasaya verilecek döviz kredileri ya da borçları, gerçekte uluslararası döviz rezervlerini azaltan bir işlem olup uluslararası rezerv niteliği taşımayacaktır. Böyle bir uygulamaya gidilmesi halinde, Merkez Bankası’nın en az risk perspektifi ile yatırımlarını yönlendirmesi ve para politikası uygulamaları ile çelişen bir sonuçla karşılaşılması söz konusu olacaktır." Merkez Bankası’nın hiç bir zaman döviz rezervlerini Hazine’nin yurtdışında ihraç ettiği Eurobond’lara yatırım yaparak dış borçlanma maliyetini düşürmek amacıyla kullanamayacağı ve kullanmadığı vurgulandı. 

     
</TEXT>
</DOC>
