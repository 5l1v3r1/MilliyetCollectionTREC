<DOC>
<DOCNO> 398386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun24.html </URL>
<DATE> 2005/11/27/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Mübarek Filistin ile barışı sağlayabilecek tek politikacı Şaron'dur 
</HEADLINE>
<TEXT>

     Mısır Devlet Başkanı Hüsnü Mübarek, Filistin ile barışı sağlayabilecek tek İsrailli politikacının Başbakan Ariel Şaron olduğunu söyledi. 
     Mübarek, İspanya'da yayımlanan ABC gazetesine yaptığı açıklamada, ''Şaron, tüm diğer İsrailli politikacılar arasında, Filistin ile barışı sağlayabilecek tek kişidir'' dedi. 
     Hüsnü Mübarek, Şaron'un, ''zor kararlar alabilme yeteneği olduğunu, sözlerinin sorumluluğunu taşıyabildiğini ve onları uyguladığını'' söyledi. 
     Şaron'un barışı sağlama çabalarında ciddi olduğuna inandığını kaydeden Mübarek, İsrail Başbakanı'nın Gazze Şeridi'nden çekilme sürecinde, Likud'un ve yerleşimcilerin muhalefetine rağmen başarılı olduğunu vurguladı. 
     Mısır Devlet Başkanı, Şaron'un, barış sürecinde kendi partisinin aşırı tavırlarını aşmak için, daha merkezde, başka bir parti kurmak amacıyla partiden ayrıldığını ifade etti. 
     Filistin Devlet Başkanı Mahmud Abbas'ı da öven Mübarek, Abbas'ın bölgedeki Filistin gruplarıyla diyalog kurduğunu ve güvenliği sağladığını, İsrail dahil tüm tarafların Abbas'ı desteklemesi gerektiğini kaydetti. 
     Mübarek, ''Filistinlilerden şu anda Hamas'ı silahsızlandırmasını bekleyemezsiniz. Devlet Başkanı Abbas , anarşiyi durdurmak için ciddi biçimde çaba harcıyor, ama zamana ihtiyacı var'' dedi. 
     
</TEXT>
</DOC>
