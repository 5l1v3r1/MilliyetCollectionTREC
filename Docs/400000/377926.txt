<DOC>
<DOCNO> 377926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/guncel/gun08.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu el öpülür' 
</HEADLINE>
<TEXT>


ANKARA Milliyet 

TBMM Başkanı Bülent Arınç, 2005 - 2006 eğitim - öğretim yılı ve İlköğretim Haftası'nın başlaması dolayısıyla katıldığı törende okul yaptıran Nurçin Sayan'ın elini öptü. Arınç, tamir ve badana - boya işleri TBMM tarafından yapılan Nurçin Sayan İlköğretim Okulu'nda düzenlenen törende, girişte imam hatip liselerinin önünü kestiği savunulan tercih sisteminin adaletsiz olduğunu öne sürdü. Arınç, "Bir sorunumuz da meslek lisesi öğrencilerine üniversiteye girişte uygulanan adaletsiz tercih sistemidir. Bu, öğrencilerimizi mağdur eden yanlış bir uygulamadır. Meclisimize yüz binlerce dilekçe ve faksla başvuran vatandaşlarımız bu haksız uygulamanın kaldırılmasını istiyor. Milli Eğitim Bakanlığımızın bir sonraki eğitim yılında bu soruna çözüm bulacağına inanıyorum. Bu haksız ve yanlış uygulamanın bir an önce bitmesi gerekir" dedi. 


</TEXT>
</DOC>
