<DOC>
<DOCNO> 388810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonsiy02.html </URL>
<DATE> 2005/10/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Meclis'ten yeni sosyal projeler... 
</HEADLINE>
<TEXT>

     TBMM Başkanlığı toplumsal sorunların çözümünde öncülük yapma kararı aldı. Başkanlık bu kapsamda, ''Okullarda Zararlı Madde Kullanımının Önlenmesi'' ile ''Anne ve Bebek Ölümlerinin Önlenmesi'' projelerini başlattı. 
     Alınan bilgiye göre TBMM Başkanlığı, sosyal projelere öncülük etme kapsamında okullarda zararlı madde kullanımının önlenmesi için bir kampanya başlatma kararı aldı. Bu kapsamda, Milli Eğitim Bakanlığı, Sağlık Bakanlığı, İçişleri Bakanlığı ve Aileden Sorumlu Devlet Bakanlığı ile ortak çalışacak Meclis Başkanlığı, uzmanlardan oluşan bir komisyon kurdu. 
     Bakanlık ve Meclis uzmanlarının katıldığı komisyon, taslak bir proje hazırladı. Bu taslak ilgili bakanlıklar ve Meclis Başkanlığı'na sunulacak. Taslağın onaylanması durumunda, düzenlenecek bir basın toplantısı ile kampanya kamuoyuna tanıtılacak. 
     Proje ilk olarak zararlı madde kullanımının yoğun olarak görüldüğü illerde uygulanacak. Okullarda tehlikeli boyuta ulaşan zararlı madde kullanımının engellenmesini amaçlayan kampanya, milletvekilleri, eşleri, yerel yönetimler ve sivil toplum örgütleri ile medyanın, zararlı alışkanlıklarla mücadelede aktif rol oynamasını öngörüyor. 
     Uzmanlar, Türkiye'de okul yaşındaki çocukların sigara kullanımı oranının, ABD ve AB ülkeleriyle aynı düzeyde bulunduğunu, alkol ve uyuşturucu kullanımında ise hızlı bir artış olduğuna dikkat çekiyor. 
     
     ANNE VE BEBEK ÖLÜMLERİ 
     Meclis'in öncülük etmeyi planladığı ikinci proje ise anne ve bebek ölümlerinin azaltılması. 
     Milletvekillerinden oluşan TBMM Nüfus Kalkınma Grubu'nun geliştirdiği proje, AB tarafından da destekleniyor. AB'nin fon sağladığı proje, en çok anne ve bebek ölümlerinin yaşandığı illerde eğitici kampanyalar başlatılmasını öngörüyor. Proje, tamamlanmasının ardından TBMM'de düzenlenecek basın toplantısı ile tanıtılacak. 
     Uzmanlar, TBMM Başkanlığı'nın himayesinde yapılacak sosyal projelerin daha etkili olacağını kaydettiler. 
     
</TEXT>
</DOC>
