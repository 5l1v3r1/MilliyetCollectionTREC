<DOC>
<DOCNO> 388227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun47.html </URL>
<DATE> 2005/10/20/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
İsyancı mahkumlar milletvekilini öldürdü .. 
</HEADLINE>
<TEXT>

     Kırgızistan'da bugün meydana gelen cezaevi isyanında bir milletvekili de öldürüldü. 
     Kırgızistan'da böylece, 24 Mart'ta yaşanan iktidar değişikliğinin ardından cinayete kurban giden milletvekili sayısı üçe çıktı. 
     Başkent Bişkek yakınlarındaki 31 No'lu cezaevini ziyaret eden milletvekili Tınıçbek Akmatbayev, cezaevinde ayaklanma çıkmasına sebep oldu. Mahkumların sorunlarını dinlemek isteyen milletvekili Akmatbayev, mahkumlar arasında çıkan anlaşmazlığın ardından yapılan saldırıda hayatını kaybetti. 
     Halen devam eden cezaevi isyanı sırasında Akmatbayev'in bir danışmanı ile bir mahkum da hayatını kaybetti. Cezaevi müdürünün olaylar sırasında bıçakla ağır yaralandığı ve hastaneye kaldırıldığı ifade ediliyor. 
     İsyan nedeniyle cezaevi çevresinde geniş güvenlik önlemleri alınırken, cezaevine panzerler ile özel polis birlikleri takviyesi yapıldı. İçeri girmeye çalışan güvenlik güçleri amaçlarına ulaşamazken, cezaevi ve çevresinde gergin bekleyiş sürüyor. 
     Gazeteciler bölgeden uzaklaştırılırken, yarın sabah bir basın toplantısı düzenlenerek ayrıntılı bilgi verileceği açıklandı. 
     Alınan bilgilere göre, İçişleri Bakanı Murat Sutalinov ve Başsavcı Kambaralı Kongantiyev ile Milli Güvenlik Komitesi Başkanı Taştemir Aytbayev de cezaevine gelerek isyancılarla görüştüler, ancak isyancıları eylemlerinden vazgeçmeye ikna edemediler. İsyanın ve ölümlerin ardından Başbakan Feliks Kulov'un cezaevine geldiği ve öldürülenlerin cesetlerini teslim aldığı öğrenildi. 
     Öte yandan, yine Bişkek yakınlarındaki bir diğer cezaevinde de mahkumların isyan ettiği, cezaevinin mahkumların denetimine geçtiği bildirildi. Bu cezaevindeki isyanın dün başladığı, burada da bir kişinin öldüğü öğrenildi. 
     
</TEXT>
</DOC>
