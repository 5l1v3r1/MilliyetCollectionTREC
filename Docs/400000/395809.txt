<DOC>
<DOCNO> 395809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy29.html </URL>
<DATE> 2005/11/17/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
AKP Ankara Milletvekili Yarbay Başörtüsünü istismar etmiyoruz... 
</HEADLINE>
<TEXT>

     Memur-Sen Konfederasyonu'nun düzenlediği ''Perşembe Sohbetleri''ne katılan AK Parti Ankara Milletvekili Ersönmez Yarbay, AK Parti'nin başörtüsünü istismar etmediğini söyledi. 
     Memur-Sen Genel Merkezi M. Akif İnan Toplantı Salonu'ndaki sohbette, son gelişmeleri değerlendiren Yarbay, genel başkan ve partinin önde gelenlerinin çoğunluğunun eşlerinin başörtülü olduğunu, bu nedenle de sıkıntıları bizzat yaşadıklarını anlatarak, ''AK Parti başörtüsünü istismar etmiyor'' dedi. 
     Yarbay, başörtüsü meselesinin çözümlenmesinin, laiklik tanımının açık bir şekilde yapılması ile mümkün olduğunu anlatarak, bu tanımlamayı da meclisin yapabileceğini kaydetti. 
     Ersönmez Yarbay, başörtüsü konusunda bir uzlaşmaya ihtiyaç bulunduğunu da dile getirdi. 
     Şemdinli'deki olaylara da değinen Yarbay, olayların yatıştırılmasında sivil toplum örgütlerinin çabasının önemine dikkati çekti. 
     Sohbete, Memur-Sen Genel Başkanı Ahmet Aksu ile konfederasyona bağlı sendikaların temsilcileri ve üyeleri katıldı. 
     
</TEXT>
</DOC>
