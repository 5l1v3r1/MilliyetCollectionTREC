<DOC>
<DOCNO> 351465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun40.html </URL>
<DATE> 2005/06/13/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Ukrayna AB kapısı kapanmadı... 
</HEADLINE>
<TEXT>

     Ukrayna Başbakanı Yulia Timoşenko, ''Fransa ve Hollanda'da çıkan olumsuz referandum sonuçlarından sonra, AB kapısının kendileri için kapanmadığını'' söyledi. 
     Fransa'ya resmi ziyarette bulunan Timoşenko, Başbakan Dominique de Villepin tarafından kabul edildi. 
     Yaklaşık iki saat süren görüşmeden sonra basına açıklama yapan Ukrayna Başbakanı, ''Fransızlar 'hayır' derken, Ukrayna'nın AB üyeliğine 'hayır' demek istemediklerine inanıyorum'' dedi. 
     Timoşenko, ''olumsuz oyların adresinin, seçmenlerin sesini iyi dinlemeyen Avrupalı politikacılar olduğunu'' savundu. 
     Fransa'nın yeteri kadar ülkesine yatırım yapmamasından şikayetçi olan Timoşenko, 80 milyon dolar tutarındaki ticaret hacminin çok daha fazla olması gerektiğini belirtti. 
     
</TEXT>
</DOC>
