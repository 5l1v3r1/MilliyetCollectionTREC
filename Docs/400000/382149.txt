<DOC>
<DOCNO> 382149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/yasam/ayas.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da dev buluşma 
</HEADLINE>
<TEXT>


Tam 52 ülke heyeti, 98 uluslararası ve 133 yerli firmayla bu yıl rekor katılımın gerçekleştiği 7. Uluslararası Savunma Sanayii Fuarı, başkentte kapılarını açtı 

BARKIN ŞIK Ankara 

Türkiye'nin ev sahipliğindeki 7. Uluslararası Savunma Sanayii Fuarı IDEF rekor düzeyde katılımla dün Ankara 75. Yıl Hipodromu'nda törenle açıldı. 
Açılışta Milli Savunma Bakanı Vecdi Gönül, bu yıl IDEF'te 52 ülke heyetinin yanı sıra, 98 uluslararası, 133 de yerli firmanın ağırlanacağını belirtti. Fuar süresince Türk Silahlı Kuvvetleri'nin TSK önemli birçok projesini başlatacak törenlerin de düzenleneceğini kaydeden Gönül, "Bu bağlamda, Savunma Sanayii Müsteşarlığı, Türk savunma sanayii şirketleri ile yaklaşık 1 milyar ABD doları değerinde anlaşma imzalayacaktır" diye konuştu. Gönül, Türk savunma sanayiinin bu yıl yaklaşık 2 milyar dolar ihracat potansiyeline erişmesinin beklendiğini sözlerine ekledi. 
Türk Silahlı Kuvvetlerini Güçlendirme Vakfı Genel Müdürü Emekli Korgeneral Aydın Şen ise, IDEF fuarının, Avrasya Bölgesi'nin en büyük, dünyanın da en büyük 10 fuarı arasında önemli bir tanıtım merkezi ve pazarı haline geldiğini söyledi. 
Şen, 2003'te icra edilen fuara 31 ülkeden 296 firmanın katıldığını, bu yılki fuarda yabancı ülke sayısının yüzde 60'lık artış ile 50'ye, firma sayısının yüzde 45'lik artışla 431'e yükseldiğini bildirdi. Fuar etkinlikleri çerçevesinde 9 savunma bakanı, 3 Genelkurmay Başkanı ve 52 ülkeden 282 üst düzey heyet üyesinin katılımının sağlandığını kaydeden Şen, ziyaretçi sayısının da 100 bin civarında olmasının beklendiğini ifade etti. 

İran da katıldı 
Türkiye ile askeri alanda işbirliği arzusundaki İran da, IDEF'e, Ankara'ya ilk kez üst düzey bir savunma bakanlığı heyeti yollayarak katıldı. 
Tahran yönetiminin PKK'yla mücadeledeki samimi çabalarına karşılık İran Savunma Bakan Yardımcısı Mecid Hedayet başkanlığındaki heyetin fuar için Ankara'ya çağrıldığı öğrenildi. 

Yunanlı misafir 
Akşam Sheraton Oteli'nde verilen resepsiyona Genelkurmay Başkanı Orgeneral Hilmi Özkök ile Kara Kuvvetleri Komutanı Orgeneral Yaşar Büyükanıt da katıldı. Resepsiyonda, Yunanistan'ın Silahlanmadan Sorumlu Komutanı Tümgeneral Kysderis de yer aldı. 

'Emekli olmadan resim çektireyim' 

Genelkurmay Başkanı Orgeneral Hilmi Özkök fuarda standları gezerken, Kara Kuvvetleri Komutanlığı 1 No'lu Dikimevi'nin geliştirdiği, test aşamasındaki yeni kamuflaj kıyafeti hakkında da bilgi aldı. TÜBİTAK'ın Türkiye'nin coğrafi şartlarına uygunluğunu incelediği kıyafetle ilgili Özkök, Kara Kuvvetleri Komutanı Orgeneral Yaşar Büyükanıt'a, "Emekli olmadan bir tane verirseniz resim çektireyim" dedi. Zamanının büyük kısmını TSK standları ile yerli kuruluşlara ayıran Özkök, ASELSAN'ın atış kontrol sistemini yaptığı 'Fırtına' obüsünü incelerken de, "Türkiye ne kadar övünse azdır. Türk savunma sanayii çok büyük bir aşama sergilemiştir" dedi. 

'Eurofighter' bugün kanat gösterecek 


Fuarın bugünkü bölümünde, 2 Eurofighter savaş uçağı gösteri uçuşu yapacak. Eurofighter, İngiltere, Almanya, İspanya ve İtalya ortaklığında üretiliyor. İtalyan Savunma Sanayii Müsteşarı, uçaklardan birisinde bizzat yer alarak Türkiye'ye geldi. Üretici firmalar, uçağı Türkiye'ye satmak istiyor. 


</TEXT>
</DOC>
