<DOC>
<DOCNO> 380595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonsiy02.html </URL>
<DATE> 2005/09/22/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Ağar Dostlarımızın yüzde 90'ı PKK'yı destekledi 
</HEADLINE>
<TEXT>

     Emniyet Genel Müdürlüğü ve İçişleri Bakanlığı gibi kritik görevlerde bulunan DYP Genel Başkanı Mehmet Ağar’dan, PKK’ya yabancı ülke desteği konusunda şok bir açıklama geldi. 
     Ağar, katıldığı bir programda artan teröre ilişkin değerlendirmelerde bulundu. 
     Teröre karşı mücadelede şartların 1990’lı yıllara mukayese edilemeyecek oranda olduğunu kaydeden Ağar, "Dış konjonktür her zaman önemli Türkiye için. Ama önemli olan bu dış konjonktüre karşı kendi güçlü iradesini kendi bakış açısını kabul ettirebilen bir iradeye ihtiyacı var Türkiye’nin" dedi. 
     "O zamanki dönemde dış destek bugünkünün mislilerce fazlasıydı" diyen Ağar, şöyle devam etti 
     "Bugün ben isim vermeyeceğim. Dostane münasebetlerde olduğumuz ülkelerin aşağı yukarı yüzde 90’ının gizli servisleri olduğu gibi örgütü destekliyordu. 
     Her planda, her anlamda. Maddi, lojistik, fikri planda, siyasi planda, görünür görünmez desteklerin hepsi vardı." Ağar, buna rağmen teröre karşı güçlü bir toplumsal iradenin önünde lokomotif görevi yapan hükümet iradesi bulunduğuna dikkat çekti. 
     
</TEXT>
</DOC>
