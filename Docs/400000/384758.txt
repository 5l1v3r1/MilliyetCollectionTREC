<DOC>
<DOCNO> 384758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun43.html </URL>
<DATE> 2005/10/07/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Çölde kaderlerine terk edilmiş 500 Afrikalı bulundu 
</HEADLINE>
<TEXT>

     Sınır Tanımayan Doktorlar örgütü, Fas'ın güneyindeki bir çölde, Fas topraklarında bulunan ve İspanya'ya bağlı olan Ceuta ve Melilla kasabalarından çıkarıldıktan sonra kaderlerine terkedilmiş 500'den fazla Afrikalı bulduklarını bildirdi. 
     Örgütün bildirisinde, Sınır Tanımayan Doktorlar'a bağlı bir grubun dün akşam Fas'ın güneyinde bir çölde kaderlerine terk edilmiş 500'den fazla Afrikalı göçmen bulduğu belirtildi. 
     50'den fazla yaralının tedavi edildiği ve 6 kişininse hastaneye kaldırıldığı kaydedilen bildiride, ''Göçmenlerin anlattıklarına göre, Ceuta ve Melilla'dan çıkarıldıktan sonra, Fas polisi bu kişileri otobüs ve kamyonlarla buraya getirip bıraktı'' denildi. 
     Kaçaklar arasında kadın ve çocukların da bulunduğu belirtildi. 
     Melilla ve Ceuta'daki sınırlardan İspanya'ya geçmeyi deneyenlerin sayısı ağustos ayından bu yana 4 bin 520 olarak açıklanırken, resmi bilgilere göre, bunlardan 1020 kadarının İspanya'ya girmeyi başardığı kaydedildi. 
     Bu arada, İspanya Dışişleri Bakanı Miguel Angel Moratinos'un, ''birçok noktadaki işbirliğini ele almak için'' pazartesi günü Fas'a gideceği bildirildi. 
     
</TEXT>
</DOC>
