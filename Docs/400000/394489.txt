<DOC>
<DOCNO> 394489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/yazar/sazak.html </URL>
<DATE> 2005/11/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İslamı vuran terör 
</HEADLINE>
<TEXT>


El Kaide'nin son hedefi Ürdün'de patlayan bombalarda ölen 67 kişi arasında İslamiyetin doğuşunu anlatan 'Çağrı' filminin yönetmeni Mustafa Akad da bulunuyor. 
'İslami terör' giderek kendi evlatlarını, entelektüel birikimini yok ediyor. 
Irak direnişinin ardındaki adam olarak gösterilen Ebu Musab el Zerkavi, Ürdünlü. 
Zerkavi, bu kez kendi ülkesini vurdu. Ürdün'ün başkenti Amman'da üç büyük oteli hedef alan saldırılarda masum insanlar, ABD'nin Irak'ı işgaline eleştirel bakan aydınlar öldü. Düğün nedeniyle kızıyla birlikte otelde olan Mustafa Akad da terörün kurbanı oldu. 
El Kaide tarafından yapılan açıklamada, "Otellerin, Irak ve Arap körfezindaki haçlı varlığı ile Filistin'deki Yahudi varlığını destekleyenlerle dolu bulunduğuna emin olunduktan sonra vurulduğu" ifade edilmiş. 
Ürdün'ün böyle bir saldırıya uğramasında El Kaide'nin öne sürdüğü gerekçe, bu ülkenin Birinci Körfez Savaşı'ndan bu yana on beş yıldır izlediği politika dikkate alındığında inandırıcı gözükmüyor. 
1990'da Saddam Hüseyin, Kuveyt'i işgal ettiğinde Ürdün Kralı Hüseyin 'aktif tarafsızlık' politikası izlemişti. Ürdün'de nüfusun çoğunluğunu Filistinliler oluşturduğu için, Kral Hüseyin ABD'ye mesafeli yaklaşmış, halkın Saddam'a olan sempatisi nedeniyle, işgale karşı açık tavır almamıştı. 
Bush yönetimi de Ürdün'ün özel konumu nedeniyle Irak'a karşı uygulanan ambargonun Amman üzerinden kırılmasına göz yummuştu. Savaş bölgesinden kaçan mültecilere de sınırını açmıştı Ürdün. 
Amman-Bağdat yolunda çadırkentler kurulmuştu. O mülteci çadırlarında Zerkavi ve bugünkü Irak direnişçilerinden kalan olmuş mudur bilinmez ama on binlerce Filistinlinin o sayede aç ve açıkta kalmaktan korunduğuna tanığız. 
İkinci savaşta, ABD'nin Irak'ı işgal ettiği 2003 yılı öncesi ve sonrasında da Ürdün'ün Bush yönetimini kollayan özel bir tutumu olmadı. 
Sınır tanımayan 'İslami terör' gözüne nereyi kestirirse vuruyor. 
Irak'ta patlayan bombaların çoğunun hedefi siviller. Çocuklar, kadınlar ölüyor. 
Siyasi suikastlar Lübnan'dan sonra Ürdün'ü de tehdit ediyor. Suriye ise topun ağzında. 
ABD'nin Irak'ı işgali en büyük zararı 'İslamcı hareketlerin tehdidi' altındaki, Edward Said'in tanımıyla 'laik ve kültürel muhalefete' verdi. Yazarlar, sanatçılar, entelektüeller, 'çoğu sessizliğe ve sürgüne itilmiş azınlığı oluştursalar' da seslerini duyuruyorlardı. 
El Kaide artık onları da vuruyor. 
İslami terör evlatlarını yok ediyor. 



</TEXT>
</DOC>
