<DOC>
<DOCNO> 396869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/ekonomi/eko01.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Verginin dörtte biri kaçırılıyor 
</HEADLINE>
<TEXT>


Hesap uzmanları ve müfettişlerin yaptığı 835 vergi incelemesinde, 5.1 katrilyon liralık gelir beyan edilirken 1.3 katrilyon liralık gelirin gizlendiğini belirledi. En fazla kaçak şirketlerde 

EKONOMİ SERVİSİ 

Maliye Bakanlığı'nın yılın ilk 6 ayında gerçekleştirdiği vergi denetimlerinde, kaçak oranı, yüzde 26.22 olarak belirlendi. 
Maliye Bakanlığı Hesap Uzmanları Kurulu ile Teftiş Kurulu Başkanlığı'nın verilerine göre, Ocak - Haziran döneminde hesap uzmanları 823, müfettişler ise 12 vergi incelemesinde bulundu. 
Hesap uzmanlarının denetimlerinde mükelleflerin devlete 5 katrilyon 166 trilyon lira gelir beyan ettiği ve bu tutar üzerinden kendilerine vergi tahakkuk ettirildiği saptandı. 
İncelemeye alınan mükelleflerin, 1 katrilyon 354 trilyon lirayı ise devletten gizleyerek, trilyonlarca lira vergi kaçırdığı anlaşıldı. 
Hesap uzmanlarının denetimlerinde kaçırılan gelirin beyan edilen gelire oranı yüzde 26.2 olarak hesaplandı. 
Hesap uzmanlarının denetimleri, ülkemizde en fazla şirketlerin vergi kaçırdığını ortaya koydu. Buna göre, ilk 6 ayda incelemeye alınan 250 şirketin devlete 3 katrilyon 314.8 trilyon lira kazanç bildirdiği, 1 katrilyon 4.7 trilyon lirayı ise devletten gizlediği tespit edildi. 
Bu şekilde kurumlar vergisindeki kaçak oranı yüzde 30.3 olarak gerçekleşti. Oransal bazda en fazla kaçak ise damga vergisi ile banka ve sigorta işlemlerinde görüldü. 

1.3 katrilyon lira kaçırıldı 
33 mükellefin incelendiği damga vergisinde, devlete beyan edilen gelir 25.3 trilyon lira, kaçırılan gelir ise 128.2 trilyon lira oldu. 
Bu şekilde hesap uzmanları ve müfettişlerin gerçekleştirdiği toplam 835 vergi incelemesinde, beyan edilen gelir 5 katrilyon 166 trilyon 419 milyar lira, kaçırılan gelir de 1 katrilyon 354 trilyon 751 milyar lira olarak gerçekleşti. 
İncelemeye alınan mükellef başına ortalama 1 trilyon 622 milyar liralık kazancın devletten gizlendiği ve bu yolla vergi kaçağına yol açıldığı anlaşıldı. 



Beyanın 5 katı kaçak bulundu Söz konusu dönemde müfettişlerin incelediği 12 mükellefin beyan ettiği gelir 120.4 milyar lira, kaçırdığı gelir de 659.2 milyar lira oldu. Teftiş Kurulu'nun bu incelemelerinde yüzde 547'lik bir vergi kaçağı oranına ulaşıldı. İlk 6 ayda gelir, geçici gelir, kurumlar ve katma değer vergisi mükelleflerine yönelik denetim yapan müfettişler, geçici gelir vergisi incelemelerinde yüzde 425.5, gelir vergisinde yüzde 2.477, katma değer vergisinde de yüzde 23.1'lik kaçak buldu. 


</TEXT>
</DOC>
