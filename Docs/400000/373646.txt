<DOC>
<DOCNO> 373646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/guncel/axgun02.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zerkavi'den terör talimatı 
</HEADLINE>
<TEXT>


TIME dergisinin haberine göre, El Kaide'nin Irak sorumlusu Zerkavi, Türkiye ve İran'daki 'uyuyan' hücrelerin harekete geçmesini istedi. Hedefin Avustralya olduğu iddia edildi 

DIŞ HABERLER SERVİSİ 

Avrupa'da büyük bir saldırı için hazırlık yapan El Kaide'nin Irak kolundan sorumlu Ürdünlü terörist Ebu Musab El Zerkavi'nin, Türkiye ve İran'daki uyuyan hücrelerin harekete geçmesini istediği iddia edildi. 
TIME Dergisi'nin haberine göre, Avrupa haber alma teşkilatlarının raporlarında, Zerkavi'nin Türkiye ve İran'daki uyuyan hücrelerin harekte geçmeleri yolundaki talimatı, El Kaide'nin bir lideriyle haberleşirken elde edildi. Ancak haberin kesin kaynağı belirtilmedi. Dergi ayrıca, bu hücrelerin, şimdiye kadar El Kaide'yle bağı olmayan Avrupa'daki "cihadist" gruplarla temas halinde olabileceğini bildirdi. 
Bu bilgilerin bir bölümünün mayıs ayında Pakistan'da yakalanan ve ABD tarafından sorgulanan El Kaide'nin önde gelen ismi Ebu Faraj El Libbi'nin verdiği bilgilere dayandığını kaydeden Avrupalı uzmanlar, Zerkavi'nin Libbi'ye yazdığı mektupta, Ürdün, Türkiye, Suriye veya Lübnan'da El Kaide kampları kurmasını istediğini ifade ettiler. 

137 bin kişilik liste 
Güney Kore istihbarat yetkilileri de, Amerika ve İngiltere'nin ardından terörist grupların hedeflerinin Avustralya olduğunu ifade ettiler. Bu iddiaların Avustralya istihbarat teşkilatı ASIO tarafından da doğrulandığını söyleyen yetkililer, ellerinde 137 bin kişinin yer aldığı bir terörist listesinin bulunduğunu bu isimlerin Avustralya göçmen bürosunca da bilindiğini kaydetti. Avustralya'nın ardından hedef ülke olarak Japonya ve Filipinler'in geldiği belirtildi. 

Ulusal kimlik kartı önlemi 
Halen Avustralya'da vizesi bitmiş ve suç işlemeye yatkın 370 bin kişinin olduğu bilgisi verilirken, temmuzda Londra'da gerçekleştirilen terör saldırılarının ardından Avustralya'nın birtakım yeni önlemler almaya yöneldiği ve bunlardan en önemlisinin, federal hükümet tarafından da destek gören, 'ulusal kimlik kartlarının devreye sokulması' olduğu kaydedildi. Bununla birlikte gözaltı sürelerinin uzatılması ve yeni ek yetki kanunlarının meclisin gündeminde olduğu vurgulandı. 




</TEXT>
</DOC>
