<DOC>
<DOCNO> 385200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/spor/spo03.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sözlerim doğruydu' 
</HEADLINE>
<TEXT>


İkinci Başkan Ergun Gürsoy'un, "Fenerbahçe bizi her alanda geçti" açıklaması Galatasaray camiasında tepki gördü. Ancak Gürsoy, "Bu laflarda yanlış ya da yalan bir şey mi var. Bende yalan dolan yok" dedi 

HALİL ÖZER 


Galatasaray Kulübü İkinci Başkanı Ergun Gürsoy'un bir internet sitesinde yaptığı açıklamalar Sarı - Kırmızılı camiada büyük tepki gördü. 
Başkan Özhan Canaydın'ın da bu açıklamalara çok kızdığı belirtilirken, Gürsoy söylediklerinin arkasında durdu ve "Bu sözlerde yanlış ya da yalan bir şey mi var" diye konuştu. 
Ergun Gürsoy konuşmasına tek boyutlu bakılmaması gerektiğini belirtirken, "Kulübün tekrar eski günlerine dönmesi için moral, huzur ve sabrın hep birlikte olması gerekir. Biz de boş durmuyoruz" ifadelerini kullandı. 
Gürsoy bu yönetime mutlaka fırsat verilmesi gerektiğinin altını çizerken, "Aceleci olmamalıyız. Söylediklerimde yanlış bir şey yok. Ne kadar güçlü olursanız olun biri gelip sizi geçiyor. Benim nasıl bir insan olduğumu herkes biliyor. Bende yalan dolan yok. Bizlere fırsat verilmesi gerekiyor. Stat işimiz zaten kendiliğinden çözülüyor. Florya'yı devredeceğiz. Maddi sorunlarımızı hallediyoruz. Yani kendi yağımızla kavrulacağız. Ama dediğim gibi destek çok önemli. Huzur olursa onları yine geçeriz. Yeni seçimde görev almayacağım. Hem bu kadar uğraşacağız, çalışacağız, sonra da tepki göreceğiz. Yeniden görev alacak kadar enayi değilim" dedi. 

TEPKİLER 

Faruk Süren 
Bu onun şahsi görüşü. Sayın Ergun Gürsoy'un bulunduğu yönetim şampiyon bir takım aldı. Ayrıca 13 milyon dolar gibi banka borcu vardı. Aradan dört sene geçti. Sportif başarıda hiçbir şey yok. Banka borçları, faizler hariç 66 milyon dolara ulaştı. Ben Ergun Gürsoy'un bu sözlerini içtenlikle söylenmiş bir öz eleştiri olarak görüyorum. Bunu suç olarak görmüyorum. Gerçeği en güzel şekilde ortaya koydu. 

Hayri Kozak 
Söyleyecek kelime bulamıyorum. Ne diyeyim. Hangi amaca hizmet eder, neden ihtiyaç duymuştur. Anlaması mümkün olmayan bir açıklama. Galatasaray hiçbir kulüpten geri değildir. Pozisyonlar hep değişebilir. O büyüklüğü göstermez. Olaya bütünlüğü ile bakacaksın. Problemler her iki tarafta da vardır. Eldeki değerlere baksınlar, hangi tarafın büyük olduğuna karar versinler. Başta Ergun Gürsoy olmak üzere bu sözleri söylemek hiç kimsenin haddi değildir. Bunu söyleyecek kişi iki kulübün de bünyesini hiç bilmiyor demektir. 

Ali Dürüst 
Bu sözler bir Galatasaraylıya yakışmıyor. Biz UEFA Kupası'nı, Süper Kupa'yı almış bir ekibiz. Nasıl olur da Fenerbahçe'den geri kalırız. Sadece kendi belirlediğimiz hedeflerin gerisinde kaldık. Hepsi bu. Fenerbahçe 10 yıl önce çayırda antrenman yapıyordu. O zaman gelip Florya'ya baktılar, sonra da Samandıra'yı yaptılar. Büyük takımlar arasında elbette rekabet olacak. Enkaz edebiyatını anlamakta güçlük çekiyorum. Oysa bu enkaz dönemi şu anki başkanın dönemidir. Yönetimler böyle bir söylemde bulunamaz. Onlar çare bulmak zorundadır. O zaman neden geride kaldın diye sorarlar. 

'Bizi örnek alsınlar' 

Fenerbahçe İkinci Başkanı Nihat Özdemir, Ergun Gürsoy'un sözlerini olumlu karşıladıklarını ve kendisine teşekkür ettiklerini söyledi. Özdemir, "Biz futbolda, diğer spor dallarında, tesisleşmede ve hemen hemen her alanda iyi işler yaptık. Rakiplerimizin bu iyi işleri görüp takdir etmeleri son derece hoş bir durum. Ancak önemli rakiplerimiz bizim modelimizi örnek almalı. Bizim gibi çalışmalı. Bizim gibi davranmalı. Yaptıklarımız takdir edilmeli ki, daha ileriye gidelim" dedi. 

Aslan dinleniyor 

Galatasaray'da sarı-kırmızılı futbolcular, uzun bir aranın ardından ilk kez izin yapma fırsatı buldu. Milli maçlar için verilen araya rağmen oyuncularını dinlendirmeyen Teknik Direktör Gerets, yarın akşam 21.00'e kadar oyuncularına izin verirken, kendisi de ülkesinin yolunu tuttu. Oyuncuların büyük bir bölümü, İstanbul'a yakın sayfiye yerlerine kaçtı. 


</TEXT>
</DOC>
