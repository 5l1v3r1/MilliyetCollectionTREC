<DOC>
<DOCNO> 366620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/yazar/bila.html </URL>
<DATE> 2005/08/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
AB'den yükselen yeni koşul sesleri 
</HEADLINE>
<TEXT>


Türkiye, Gümrük Birliği'ni Güney Kıbrıs'ı da kapsayacak şekilde yaygınlaştıran ek protokolü imzaladı. Bu, Avrupa Birliği'nin AB müzakerelere başlamak için öne sürdüğü son koşuldu. Ankara bu koşulu da yerine getirdi. 
Türkiye açısından 3 Ekim'de müzakerelere başlamak için bir engel kalmadı. 
Ancak Ankara'nın attığı imzanın daha mürekkebi kurumadan AB'den yeni koşul sesleri yükselmeye başladı. Ankara'nın imzayı atarken Güney Kıbrıs'ı tanımadığını deklare etmesi şimdiden soruna dönüştürülmüş görünüyor. 
17 Aralık'ta Türkiye'ye tarih vermek için ek protokolü imzalamak dışında başka koşul getirmeyen AB'den çıkan bu çatlak sesler, Türkiye'nin önüne yeni bir koşul olarak gelebilir mi 
AB'nin Kıbrıs konusunda bugüne kadar izlediği politikaya bakılırsa bu olasılık dışı değil. 
AB'nin Genişlemeden Sorumlu Komiseri Olli Rehn, Türkiye ile müzakerenin başlaması için bir engel kalmadığını açıklamasına karşın, Fransa ve Avusturya'dan farklı sesler yükseldi. Fransa Başbakanı Villepin, Türkiye'nin Güney Kıbrıs'ı tanımadan müzakerelerin başlamayacağını belirtti. Avusturya Başbakan Yardımcısı Gorbach da Türkiye'nin Güney Kıbrıs'ı tanımadan AB'ye üye olamayacağını söyledi. Fransa ve Almanya başta olmak üzere Türkiye karşıtlığının giderek yayıldığı Avrupa kamuoyunda bu seslerin destek bulacağı kuşkusuz. 
Türkiye şimdi de 3 Ekim öncesi, müzakereye oturmak için "Güney Kıbrıs'ı resmen tanıma" koşuluyla karşılaşırsa ne olacak 

Sorumlu AB'dir 
Türkiye, müzakere tarihi alıncaya kadar AB'den gelen talepleri kabul etti, koşulları yerine getirdi. AB'nin sözüne uluslararası hukuk ve geleneklere güvenerek adımlar attı. Ancak, AB verdiği sözlerin hiçbirini yerine getirmediği gibi, her aşamada Ankara'nın önüne yeni bir koşul koydu. Ek protokolün imzalanmasına karşın bugünlerde "Ek protokolü imzalamak yetmez, Güney Kıbrıs'ı resmen tanımak zorundasınız" koşulu dillendiriliyor. 
Kıbrıs'ın AB içinde bir sorun haline gelmesinin sorumlusu kuşku yok ki yine AB'dir. 
AB "hata"yı başından yaptı. Zürich ve Londra anlaşmalarını hiçe saydı. Kıbrıs sorunu çözüme kavuşmadan Güney Kıbrıs'ı AB üyeliğine aldı. Bunu yaparken, Güney Kıbrıs'ın Annan Planı'na "hayır", KKTC'nin ise "evet" demiş olmasını da dikkate almadı. Türk tarafını "evet" demiş olmasına karşın cezalandırdı, Rum tarafını ise hak etmediği biçimde ödüllendirdi. Şimdi Rum yönetimi, AB üyesi olarak bu konudaki en önemli sorun kaynağı haline gelmiş durumda. 
AB, yarattığı bu sorunu yine Türk tarafına dayatma yaparak aşmaya çalışıyor. 
Oysa, kurum olarak AB ve tek tek Avrupa ülkeleri, sözüne güvenilir olmak zorundalar. AB, tek koşul bu dedikten sonra şimdi "tanıma koşulu"nu gündeme getirirse artık sözüne güvenilmez bir kurum haline gelir. 
Şu soru da gündeme gelecektir Acaba AB'nin Güney Kıbrıs'ı "hayır" tavrına karşın AB'ye alması bir "hata" mıydı, yoksa bir "tercih" mi Bugüne kadarki tutumu bunun hatadan çok bir tercih olduğunu düşündürüyor. 

AB'nin sözleri 
Oysa AB'nin, Türk tarafına yeni koşullar öne sürmek yerine verdiği sözleri tutması gerekiyor. Örneğin, KKTC'ye uygulanan ambargonun kaldırılması, vaat ettiği mali yardımın yapılması ve Rum tarafına baskı uygulanması gibi. Ancak, AB'den bu yönde bir kıpırtı yok. Olmadığı gibi yeni koşul üretme gayretleri var. Bu ilişki böyle bir güvensizlik ortamında nasıl yürüyecek ve nereye varacak 
Türkiye bir kez daha "aldatılmış" konuma düşürülmeden, AB, müzakereye başlama dahil, verdiği sözleri tutmalıdır. 
Türkiye haklı ve alacaklı konumdadır. Bu konumun gereğini yapmalı, yeni koşul kabul etmemelidir. 



</TEXT>
</DOC>
