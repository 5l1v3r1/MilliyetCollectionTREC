<DOC>
<DOCNO> 355566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/spo12.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun'da Celil krizi 
</HEADLINE>
<TEXT>



Samsunspor'da Başkan İsmail Uyanık'ın istifa etmesiyle başlayan kriz, Tunuslu futbolcu Kais ve Bulgar golcü İvanov'un alacaklarını bahane göstererek geri dönmek istememeleri yönetimi zor durumda bıraktı. 
Son olarak tecrübeli futbolcu Celil'in de yerel televizyon ve gazetelere demeç vererek, "Başkan giderse ben de giderim" açıklamaları Kırmızı - Beyazlı yönetimi sıkıntıya soktu. Yönetim kurulu yeni sezon hazırlıkları öncesinde takımı toplamakta zorluk yaşarken, krizin çözülmesi için yeni formül arayışları başladı. Başkan İsmail Uyanık'ın istifa etmesine rağmen, yönetim kurulunun görevine devam etmesi Samsun kamuoyunda tepkiyle karşılandı. Yöneticilerin istifa etmemesinin altında ise banka kredilerine atılan imzaların yattığı belirtildi. 
Futbolcu alacaklarına karşılık bankadan kredi çeken yöneticilerin yeni gelecek olan yönetimin bu parayı ödememesinden çekindikleri için görevi bırakmadıkları öğrenildi. 13 Temmuz'da yapılacak olan olağanüstü kongrede Galip Öztürk'ün aday olmaması durumunda mevcut yönetimden 2'nci başkan Refik Moral, Asbaşkan Ercan İnce ve Basın Sözcüsü Mazhar Başoğlu'nun bir liste hazırlayacağı ileri sürüldü. 


</TEXT>
</DOC>
