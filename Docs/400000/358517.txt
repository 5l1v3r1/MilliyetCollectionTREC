<DOC>
<DOCNO> 358517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/siyaset/axsiy02.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
10 turda seçilemedi 
</HEADLINE>
<TEXT>


Bumin'in Anayasa Mahkemesi Başkanlığı'ndan emekli olması üzerine yapılan başkanlık seçiminden sonuç alınamadı. Seçim turlarına yarın devam edilecek 

GÖKÇER TAHİNCİOĞLU Ankara 


Yaş haddinden emekliye ayrılan Başkan Mustafa Bumin'in koltuğuna oturacak ismi belirlemek için Anayasa Mahkemesi'nde dün yapılan seçimden sonuç çıkmadı. 10 tur sonunda, 5 adaydan hiçbiri, diğer 6 üyeden 5'inin oyunu alamadı. Gerekli 6 oya ulaşamayan adayların hiçbiri çekilmeyince, Anayasa Mahkemesi seçimi de 33 yıl sonra kilitlendi. Seçim turlarına yarın devam edilmesi kararlaştırıldı. 

8'de 5'i aday 
Başta laiklik olmak üzere, rejimin temel nitelikleri konusunda hayati ölçüt ve yorumlar içeren kararlar alan, siyasi partilerin harcamalarını ve eylemlerini denetleyen, Yüce Divan sıfatıyla yönetenleri yargılayan Anayasa Mahkemesi üyeleri, yeni başkanlarını belirlemek için dün oy kullandı. 
Yüksek Mahkeme'de 10.00'da başlayan seçimde, Başkan Vekili Haşim Kılıç, üyeler Sacit Adalı, Fulya Kantarcıoğlu, Tülay Tuğcu, Ahmet Akyalçın, Mehmet Erten, Necmi Özler, Serdar Özgüldür asıl üye sıfatıyla sandık başına gitti. Kıdemli yedek üyeler Cafer Şat, Mustafa Yıldırım ve Ali Güzel de oy kullandı. 
Kılıç, Kantarcıoğlu, Tuğcu, Erten ve Akyalçın, seçim öncesinde diğer üyelere adaylıklarını bildirdi. Başkanlığa seçilme hakkı bulunan 8 asıl üyeden 5'i aday oldu. 
Başkanlık seçiminin 33 yıl sonra ilk kez, ilk gün turları sonunda bitirilemediği öğrenildi. Seçimin kilitlendiği 1972-1973 döneminde, başkanlığa 1.5 yıl Lütfi Özerbaş'ın vek let ettiği bildirildi. 
Kulislerde, Kılıç, Akyalçın ve Tuğcu'nun adaylıklarını son ana kadar sürdüreceği iddia edildi. 
Bir üye, ilk turlarda Kantarcıoğlu'na 4 oy çıktığını söyledi. 


</TEXT>
</DOC>
