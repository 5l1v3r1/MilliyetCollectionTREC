<DOC>
<DOCNO> 354411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy10.html </URL>
<DATE> 2005/06/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
100 okul müdüründen 3'ü din öğretmeni 
</HEADLINE>
<TEXT>

     Milli Eğitim Bakanı Hüseyin Çelik, okullarda branşlar itibarıyla görev yapan 562 bin 149 öğretmenden 9 bin 741’inin Din Kültürü ve Ahlak Bilgisi öğretmeni olduğunu bildirdi. Çelik, Türkiye genelinde 48 bin 590 eğitim kurumu yöneticisinin yüzde 3 oranındaki 1461’inin din öğretmeni olduğunu açıkladı. 
     Bakan Çelik, CHP Denizli Milletvekili Mustafa Gazalcı’nın soru önergesine verdiği yanıtta, Türkiye’deki Din Kültürü ve Ahlak Bilgisi öğretmenlerinin eğitim sistemi içindeki payını açıkladı. 
     Çelik, okul ve kurumlardaki alanların kiminde belirlenen öğretmen ihtiyacının Maliye Bakanlığı tarafından her yıl Milli Eğitim Bakanlığı’na verilen kadro sınırlılığında giderilmeye çalışıldığını belirtti. Kaynak yetersizliği nedeniyle ihtiyaç duyulan sınıf öğretmenliği, İngilizce ve bilgisayar alanında ihtiyacın karşılanması amacıyla kısmi zamanlı sözleşmeli personel çalıştırıldığını ve ihtiyacın giderilmesi için çalışmaların sürdürüldüğünü bildirdi. 
     
     9 BİN 741 DİN ÖĞRETMENİ VAR 
     Hüseyin Çelik, Türkiye’deki eğitim kurumlarında görev yapan 562 bin 149 öğretmenden 9 bin 741’ini Din Kültürü ve Ahlak Bilgisi öğretmeni olduğunu bildirdi. Buna göre tüm öğretmenlerin yüzde 1.7’sinin din öğretmeni olduğu belirlendi. Çelik, Türkiye genelinde 48 bin 590 müdür, müdür başyardımcısı ve müdür yardımcısı olan eğitim kurumu yöneticisinin 1461’inin ise din öğretmeninden oluştuğunu açıkladı. 
     Başka bir ifadeyle eğitim kurumlarında yönetici olan din öğretmenlerinin toplam yöneticiler içindeki payının yüzde 3, toplam öğretmenler içindeki payının ise binde 3 olması anlamına geliyor. Buna göre, eğitim sistemindeki her 100 müdür veya müdür yardımcısından 3’ünün din öğretmeni 
     olduğu ortaya çıkıyor. 
     
     EMEKLİ İMAM DERSTE 
     Bakan Çelik, önergeye verdiği yanıtta ayrıca, Denizli’nin Acıpayam ilçesindeki Alaattin ve Yazır ilköğretim okullarında Din Kültürü ve Ahlak Bilgisi derslerine giren öğretmenlerin tayinlerinin çıkması nedeniyle boş geçen derslere girmek üzere görevlendirilen İsmail Özgent’in emekli imam olduğunu belirtti. Çelik, Özgent’in Denizli Eğitim Enstitüsü mezunu olması nedeniyle görevlendirildiğini kaydetti. 
     Çelik, aynı ilçedeki ticaret meslek lisesi ile kız meslek lisesinin iki müdür yardımcılığına atananların ilahiyat fakültesi mezunları olduğunu ve kapalı spor salonu sorumlusu olarak Acıpayam İmam Hatip Lisesi öğretmeni Ramazan Öztaş’ın görevlendirildiğini belirtti. 
     
     "AYRIMCI OLMAYIN" 
     Hüseyin Çelik, önergeye verdiği yanıtta "ayrımcılık" uyarısında da bulundu. Çelik, "Bütün yükseköğretim kurumlarımız yürürlükteki yasalara uygun olarak kurulan ve faaliyet gösteren kurumlar olup, bunlar ve kamuda görevli mezunları ile ilgili olarak ayrımcı bir yaklaşım sergilenmesinin yasalara saygı ile bağdaşmadığı düşünülmektedir" dedi. 
     
</TEXT>
</DOC>
