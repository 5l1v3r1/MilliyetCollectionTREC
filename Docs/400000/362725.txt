<DOC>
<DOCNO> 362725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko19.html </URL>
<DATE> 2005/07/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Akbank'tan Erdemir ve İsdemir'e kredi... 
</HEADLINE>
<TEXT>

     Akbank, Erdemir ve bağlı kuruluşu İsdemir'e toplam 200 milyon dolar tutarında kredi kullandırdı. 
     Akbank'tan yapılan açıklamaya göre, Erdemir ve İsdemir için 100'er milyon dolar tutarında sağlanan kredi, bu kuruluşların yatırımlarının finansmanında değerlendirilecek. 
     Kredinin vadesi, 2 yılı geri ödemesiz olmak üzere toplam 9 yıl olarak belirlendi. 
     Akbank Genel Müdürlüğü'nde gerçekleştirilen imza törenine, Erdemir Yönetim Kurulu Başkanı Recai Berber, Erdemir Genel Müdürü A. Kerim Dervişoğlu, İsdemir Genel Müdürü Atamer Giyici ile Akbank Genel Müdürü Zafer Kurtul, Akbank Kurumsal Bankacılıktan Sorumlu Genel Müdür Yardımcısı Ziya Akkurt katıldı. 
     Erdemir Yönetim Kurulu Başkanı Recai Berber, törende yaptığı konuşmada, Erdemir Grubu olarak Akbank'tan temin ettikleri bu kredi sayesinde, başlatmış oldukları ve hızla devam eden modernizasyon ve dönüşüm yatırımlarında yeni bir aşamaya geleceklerini kaydetti. 
     Berber, ''Erdemir, bu yatırımlar sayesinde, Türk sanayiinin gelişmesinde ihtiyaç duyulan ara mamulün yassı ürün temini konusunda dışa bağımlılıktan kurtulunması ve dış ticaret dengesinin iyileştirilmesi yönünde önemli bir katkı sağlamış olacaktır'' dedi. 
     Erdemir Grubu olarak, Ereğli Demir Çelik Fabrikaları bünyesinde başlatılan modernizasyon ve kapasite artırma yatırımlarına, İskenderun Demir Çelik Fabrikaları bünyesinde başlatılan modernizasyon ve yassı çeliğe dönüşüm yatırımlarına devam edeceklerini belirten Berber, Erdemir'in dünyanın öncü demir-çelik şirketleri arasında yer aldığını ifade etti. 
     Berber, kredinin, Erdemir'de levha haddehanesi, 2. sıcak haddehane modernizasyonu ve 2. asit rejenerasyon tesislerinin finansmanında, İsdemir tarafında ise konvansiyonel sıcak haddehane kurulmasında kullanılacağını bildirdi. 
     Akbank Genel Müdürü Zafer Kurtul ise Türkiye ekonomisinin can damarı olan Erdemir Grubu'na kredi vermekten gurur duyduklarını belirterek, ''Akbank olarak uzun vadeli yatırım kredileri ile sanayi şirketlerimizin yatırımlarını desteklemeye devam etmekteyiz'' dedi. 
     Ülke ekonomisine katkıda bulunan ve dünya şirketi olmayı misyon edinmiş Erdemir'e sağladıkları bu kredi ile Türkiye demir-çelik sektörünün gelişimine destek verdiklerini ifade eden Kurtul, yatırımların ekonomik değerinin yüksekliği, Erdemir ve İsdemir'in güçlü yapısı ve Akbank'ın bu yatırımlara olan inancı sonucu bu kredinin sağlandığını söyledi. 
     
</TEXT>
</DOC>
