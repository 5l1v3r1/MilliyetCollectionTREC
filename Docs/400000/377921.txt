<DOC>
<DOCNO> 377921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/guncel/gun02.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ders zili bu yıl da acı çaldı 
</HEADLINE>
<TEXT>


Türkiye 13.5 milyon öğrenci ve 575 bin öğretmeniyle 2005 - 2006 eğitim - öğretim yılına başladı. Ancak birçok ilde karşılaşılan manzaralar, eğitim ordusu için yine zorlu bir dönemin habercisi oldu 

DOĞAN HABER AJANSI 


Diyarbakır Mustafa Kemal İlköğretim Okulu'nda gecikmeli yapılan onarım nedeniyle eğitim ve öğretime başlanamadı. Ofis semtinde bulunan yaklaşık 2 bin öğrencinin kayıtlı olduğu okulun onarım ödeneğinin geç geldiği ve onarımın geçen hafta başlayabildiği kaydedildi. Onarımdan haberi olmayan ve sabah erken saatlerde çocuklarıyla okula gelen bazı veliler de geri dönmek zorunda kaldı. İzmir Henüz tadilatları tamamlanamayan okullar şantiye görünümüyle açıldı, ilk gün başta yeni açılan Anadolu liseleri olmak üzere öğretmensiz okullarda dersler boş geçti. Gümüşpala Anadolu Lisesi'nde de hizmetli ve güvenlik personeli yok. Birinci sınıfın da öğretmeni bulunmuyor. Narlıdere Oğuzhan İlköğretim Okulu'nda da hizmetli raporlu olduğu için temizliği veliler yaptı. Karaman Yem Sanayii İlköğretim Okulu'na sabah gelen öğrenciler, 20 gün önce başlayan ve halen süren inşaatla karşılaştı. Ders başı yapamayan çocuklar, dağıtılan kitaplarını alıp evlerine dönmek zorunda kaldı. Zonguldak Ereğli'de yeni mücavir alanına geçen Balı Mahallesi'nde harabe halde bulunan ve öğretmen ataması yapılmayan ilköğretim okulu, velileri kızdırdı. 13 yıl aradan sonra tekrar kullanılmak istenen ilköğretim okulunun virane hali tepki çekti. Suyu bulunmayan, sıraları olmayan ve pencereleri kırık - dökük haldeki okulda öğretmen de olmaması, öğrenci ve velileri çileden çıkardı. Rize Rize Belediye Başkanlığı'nın tüm öğrencilere top dağıtma kampanyasında izdiham yaşandı. 3 öğrenci baygınlık geçirdi, kalabalığın arasına giren bazı veliler de ezilme tehlikesi atlattı. Hatay Kurtuluş Lisesi'nin Necmi Asfuroğlu Anadolu Lisesi'ne dönüştürülmesiyle, burada eğitim gören 1200 öğrenciye, öğrenimlerine Fatih Sultan Mehmet ile Cemil Şükrü Çolakoğlu ilköğretim okullarında devam edecekleri bildirildi. Yeni okullarına gittiklerinde içeri alınmadıklarını iddia eden öğrenciler, Necmi Asfuroğlu Anadolu Lisesi'ne gelerek okulun bulunduğu caddeyi bir süre trafiğe kapattı. Öğrenciler, güvenlik güçlerinin gelmesiyle caddeyi trafiğe açtı. Bolu Yeni eğitim - öğretim yılı, Milli Eğitim Bakanlığı'nca ücretsiz dağıtılan ders kitaplarının bir bölümünün Ankara'dan gelmemesi nedeniyle buruk başladı. 

</TEXT>
</DOC>
