<DOC>
<DOCNO> 353008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo41.html </URL>
<DATE> 2005/06/17/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Toshack Nihat CSKA'dan daha büyük kulüplere layık... 
</HEADLINE>
<TEXT>

     
     Şenhan Bolelli 


     Tecrübeli Galli teknik adam John Toshack, Nihat Kahveci'nin CSKA Moskova'dan daha büyük kulüplerde oynayabilecek kapasitede bir futbolcu olduğunu söyledi. 
     Avrupa'nın birçok kulübünde çalışan, Nihat'ı Beşiktaş'tan Real Sociedad'a getiren isim olan Toschack, Diariovasco gazetesine verdiği demeçte, ''UEFA Kupası Şampiyonu olan CSKA Moskova'ya çok büyük saygı duysam da Nihat, Avrupa'da daha fazla büyük isim yapmış bir kulüpte oynayabilecek kapasitede bir futbolcu'' dedi. 
     San Sebastian'a her geldiğinde Nihat ile akşam yemeği yediklerini kaydeden Galli teknik adam, Türk futbolcuya her zaman, ''Eğer bir gün Real Madrid veya Barcelona sana teklif getirirse kabul etmekte hiç şüphe duyma'' öğüdünü verdiğini söyledi. Nihat'ın Real Sociedad'tan ayrılacak olmasının anlayışla karşılanması gerektiğini savunan Toschack, ''Real, Nihat'ı 5 milyon Avro'ya aldı ve şimdi 10 milyona satıyor gibi gözüküyor. Nihat, 3 yılda kulübe çok şey verdi. Sadece Ronaldo ondan daha fazla gol atmayı başardı. Ayrıca Nihat, sadece gol demek değil. Nihat'ın transferi Real için iyi. O, burada yapabileceğini en iyi şekilde yaptı, başka kulübe gitmesinden hiçkimse şikayetçi olamaz'' şeklinde konuştu. 
     Toshack, Nihat'la ilgilenen yeni kulüplerin ve rakamların gazetelerde yazmasının menajerlerin işi olduğunu, bundan hoşlanmadığını ifade etti. 25 yaşındaki Türk futbolcunun, CSKA Moskova'ya transferiyle ilgili sağlık testi raporlarının beklendiği, önümüzdeki günlerde transferin resmileşeceği belirtiliyor. 

     
</TEXT>
</DOC>
