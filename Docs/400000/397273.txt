<DOC>
<DOCNO> 397273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun40.html </URL>
<DATE> 2005/11/23/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Fransa'da her 4 günde bir kadın aile içi şiddet kurbanı... 
</HEADLINE>
<TEXT>

     Fransa'da yapılan bir araştırma, ülkede her 4 günde bir kadının aile içi şiddete kurban gittiğini ortaya koydu. 
     2003-2004 yıllarında eşler arasında yaşanan şiddet olaylarında ölen kadınların sayısıyla ilgili yapılan araştırmada, ''Fransa'da her 4 günde, karı-koca arasında yaşanan şiddet olayları nedeniyle bir kadının öldüğü, 16 günde bir ise sadece bir erkeğin şiddet nedeniyle hayatını kaybettiği'' belirtildi. 
     Araştırmada, ''Genel anlamda ise 2003 ve 2004 yıllarında, 211 kişinin aile içi şiddet kurbanı olduğu'' kaydedildi. Şiddet kurbanlarından 163 kadının katilinin erkek, 46 erkeğin katilinin ise kadın olduğu ortaya çıktı. 
     Eşlerden birinin diğerine şiddet uygulayarak öldürmesinin ardından, şiddete başvuran kişinin genellikle intihar ettiğinin belirlendiği araştırmada, 2003-2004 yıllarındaki 211 vakanın 39'unun intiharla son bulduğu belirtildi. Şiddet uygulayarak eşinin ölmesine neden olan erkeklerin yüzde 24'ü intihar ederken, kadınların yüzde 4'ünün kendini öldürdüğü ifade edildi. 
     Araştırmada, aile içi şiddet nedeniyle 2003 yılında 135 kişinin, 2004 yılında ise 76 kişinin öldüğü, bunun da 2003 yılında ölenlerin sayısının 2004 yılında ölenlerinkinden yüzde 77 fazla olduğunu gösterdiği kaydedildi. 
     Araştırmada ayrıca, ''şiddet uygulayarak öldürme'' olayının daha önceden tasarlanmadığı da vurgulandı. 
     
     CEZAYİR'DE DE DURUM FARKLI DEĞİL 
     Öte yandan, Cezayir'de, son 3 ayda 13 kadının yakınları tarafından şiddet uygulanarak öldürüldüğü bildirildi. 
     Resmi rakamlara göre, son 6 ayda 3 bin 739 kadın, erkek kardeşi, kocası ya da babasının şiddetine maruz kaldı. 
     Aile ve Kadın Bakanı Nuara Cafer, ''Şiddet olaylarının 4'te 3'ünün aile içinde yaşandığını'' belirtti. 
     Polis istatistiklerine göre, çok sayıda kadın sokakta ve işyerinde şiddete maruz kalıyor, bir yılda işyerinde cinsel tacize maruz kalan kadınların sayısı ise 400 civarında. 
     2003 yılında ''kadınlara uygulanan şiddet'' konusunda Cezayir'de yapılan araştırmada, yaşları 23-40 arasında değişen, yarısı evli 9 binden fazla kadının şiddete maruz kaldığı ortaya çıkmıştı. 
     Araştırma, şiddete uğrayan kadınların yüzde 26.8'inin okuma yazma bilmediğini, yüzde 26.2'sinin okuma yazma düzeyinin ortalama, yüzde 5.6'sının ise okuma yazma düzeyinin iyi olduğunu ortaya koymuştu. 
     Bununla beraber, kadınların yüzde 73'ünün kocaları ya da yakınları tarafından fiziksel şiddete maruz kaldığı belirtildi. ''Psikolojik şiddete'' ise 20 vakadan 1'inde rastlanıyor. 
     Cafer, kadınlara uygulanan şiddetteki artışa rağmen Cezayir'de, kadınlara destek vermek için, biri başkent Cezayir, diğeri ülkenin batısındaki Tlemcan kenti olmak üzere sadece iki merkezin bulunduğunu vurguladı. 
     Cezayir'de 2003'ten beri bu ''sosyal felaket'' konusunda hiçbir araştırmanın yapılmadığını belirten Cafer, kadınların bakanlıkla temasa geçebilmeleri amacıyla ücretsiz destek telefon hattı kurma sözü de verdi. 
     
</TEXT>
</DOC>
