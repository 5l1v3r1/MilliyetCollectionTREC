<DOC>
<DOCNO> 371616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/yasam/ayas.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk TV programı ABD'yi 'esir aldı' 
</HEADLINE>
<TEXT>


New York'ta yerel bir kanalda başlayan 'Turkish Hour' programı, çok izlenince 25 milyon izleyiciye ulaşan bir kanala transfer oldu 

CAN KAMİLOĞLU New York DHA 

ABD'nin New York kentinde birkaç milyon izleyiciye ulaşan yerel kanalda 6 aydır yayımlanan 'Turkish Hour Türk Saati ' adlı program, yoğun ilgi çekip reyting patlaması yaptı. 
Turkish Hour, Mart 2005 tarihinde New York'ta 34. kanalda yayına başladı. 21 hafta devam eden ve her cuma 22.00'de yarım saat İngilizce yayımlanan program, büyük ilgi çekince, bölgesel kablo yayınına alındı. 

Artık 3 eyaletteler 
New York, New Jersey ve Connecticut olmak üzere 3 ayrı eyalette izlenebilecek programın yayını, önceki gün bölgesel yayının en güçlü ismi olan ve 25 milyon izleyiciye ulaşan RNN Regional News Network programına transfer oldu. 
New York'ta yaşayan Türk gençlerinin hazırladığı programın yapımcılığını Selçuk Öksüzoğlu ve Serdar Acar yapıyor. 

On binlerce tebrik 
Türkiye'nin tanıtıldığı programda Türkçe klipler, haberler, kültür edebiyat programları ve ABD'lilerle Türkiye üzerine röportajlar yayımlanıyor. Yapımcılar, bu kadar ilgi beklemediklerini belirterek, şunları kaydetti 
"New Yorkluların cuma akşamları programı izlemek için sabırsızlıkla beklediklerini belirten on binlerce elektronik posta, tebrik aldık. ABD'lilerin Türkiye hakkındaki tüm sorularını programlarımızda cevapladık." 


</TEXT>
</DOC>
