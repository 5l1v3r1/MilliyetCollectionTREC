<DOC>
<DOCNO> 388855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur07.html </URL>
<DATE> 2005/10/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sarıyer'de ormanlık alana kobay fareleri bırakıldı... 
</HEADLINE>
<TEXT>

     Sarıyer'de ormanlık alana bırakılan ve tıpta kullanıldıkları belirtilen beyaz renkli çok sayıda kobay faresi bulundu. 
     Bahçeşehir yoluna gelen ve kimliği henüz belirlenemeyen kişi ya da kişiler, plastik kutular içindeki çok sayıda fareyi ormanlık alana bıraktı. Kutulardan çıkan bu farelerin ormanlık alana ve yola yayıldığının fark edilmesi üzerine, durum yetkililere bildirildi. 
     Olay yerine gelen polis ekipleri, veterinerler ile İstanbul Büyükşehir Belediyesi Sağlık İşleri Müdürlüğü görevlileri, vatandaşların girmemesi için öncelikle farelerin bulunduğu alanı güvenlik şeridiyle çembere aldı. 
     Veterinerler, bir süre sonra farelerden birkaçını herhangi bir mikrop taşıyıp taşımadıklarını belirlemek amacıyla alarak laboratuvara götürdü. 
     İstanbul Büyükşehir Belediyesi Sağlık İşleri Müdür Yardımcısı Mahmut Günenç'in de aralarında bulunduğu belediye ekipleri, gerekli numunelerin alınmasından sonra farelerin bulunduğu ormanlık alanda ilaçlama yaptı. Bu ilaçlama ile ormanlık alandaki çok sayıda fare itlaf edildi. 
     
     GÜNENÇ'İN AÇIKLAMASI 

     Olaya ilişkin AA muhabirinin sorularını yanıtlayan Sağlık İşleri Müdür Yardımcısı Günenç, Veteriner Müdürlüğü ekiplerinin farelerden gerekli numuneleri aldığını hatırlatarak, şunları söyledi 
     ''Arkadaşlar gerekli numuneleri aldılar, laboratuvara götürüyorlar. Laboratuvarda gerekli tetkikler yapılacak. Biz burada şu anda sadece ilaçlama yapıyoruz ve sorun giderilene kadar da burayı her gün düzenli olarak takip edeceğiz.'' Günenç, ilk kez böyle bir olayla karşılaştığını anlatarak, şunları kaydetti 
     ''Bunlar, tıpta kullanılan kobay faresi, doğal ortamdaki fareler değil. Yani 'şehir faresi' dediğimiz o sıçan gibi farelerden değil. Bunlar diğerlerine göre daha hassastır. Veteriner Müdürlüğü yetkililerinin inceleme sonucuna göre hareket edilecektir. Doğrusu biz de sadece burada farelerin çevreye zarar vermemesi için ilaçlama yaptık ve bunun takibi yapılacak.'' 
     
     MİKROPLU OLUP OLMADIKLARI ARAŞTIRILIYOR 

     Bu arada belediye yetkilileri, farelerin herhangi bir mikrop ya da hastalık taşıyıp taşımadıklarının ise laboratuvarda yapılacak incelemeler sonrası belli olacağını söylediler. 
     Farelerin Türkiye'ye kaçak olarak getirilmiş olabileceğini anlatan yetkililer, satılamayınca ya da elden çıkarılamayınca buraya bırakılmış olabileceğini bildirdiler. 
     Öte yandan, çevrede önlem alan polis ekipleri de söz konusu fareleri bölgeye bırakan kişilerin yakalanması için çalışma başlattı. 
     
     "HAYVANLARIN DENEYSEL OLARAK KULLANILMADIĞI GÖRÜLMÜŞTÜR" 

     İstanbul Büyükşehir Belediyesi, Sarıyer'de ormanlık alana bırakılan farelere ilişkin, ''hayvanlar üzerinde yapılan incelemede hayvanların deneysel olarak kullanılmadığının, en azından cerrahi bir müdahale yapılmadığının görüldüğünü'' bildirdi. 
     Belediyeden yapılan yazılı açıklamada, bu sabaha karşı saat 05.00 sıralarında Büyükşehir Belediyesi'ne ''Sarıyer Bahçeşehir yol kenarı ormanlık alanında çok sayıda fare olduğu'' ihbarının geldiği belirtilerek, şöyle denildi 
     ''Gelen ihbarı değerlendiren Sağlık İşleri Daire Başkanlığı, Sağlık İşleri Müdürlüğü ve Veteriner İşleri Müdürlüğü ekipleri, süratle olay yerine intikal etti. Gerekli araştırmayı yapan ekipler, Sarıyer Bahçeşehir yol kenarındaki ormanlık alanda yapılan incelemeler neticesinde fareler buldu. Ardından ormanlık alan güvenlik kordonuyla emniyet altına alındı. 
     Yapılan ilk tespitlerde, yaklaşık 100-150 adet olduğu tahmin edilen farelerin bir kısmının ölmek üzere olduğu, bir kısmının da çevreye dağıldığı görüldü. Güvenlik kordonunda canlı olarak alınan hayvanlar dışında geri kalan kobaylar, fare yemi ile yemlenmek suretiyle itlaf edildi. Bu fareler toplanarak hijyen kurallarına uygun imha edildi.'' Hayvanlar üzerinde yapılan incelemede hayvanların deneysel olarak kullanılmadığı, en azından cerrahi bir müdahale yapılmadığının görüldüğü vurgulanan açıklamada, şöyle devam edildi 
     ''Yapılacak kimyasal analizlerin sonucunda hayvanlar hakkında daha ayrıntılı bilgiler verilecektir. Ancak bu hayvanların kobay olarak kullanılmasından dolayı, doğal şartlara alışık olmaları ve soğuk yüzünden yaşamaları da beklenmemektedir. 
     Üç adet numune fare, hijyenik ortama alındı ve incelenmek üzere Pendik Veteriner Kontrol ve Araştırma Enstitüsü'ne sevk edildi. 
     Numune alımının gerçekleştirilmesinden sonra Sağlık İşleri Müdürlüğümüz tarafından, güvenlik bandıyla çevrilen alanda olası bir mikrop yayılmasına karşı ilaçlama ve benzeri güvenlik tedbirleri alındı. Kontroller ve bölgedeki denetim aralıksız olarak halen sürmektedir.'' Açıklamada, Pendik Veteriner Kontrol ve Araştırma Enstitüsü'nün numune fareler üzerindeki incelemelerinin bir hafta içinde tamamlanmasının beklendiği kaydedildi. 
     
</TEXT>
</DOC>
