<DOC>
<DOCNO> 383618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo03.html </URL>
<DATE> 2005/10/03/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Gürsoy'dan Fenerbahçe'ye taş... 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, Galatasaray Kulübü Başkanı Özhan Canaydın’ın Trabzonspor maçını izlemeye gelmemesini bir nevi protesto olarak değerlendirdi. 
     Gürsoy, karşılaşma sonrası basın mensuplarının Canaydın’ın maça gelmemesiyle ilgili sorusuna, "Bazı üzüntüleri var. Ona da hak veriyorum. Bir nevi taraftarı protesto etti" yanıtını verdi. 
     Trabzonspor karşısında alının 4-1’lik galibiyet için, "Her maçımıza galibiyet için çıkarız ve bugün de iyi günümüzdü" diyen Gürsoy, sarı-kırmızılı taraftarlara yönelik olarak da "Bu takım Galatasaraylıların takımı. Aleyhlerine bağırarak, kötü etkilenmelerini sağlayarak elimize hiç bir şey geçmez. Lütfen biraz daha özenli hareket edelim. Takım şampiyonluğa giderken maçlar kazanırken, taraftarımız protesto ediyor, biz bunu çözemiyoruz" ifadesini kullandı. 
     Bir basın mensubunun "Taraftarla olan sorunlarınızdan bahsediyorsunuz. Taraftara rağmen şampiyon mu olacağız demek istiyorsunuz " şeklindeki sorusuna sinirlenen Gürsoy, "Bu nasıl soru, böyle bir şey olabilir mi Taraftara rağmen şampiyonluk söz konusu olabilir mi " diyerek tepki gösterdi. 
     
     FENERBAHÇE’YE TAŞ ATTI- 
     Gürsoy, Fenerbahçe’nin Konyaspor karşısında attığı ilk golde Anelka’nın kaleciye yaptığı müdahaleyle ilgili bir soru üzerine, "Ne dersek diyelim hakemlerimiz etkileniyor. Söylenecek bir şey yok. 
     Merkez Hakem Kurulu MHK başkanı, Konyaspor başkanını arayıp özür dilemiş, ama asıl puan kaybedenler bizleriz. Zaten Fenerbahçe’nin güçlü bir kadrosu var, yardıma ihtiyacı yok" diye konuştu. 
     Diğer yandan Ergun Gursöy, Konyaspor-Fenerbahçe maçında yaşanan olaya karşı oluşan tepkilere ek olarak her iki takımında sahaya "El değmemiş temiz bir lig istiyoruz" pankartıyla çıktığının hatırlatılması üzerine, "Bu öyle büyük bir tepki değildi. Sadece Konya’da yaşanılan olaylara biraz daha dikkat çekmek istedik" dedi. 
     
     AKTUĞ "BİZ TAKIM OLAMAMIŞIZ" 
     Karşılaşma sonrası yönetim kurulu üyeleri ve yeni teknik direktör Vahid Halilhodziç ile yaklaşık yarım saat süren bir toplantı yapan Trabzonspor Kulübü Başkanı Atay Aktuğ, beklemedikleri bir mağlubiyet aldıklarını söyledi. 
     Aktuğ, şunları söyledi 
     "Bu sonucu beklemiyorduk. Şimdi iyi bir hoca ile anlaştık. Hep birlikte çalışıp durumumuzu düzelteceğiz. Bugün kaybetmemiz önemli değil, ama biz takım olamamışız. Yeni hocamız da bize aynı şeyleri söyledi ve bunun çabucak değişemeyeceğini ifade etti. Bize söylediği Ben profesyonelim ve işimi profesyonelce yaparım. Sahada işini profesyonelce yapmayan oyuncularla da devam etmem. Bugün sahada böyle bir kaç oyuncu gördüm dedi." Ayrıca, toplantı sonrası basın mensuplarına açıklama yapmaktan kaçınan Vahid Halilhodziç, "Şu an bir şey söylemek istemiyorum. 
     Açıklama yapmak için çok erken" ifadesini kullandı. 
     
</TEXT>
</DOC>
