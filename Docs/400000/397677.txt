<DOC>
<DOCNO> 397677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo03.html </URL>
<DATE> 2005/11/24/ </DATE>
<TIME> 04.20 </TIME>
<AUTHOR>  </AUTHOR>
<HEADLINE>
Daum Bu futbolla UEFA'ya gidemeyiz 
</HEADLINE>
<TEXT>

     Futbolda Avrupa Şampiyonlar Ligi E Grubu'nda, AC Milan'a 4-0 gibi farklı bir skorla yenilerek tur şansını yitiren Fenerbahçe'de, teknik direktör Christoph Daum, büyük bir düş kırıklığına uğradığını söyledi. 
     Daum, maçtan sonra düzenlediği basın toplantısında, ilk yarının 30. dakikasından 45. dakikasına kadar olan bölümde rakibe baskı hissettirdiklerini ve Mehmet ile girdikleri gol pozisyonunu değerlendiremediklerini vurgulayarak, ''İsterdim ki daha çok bu şekilde mücadele edelim. Türkiye Ligi'nde de bu tip hataları yapıyoruz, ama o hatalar rakip tarafından bugün olduğu gibi değerlendirilmiyor ve hatalarımıza rağmen maçları kazanmasını biliyoruz. Bu yüzden oyuncularımız doğru yolda olduklarını zannediyorlar. Ama bugünkü gibi maçlara çıktığımızda, yapmış olduğunuz hatalar hemen cezalandırılıyor. AC Milan da bugün yapmış olduğumuz hataları değerlendirerek sonuca gitti'' diye konuştu. 
     Teknik Direktör Daum, bu maçta Luciano, Aurelio ve Alex'in forma giyemediğini hatırlattı. Bunun yarattığı sıkıntıya vurgu yapan Daum, Selçuk'u oyundan alarak yaptığı değişiklikle de eksiklikleri telafi etmeyi beceremediklerini söyledi. 
     
     ''BÜYÜK BİR DÜŞ KIRIKLIĞI YAŞADIM'' 
     Daum, toplantıda şunları söyledi 
     ''Büyük bir düş kırıklığı yaşadım. Ama tabii bunun moralle alakası yok. Benim hayatımda öğrendiğim bir şey var. Hayatta yere düşebilirsin. Düşüp yerde kalmak utanç verir. Ayağa kalkıp, yoluna devam etmen gerekir. Oyuncularıma da bunu söylüyorum. Bu maçtan sonra Galatasaray maçında reaksiyon göstermezsen, daha nelerin olması gerekir reaksiyon göstermen için. 
     Eleştiri yapmak istemiyorum. Ama oyuncularımın performansından dolayı düş kırıklığı yaşıyorum. Sadece Türk oyuncular değil, Anelka ve Appiah da beklentilerimize cevap veremedi. Tüm takım beni düş kırıklığına uğrattı. Arada bir sınıf farkı varsa, bunu sahaya yansıtacağınız mücadeleyle dengeleyebilirsiniz. Bu mücadeleyi sadece Serkan, Önder ve Tuncay'da gördüm. 
     İlk golde Shevchenko, Servet ile birebir kaldı. Milli maçta da böyle olmuştu. Bugün de gördük ki Shevchenko çok daha süratli, bire bir kaldı mı çok farklı hareket ediyor. 2-0'dan sonra oyuncularım bir anda pes etti. Bunu kabul edemiyorum. 
     Önümüzde Galatasaray maçı var. Bu maça kadar bazı oyuncularımızı tekrar hazırlamak üzere çalışmalarımıza devam edeceğiz. Ama gerçekçi düşünceden uzaklaşmamak lazım. Bazı oyuncuların hangi kulüpler tarafından istendiği, ne kadar özelliklere sahip olduğu yansıtılıyor. Ama bu tip maçları izlediğiniz zaman oyuncuların halen o anlamda olgunluğa erişmediğini görüyoruz. 
     Böyle bir maçtan sonra pazar günü Fenerbahçe formasını giyip de gerçekten varını yoğunu ortaya koymazsan, daha nasıl bir reaksiyon göstermek gerektiğini bilemiyorum. 
     PSV Eindhoven deplasmanında bir final daha var. Orada alacağımız galibiyetle uluslararası alanda farklı bir kulvarda yolumuza devam edebileceğiz.'' 
     
     ''DOSTLUK MAÇI GİBİ...'' 
     Gerçek anlamda bir misafirperverlik gösterdiklerini kaydeden Daum, ''Maç esnasında bazı oyuncularımızda hala o misafirperverliği devam ettirme gibi bir düşünce vardı sanki... Genel anlamda biz tam bir misafirperverlik gösterdik. Fair-play ödülüne layık olabileceğimiz bir maçtı. Oyunun bazı bölümlerinde de sanki bir dostluk maçı oynuyormuşuz gibi bir hava vardı'' dedi. 
     Daum, ''4-0 iken Ancelotti'nin Vogel'i oyuna almasını nasıl değerlendiriyorsunuz '' şeklindeki bir soruya karşılık, ''Bunu anlayışla karşılıyorum. Maç kopmuş, bazı oyunculara oynama şansı verecek, bazılarını dinlendirecek. Vogel süper bir profesyonel. Öyle bir oyuncuya ben de sahip olmak isterdim'' diyerek sözlerini tamamladı. 
     Fenerbahçeli futbolcu Önder Turacı ise AC Milan karşısında istemedikleri bir sonuç aldıklarını belirterek, taraftarlardan özür diledi. 
     Fenerbahçe, yarın yapacağı antrenmanla Galatasaray maçı hazırlıklarına başlayacak. 
     
     ANCELOTTİ ''GÜZEL BİR GALİBİYET ALDIK'' 
     AC Milan'ın teknik direktörü Carlo Ancelotti, güzel bir galibiyet aldıklarını söyledi. 
     Ancelotti, özellikle 4 gol atan Shevchenko'nun son derece iyi bir maç çıkardığını belirterek, ''Shevchenko, karşısında bulduğu defansa göre nasıl oynayacağını hemen anladı. Tekniği ve özellikle hızıyla defansı geçmeyi bildi ve 4 gol attı. Shevchenko son derece iyi bir forvet'' dedi. 
     Takım olarak iyi oynadıklarını belirten Ancelotti, ''Şu ana kadar fazla forma şansı bulamayan Simic ve Rui Costa gibi oyuncular da armoni içinde oyunlarını sergiledi. Türkiye'de 2 gündür gördüğümüz ilgi ve misafirperverlik çok güzeldi. Ayrıca 3-0'dan sonra taraftarların bizi alkışlamaları çok çok güzeldi. Teşekkür ederiz'' diye konuştu. 
     Ancelotti, son zamanlarda oynamayan Vogel'e bir şans vermek için oyunun sonunda İsviçreli oyuncuyu sahaya sürdüğünü söyledi. 
     AC Milan Kulübü Başkan Yardımcısı Adriano Galliani ise Türk sporseverlerin kendilerini her zaman çok iyi karşıladığını, bugün Fenerbahçe taraftarların da bunu en iyi şekilde gösterdiğini kaydederek, ''Shevchenko'nun alkışlanması gerçek bir centilmenlik örneği oldu. Fenerbahçe'yi bu organizasyondan dolayı kutluyorum'' dedi. 
     
</TEXT>
</DOC>
