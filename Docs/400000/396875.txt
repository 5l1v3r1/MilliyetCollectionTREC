<DOC>
<DOCNO> 396875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/ekonomi/eko07.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Aksoy'la protokol için 'ruhsat' bekliyor 
</HEADLINE>
<TEXT>


TMSF, Aksoy'la, kablo yayıncılığı yapan şirketlerine ruhsat verecek düzenlemenin çıkmasından sonra protokol yapacak 

NEDİM ŞENER 

Tasarruf Mevduatı Sigorta Fonu TMSF ile borç ödeme protokolü imzalayan batık bankacılar kervanına İktisat Bankası'nın eski sahibi Erol Aksoy da katılıyor. 
Halen süren görüşmeler çerçevesinde Erol Aksoy, 30 milyon dolar nakit ödeme yapacak. Ayrıca yüzde 75 hissesine sahip olduğu Cine 5'in satışından elde edilecek 75 milyon doları da Fon'a devredecek olan Aksoy'un 800 milyon doların üzerindeki toplam borcunun azalması Ulaştırma Bakanlığı'nın kablo yayıncılığı hakkındaki genelgesiyle mümkün olacak. 
Kablo yayıncılığına ilişkin ruhsat ücretlerini de içeren genelgenin çıkmasından sonra TMSF'de rehinli olarak tutulan Aksoy'un ortak olduğu Interaktif A.Ş ve Kablonet A.Ş adlı şirketlerin değerinin 350 - 400 milyon dolara çıkacağı tahmin ediliyor. Ruhsatların verilmesinden sonra imzalanacak protokol ile bu tutar Aksoy'un borcundan düşülecek. 


</TEXT>
</DOC>
