<DOC>
<DOCNO> 365365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko16.html </URL>
<DATE> 2005/07/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
DPT Yabancı yatırımları 5 ayda 1 milyar dolara yükseldi... 
</HEADLINE>
<TEXT>

     Devlet Planlama Teşkilatı DPT , yabancılar tarafından yapılan doğrudan yatırımların, bu yılın ilk 5 ayında geçen yılın aynı dönemine göre kısmi bir artışla net 1 milyar dolara yükseldiğini bildirdi. 
     DPT tarafından aylık olarak hazırlanan ''Ekonomik Gelişmeler'' raporuna göre, 2004 yılının Ocak-Mayıs döneminde 380 milyon dolar olarak gerçekleşen cari transferler kalemi 2005 yılının aynı döneminde 3 milyon dolara ulaştı. 
     Aynı dönemde işçi gelirleri bir önceki yılın aynı dönemine göre 20 milyon dolar azalarak 300 milyon dolara indi. 
     Geçen yılın yılının ilk 5 ayında 8.3 milyar dolar olarak gerçekleşen net sermaye girişi rezerv değişimleri dahil bu seviyesini koruyarak bu yılın aynı döneminde 8.2 milyar dolar civarında gerçekleşti. 
     
     YABANCILARDAN İLK 5 AYDA 1 MİLYAR DOLAR YATIRIM 
     2005 yılın ilk beş ayında yurtiçine yabancılar tarafından yapılan doğrudan yatırımlar 2004 yılının aynı dönemine göre kısmi bir artışla net 1 milyar dolara yükseldi. 
     Bu miktarın net 542 milyon dolarlık kısmını yabancıların yurtiçinden aldıkları gayri menkuller oluşturdu. 
     Yurtiçi yerleşiklerin yurtdışında yaptıkları doğrudan yatırımlar ise 2005 yılı Ocak-Mayıs döneminde geçen senenin aynı dönemine göre 100 milyon dolarlık azalma göstererek 265 milyon dolarda kaldı. 
     Böylece, 2005 yılı Ocak- Mayıs döneminde doğrudan yatırımlar kaleminde gerçekleşen net sermaye girişi 807 milyon dolar olarak gerçekleşti. 
     
     PORTFÖY YATIRIMLARINDA DURUM 
     Portföy yatırımlarında ilk 5 aylık dönemde yaşanan net sermaye girişi, geçen senenin aynı dönemine göre yüzde 41.5 artarak 4.1 milyar dolara ulaştı. 
     Portföy yatırımları altında yer alan varlıklar kaleminde, söz konusu dönemde net 1 milyar dolar sermaye çıkışı yaşanırken, yükümlülükler kaleminde geçen senenin aynı dönemine göre yüzde 110'luk bir artışla, net 5 milyar dolar sermaye girişi gerçekleşti. 
     Bu miktarın 1.7 milyar dolarını yabancıların hisse senedi alımları, 3 milyar dolarını yabancılar tarafından satın alınan devlet iç borçlanma senetleri, net 716 milyon dolarını genel hükümetin yurtdışı piyasalara tahvil ihracı yoluyla borçlanması oluşturdu. 
     
     BORÇ ÖDEMELERİ 
     2005 Ocak-Mayıs döneminde Genel Hükümet 2.7 milyar dolar uzun vadeli kredi geri ödemesinde bulunurken, toplam 1.3 milyon dolarlık kredi kullandı. 
     Ayrıca söz konusu dönemde Merkez Bankası tarafından IMF'ye 1.6 milyar dolarlık kredi geri ödemesi yapıldı. 
     
     İŞÇİ DÖVİZLERİ 
     Yurtdışında çalışan işçilerin Merkez Bankası'nda açtıkları kredi mektuplu döviz tevdiat hesapları ile süper döviz hesaplarında 2005 yılı Ocak-Mayıs döneminde 249 milyon dolar çıkış gerçekleşti. 
     Bankaların mevduatları ise toplamda 1.3 milyar dolar arttı. Böylece 2004 yılının Ocak-Mayıs döneminde 665 milyon dolar mevduat girişi gözlenirken, 2005 yılının aynı döneminde 1.1 milyar dolar mevduat girişi yaşandı. 
     2004 yılının Ocak-Mayıs döneminde 80 milyon dolar artan resmi rezervler, 2005 yılının aynı döneminde 1.8 milyar dolar arttı. 
     
</TEXT>
</DOC>
