<DOC>
<DOCNO> 396329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonspo04.html </URL>
<DATE> 2005/11/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Beşiktaş'da revizyon 
</HEADLINE>
<TEXT>

     4-4-2 dizilişi Beşiktaş için tarih oluyor. Tigana'nın sisteminde 3'lü savunma, 2 ön libero, 3 orta saha, 2 forvet var. 
     
     En kritik ikili 
     Milli maçlar nedeniyle lige verilen arada kondisyon ağırlıklı çalışmalar yaptıran Jean Tigana, Gaziantepspor maçına sayılı günler kala sistem ve taktik üzerinde yoğunlaştı. 4-4-2 düzeninde değişikliğe gitme kararı alan Fransız teknik adam, Ümraniye Nevzat Demir Tesisleri'nde yapılan antrenmanlarda savunmayı 3 kişiden oluşturdu. Bu alanın önüne 2 oyuncu yerleştiren kurt hoca, orta alana da 3 futbolcu monte etti. İlk bakışta 3-2-3-2 gibi gözlenen bu dizilişte, ön liberoların fonksiyonu bir hayli fazla... 
     
     Herkes şanslı... 
     Sakatlığı devam eden Tayfur Havutçu, Gökhan Zan, Ahmet Dursun ve Sergen Yalçın haricindeki tüm futbolcularını, kafasındaki bu yeni düzende deneyen Siyah-Beyazlılar'ın hocası, kadroda da bazı değişikler yapmak düşüncesinde... İki ön libero arayışında çok titiz davranan Tigana, bu bölgede görev yapacak oyuncularında şu özellikleri arıyor Gerektiğinde savunmaya, gerektiğinde orta sahaya ve forvete destek verecek. Bu nedenle fizik kondisyonları mükemmel olmalı. Üstelik futbolun iki yönünü de iyi oynamalı. 
     
     Orta saha golcüleri 
     Hücum hattında yer alacak futbolcular asla durarak oynamayacak. Sürekli hareket halinde olacak ve rakip savunma oyuncularının dengesini bozarak, göbekte boşluklar yaratılmasını sağlayacak. Bu kurguda, üçlü orta saha bloğunda yer alan oyuncular da, en az forvetler kadar gole yaklaşacak. Takım halinde sahanın her yerinde pres yapılacak, bütün futbolcular birbiriyle yardımlaşacak ve böylece rakibe oyun kurma şansı tanınmayacak. Talebelerine bu isteklerini sıralayan Tigana, yöneticilerle de sürekli temasta. 
     
     Önce inceleyecek... 
     Bu temaslardaki tek konu ise ara transfer... Kıvanç Oktay ile görüşen Tigana, "Tespit ettiğim eksikler var. Ancak görür görmez 'şunu gönderip bunu alalım' demem. Böyle bir yanlışın içinde olmam. Öncelikle A takımdaki ve altyapıdaki gençleri tam tanımalıyım. Transfer için devre sonu ayrıntılı konuşuruz. Transfer gerekli, ama en son çaredir" dedi. Bu görüşleri memnuniyetle karşılayan yöneticiler, Çalımbay'ın kadro dışı bıraktığı Tayfun, Okan Koç ve Emre için de bilgi verdiler. 
     
</TEXT>
</DOC>
