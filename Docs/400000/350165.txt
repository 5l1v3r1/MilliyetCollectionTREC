<DOC>
<DOCNO> 350165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/ekonomi/eko10.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Onur Air'e sıkı güvenlik sistemi 
</HEADLINE>
<TEXT>



AB, Onur Air uçuşları için sıkı güvenlik sistemleri koydu. 27 Mayıs'ta AB üyesi ülkelerin Brüksel'de yaptıkları toplantıda birlik genelinde hava güvenliğini korumak amacıyla Onur Air başta olmak üzere üçüncü ülkelerin havayollarına sıkı güvenlik önlemleri getirilmesi kararı alındığı bildirildi. AB Komisyonu'nun ulaştırmadan sorumlu yetkilileri, Almanya, Hollanda, Fransa ve İsviçre'nin yasak getirdiği Onur Air uçuşlarının hava güvenliğini tehdit eden bir sorunu olduğunda ve farkedildiğinde, gerekli önlemlerin tüm AB üyesi ülkeler nezdinde alınacağı ifade ettiler. 
ABHaber.com'a göre aynı yetkililer, Onur Air'den sonra tüm Türk özel havayolu şirketlerinin AB genelinde yakın takip altına alındığına dikkati çekerlerken, "Herkesin gözü Türk özel havayolu şirketlerinin üzerinde" diye konuştular. 
AB Komisyonu'nun Ulaşımdan Sorumlu Komiseri Jacques Barrot, "Avrupa uçuşlara yasak koymak için ve halklarının uçuş güvenliğini sağlamak için birlikte hareket etmelidir. Avrupa üye ülkeler arasında iletişimsizliği kabul edemez. Bir ülkede uçuşa yasak getirilirken bir diğerinde uçuşların devam etmesi kabul edilemez" açıklamasında bulunmuştu. 



</TEXT>
</DOC>
