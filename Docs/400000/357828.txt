<DOC>
<DOCNO> 357828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonsiy01.html </URL>
<DATE> 2005/07/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'den sanatçıya borçlanma teklifi... 
</HEADLINE>
<TEXT>

     AKP Tokat Milletvekili Resul Tosun, 117 milletvekili arkadaşının da imzasını alarak sanatçı ve yazarları sevindirecek bir yasa teklifi hazırladı. Teklifle, bağımsız çalıştığı için halen bir sosyal güvenlik çatısı altına girememiş olan tüm film, tiyatro, sahne, gösteri, ses ve saz sanatçıları, müzik, resim, heykel, dekoratif ve benzeri diğer uğraşıları içine alan bütün güzel sanat kollarında çalışanlar, düşünür ve yazarlar için geçmişe yönelik borçlanma olanağı getiriliyor. 
     AKP’li Resul Tosun’un toplam 118 milletvekili imzası taşıyan teklifiyle, son olarak 8 Aralık 1994’te getirilenin benzeri bir borçlanma kolaylığı sunuluyor. Teklif, SSK Yasası’nın Ek 10’ncu maddesinde tanımlanan, "Bir veya birkaç işveren tarafından çalıştırılan film, tiyatro, sahne, gösteri, ses ve saz sanatçıları, müzik, resim, heykel, dekoratif ve benzeri diğer uğraşıları içine alan bütün güzel sanat kollarında çalışanlar, düşünür ve yazarları" kapsıyor. 
     
     AB’NİN VERDİĞİ BİR YIĞIN EV ÖDEVİ VAR 
     Türkiye’nin AB’ye üyelik yolunda kesin adaylık sürecine girdiğini teklifinin gerekçesinde belirten Tosun, "Üyelik için AB’nin verdiği bir yığın ev ödevi bulunmaktadır. Bu bağlamda ülkemizin sosyal güvenlik açısından ağır sorunlarının varlığı da tartışılmaz bir gerçek olarak karşımızda durmaktadır" dedi. 
     
     YARIN ALLAH KERİM MANTIĞI 
     Sosyal güvenlik alanındaki eksikliklerin hem yönetimin hem de bireylerin ihmalinden kaynaklandığını anlatan Tosun, "Yönetim bu konuda gerekli ihtimamı göstermemiş, fertler de karnımız doysun da yarına Allah kerim mantığıyla sosyal güvenceden mahrum uzun yıllar geçirmişler, elden ayaktan düşünce yüklü sağlık ve tedavi giderleri karşısında arayışa girmişlerdir. Eserlerini okuduğumuz, şiirlerini ezberlediğimiz kimi fikir adamlarının aynı şekilde bakıma muhtaç olduğunu görmekteyiz. Sesleri kulaklarımızda inleyen kimi ses sanatçılarının ömürlerinin son döneminde kendilerine uzanacak bir ele muntazır olduklarını görmekteyiz" dedi. 
     
     SANATÇI KİMLİĞİNE VE İNSAN ONURUNA YAKIŞIR ŞEKİLDE 
     Sanat ve kültür adamlarının sosyal güvenliklerinin sağlanması amacıyla, Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kasası ile Sosyal Sigortalar Yasasına Geçici Madde eklenmesine ilişkin yasa teklifinde bir veya birkaç işveren tarafından çalıştırılan sanatçıların, sosyal güvenliklerinin sağlanması amacıyla 1978 yılında SSK kapsamına alındıkları anımsatıldı. Ancak bir işverene bağlı olmaksızın kendi adına ve hesabına çalışan sanatçıların bu olanaklardan yararlandırılmadığından, bağımsız çalışan sanatçılar aleyhine bir eşitsizlik oluştuğunu ifade eden Tosun, "Toplumumuz sosyal ve kültürel gelişimine çok önemli katkıları bulunan sanatçılarımızın, yaşamlarını sanatçı kimliğine ve insan onuruna yakışır şekilde sürdürmelerine olanak sağlanmasının Anayasamızın 64’ncü Maddesinin gereği ve toplumumuzun da vefa borcu olduğu göz önünde tutularak, sanatçılar arasında ortaya çıkan bu eşitsizliğin giderilmesi gerekir" dedi. 
     
     TEKLİF NE İÇERİYOR 
     AKP’li Resul Tosun’un teklifi, uğraşı alanları Sosyal Sigortalar Yasası Ek 10’ncu maddesinde belirtilen sanatçılardan, sanatsal faaliyetlerini bir işyerine bağlı olmaksızın kendi adına ve hesabına yürütenlerin, teklifin yasalaşıp yürürlüğe girmesinden itibaren bir yıl içinde Bağ- Kur’a başvurmasını içeriyor. Böylece sanat ve kültür adamları, 18 yaşını doldurdukları tarihten sonra sosyal güvenlik 
     kuruluşlarına prim ödemeksizin geçen meslekleri ile ilgili hizmetlerinin tümünü veya bir bölümünü borçlanabilecek. Ölenlerin hak sahipleri de aynı koşullarla borçlanma hakkından yararlanabilecek. Hesaplanacak borçların bir defada ödenmesi gerekecek. Borçlandırılan hizmetler, ilgililerin sosyal güvenlik kuruluşlarına tabi olarak geçmiş ve daha önce borçlandırılmış hizmetleriyle birleştirilebilecek. Ancak önceki borçlandırılmış hizmetler ile bu yasaya göre borçlandırılacak hizmetlerin toplamı 20 yılı geçemeyecek. Bu işlemler sırasında gerçeğe aykırı belge düzenleyenler ve ilgili sigortalılar, kurumun bu yüzden uğrayacağı zararları müştereken ve müteselsilen yüzde 50 fazlası ve yasal faiziyle birlikte ödemesi gerekecek, ayrıca bu kişiler hakkında ceza kovuşturması da yapılacak. 
     
</TEXT>
</DOC>
