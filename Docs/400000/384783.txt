<DOC>
<DOCNO> 384783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko18.html </URL>
<DATE> 2005/10/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye, dünya un piyasasında yüzde 25'lik paya sahip... 
</HEADLINE>
<TEXT>

     Türkiye Un Sanayicileri Federasyonu Yönetim Kurulu Başkanı Necati Görür, dünya un piyasasında Türkiye'nin yüzde 25'lik bir paya sahip olduğunu belirterek, ''Türkiye, dünya un ticareti sıralamasında ABD'den sonra dünya ikincisi konumundadır'' dedi. 
     Görür, AA muhabirine yaptığı açıklamada, Türkiye'de 1100 un fabrikası olduğunu, bu fabrikaların buğday kırma un yapma kapasitesinin de 34-35 milyon ton olduğunu bildirdi. 
     Türkiye'nin un ihtiyacının karışlanması için 11-12 milyon ton buğday üretiminin yeterli olduğunu anlatan Görür, ''Bu yıl 19 milyon ton buğday üretimi yapıldı. Bu üretimden yapılacak un Türkiye için fazladır'' diye konuştu. 
     Türkiye'nin önceki yıllara göre son iki yılda daha fazla un ihracatı yaptığını ifade eden Görür, şimdiye kadar 2005'in 6 ayında gerçekleştirilen un ihracatının 1 milyon 500 bin ton olduğunu belirtti. 
     Bu rakamın yıl sonuna kadar 2 milyon tona ulaşacağını dile getiren Görür, ''Toprak Mahsulleri Ofisi TMO dünya piyasalarındaki buğday fiyatlarıyla buğday verdiği için un ihracatımız arttı'' dedi. 
     Görür, şunları kaydetti 
     ''Dünyada un ticareti 7-8 milyon ton civarındadır. Türkiye bu pazardan yüzde 25 pay almakta. Türkiye, dünya un ticareti sıralamasında ise Amerika'dan sonra dünya ikincisi konumundadır. Türkiye'de un fabrikalarının kırma kapasitesi fazla. Artık un fabrikası kurulmasının da anlamı yoktur. Avrupa ülkelerinde ben un fabrikası kuracağım diyen herkese fabrika kurdurmazlar. Türkiye'de de bu yanlışı düzeltmek lazım. Yatırım yapmak için firmaların başka sektörlere kaydırılması gerekiyor.'' 
     
</TEXT>
</DOC>
