<DOC>
<DOCNO> 386011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun10.html </URL>
<DATE> 2005/10/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
FT Türkiye'nin de üyesi olduğu bir AB dünya için bir ödül olacaktır... 
</HEADLINE>
<TEXT>

     İngiltere'de yayımlanan günlük ekonomi ve siyaset gazetesi Financial Times, Türkiye'nin de üyesi olduğu bir Avrupa Birliği'nin bölünmüş dünya için bir ''ödül'' niteliği taşıyacağını vurguladı. 
     Gazetede Martin Wolf imzasıyla yayımlanan makalede, AB'nin bu hareketiyle Avrupa'yı dışa kapalı özel bir kültürel kimlik olmaktan çıkartıp, bir değerler topluluğu haline getirmeye karar verdiğini ortaya koyduğu kaydedildi. 
     Avrupalıların bundan geri adım atmaması gerektiğini belirten yazar, Türkiye ile müzakerelerin başlatılması kararını ''kahramanca oynanmış bir kumar'' olarak niteledi. 
     ''Her şey iyi giderse, AB zengin, demokratik, büyük ve çoğunluğu Müslüman bir ülkeyi içine alacak'' diyen yazar, ''Bunun vereceği mesaj paha biçilmez olacaktır'' görüşünü ifade etti. 
     Üyelik için Türkiye'ye koşulan şartların çok abartılması halinde, bu ülkenin fakir ve istikrarsız hale gelebileceği uyarısında da bulunan yazar, ''Eğer AB Türkiye'yi adil olmayan biçimde reddetseydi, bu AB'nin yanı başında tehlikeli biçimde keskinleştirilmiş bir komşu yaratılmasına yol açacaktı'' görüşünü savundu. 
     AB'nin daha önce verdiği sözleri tuttuğunu hatırlatan yazar, bunun doğru bir adım olduğunu ve bu adımla müzakerelere başlandığını kaydetti. 
     Martin Wolf, bundan sonra Türkiye'nin atması gereken daha pek çok adımın bulunduğunu, özellikle reformların kararlılıkla uygulanması gerektiğini belirterek, bu değişimlerin hem Türkiye'nin AB'ye üyeliğini garanti etmesi, hem de kendi gelişimi için gerekli olduğunu bildirdi. Martin Wolf AB'ye de atılan bu cesur adımdan dönülmemesi çağrısında bulundu. 
     
</TEXT>
</DOC>
