<DOC>
<DOCNO> 399243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun44.html </URL>
<DATE> 2005/11/30/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Irak'ta kaçırılan 4 Barış Gönüllüsü için gösteri düzenlenecek 
</HEADLINE>
<TEXT>

     Filistin'deki Müslüman din adamlarından sonra, Ramallah'taki ''Uluslararası Dayanışma Hareketi'' de Irak'ta cumartesi günü kaçırılan 4 Batılı barış gönüllüsünün serbest bırakılmasını istedi. 
     Hareketin Ramallah'taki merkezinden yapılan açıklamada, tüm barış gönüllülerinin serbest bırakılması istenirken, dayanışma amacıyla yarın Ramallah'ta önde gelen dini ve diğer grupların katılımıyla bir gösteri düzenleneceği belirtildi. 
     Filistin'deki Ulusal Dayanışma Hareketi, Irak'ta kaçırılan 4 Hıristiyan Barış gönüllüsünden 2'sinin, daha önce Filistin'de bulunduklarını ve Filistin Dayanışma eylemcileri olarak çalıştıklarını bildirdi. 
     Amerikalı Tom Fox'un 54 El Halil'de, İsrail'in güvenlik duvarı karşıtı gösterilerde yer aldığı, Kanadalı Harmeet Sooden'in 32 aynı harekette çalışmak için 2004 Aralık ayında Filistin'e geldiği belirtildi. Sooden'in Filistin'de Nablus ve Cenin'de çalıştığı, Cenin'deyken Uluslararası Dayanışma Örgütü'nün eylemcileriyle birlikte Filistinliler için önemli bir ürün olan zeytin ağaçlarının dikiminde çalıştığı kaydedildi. 
     Sooden'in Aralık ayında tekrar Filistin'e geleceğini söylediği, ancak daha önce yine Uluslararası Dayanışma Hareketi için iki haftalığına Irak'a gideceğini söylediği de belirtildi. 
     Irak'ta kaçırılan 4 Hıristiyan barış gönüllüsünden diğer ikisi de İngiliz Norman Kember 74 ve Kanadalı James Loney 41 olarak açıklanmıştı. 
     Arapça yayın yapan El Cezire televizyonu, 4 rehinenin video görüntülerini yayınlamış ve görüntülerin, kendilerini ''Doğruluk Tugayı'nın Kılıçları'' olarak adlandıran daha önce adı duyulmamış bir grup tarafından kaydedildiği belirtilmişti. 
     27 Kasım'da çekildiği belirtilen video kaydında, rehinelerin Hıristiyan barış gönüllüleri görüntüsü altında gizli ajanlar oldukları ileri sürülmüş, Kember'in pasaportunun yakın çekimi de yer almıştı. 
     
</TEXT>
</DOC>
