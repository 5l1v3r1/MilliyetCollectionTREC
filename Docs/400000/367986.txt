<DOC>
<DOCNO> 367986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun19.html </URL>
<DATE> 2005/08/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Bulgaristan'ı sel aldı 10 ölü, binlerce ev su altında... 
</HEADLINE>
<TEXT>

     Bulgaristan'da 5 gündür süren sağanak yağışların neden olduğu sellerde can kaybı artıyor. 
     Sellerin etkili olduğu bölgelerden verilen bilgiye göre, bugüne kadar 10 kişi hayatını kaybetti. Yaklaşık 10 bin kişi tahliye edilirken, binlerce ev su altında kaldı. 
     Sivil Savunma Servisi Genel Müdürü Nikola Nikolov, 20 ilçede durumun kritik olduğunu, kurtarma çalışmalarının sürdürüldüğünü bildirdi. 
     Nikolov, başkent Sofya'nın güneybatısındaki Novi İskar ve Kremikovtsi köyleri ile kuzeybatısındaki Plevne kentine bağlı İskar kasabasında su seviyesinin evlerin ikinci katlarına kadar çıktığını söyledi. 
     Sellerin verdiği maddi hasarın ilk belirlemelere göre bir milyar levaya 1,3 milyar YTL ulaştığını kaydeden Nikolov, hasar tespit çalışmalarının henüz tamamlanmadığını ifade etti. 
     Karayolları Genel Müdürlüğü'nden yapılan açıklamada da, başkenti 70 kilometre güneyindeki Blagoevgrad kentine bağlayan ''Hemus'' otoyolunun trafiğe kapalı olduğu, Sofya'nın güneybatısındaki çevre yolunun kullanılamaz hale geldiği belirtildi. 
     Sofya'ya bağlı Gnilyane, Svetovraçane ve Kubratovo köylerine ulaşımın sağlanamadığını açıklayan yetkililer, Gnulyane halkının bir okulda barındırıldığını, bölgedeki Kurilo köyünün akıl hastanesindeki hastaların tahliyesi için çalışmaların sürdürüldüğünü ifade ettiler. 
     Bu arada, Sofya'ya bağlı Novi İskar köyü ile Plevne kentine bağlı İskar kasabasında boğulmak üzere olan 17 kişinin profesyonel dalgıçlar tarafından kurtarıldığı duyuruldu. 
     Meriç deresine dökülen Toponitsa barajının taşması yüzünden ülkenin ikinci büyük kenti olan Filibe'de ve Bulgaristan-Yunanistan sınırına yakın Smolyan kentinde sel baskınları olduğunu bildiren yetkililer, bölgede toplam 400 bin kişinin 5 gündür susuz ve elektriksiz kaldığını açıkladı. 
     Sel bölgelerine su, gıda ve ilaç gibi temel ihtiyaçlar panzer ve ağır askeri araçlarla ulaştırılırken, olası kazaları önlemek amacıyla sular çekilinceye dek bazı bölgelere bir süre daha elektirk verilmeyecek. 
     Kızılhaç Teşkilatı ve çeşitli uluslararası örgütlerin organizasyonunda, felaket bölgelerine battaniye, ilaç, gıda ve çadır yardımı yapılmaya çalışılıyor. 
     Askeri yetkililer, halkın terkettiği evleri hırsızlık olaylarına karşı koruma altına aldı. 
     Meteoroloji uzmanları, sağanak yağışların önümüzdeki günlerde azalacağını duyururken, taşan barajlar yüzünden sel baskınlarının bir süre daha devam edeceği tahmin ediliyor. 
     
</TEXT>
</DOC>
