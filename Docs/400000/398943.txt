<DOC>
<DOCNO> 398943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko09.html </URL>
<DATE> 2005/11/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türkiye’nin ratingi neden artmıyor 
</HEADLINE>
<TEXT>

     Enflasyondaki düşüş, maliye tarafındaki iyileşmeler, kamu net borç stokunun milli gelire oranında ciddi bir gerileme var. Ancak, Moody’s değerlendirmesi bu düzeltmeyi yansıtmıyor. Türkiye'nin notu h l B1. Teknik deyimiyle yatırım yapılabilir'' kategorisine girmiyor 

Servet Yıldırım Referans Gazetesi 

Bundan 4 yıl önce krizin hemen ardından Türkiye’nin Moody’s adlı uluslararası derecelendirme kuruluşundan aldığı not B1’di. B1 demek o ülkenin çıkardığı borçlanma kağıtlarının ödenmeme riskinin yüksek olduğu anlamına geliyor. Teknik deyimiyle yatırım yapılabilir'' kategorisine girmiyor. Diğer bir deyişle Türkiye’nin çıkardığı kağıtlar Moody’s derecelendirme kuruluşuna göre spekülatif karakterde kağıtlardı. O günden bugüne uzun zaman geçti, ekonomide ciddi değişimler yaşandı, göstergeler iyileşti. Ancak bizim notumuz h l B1. Yani tahvillerimiz spekülatif özellik taşımayı sürdürüyor. Ya onların ya da bizim değerlendirmemizde bir yanlışlık olmalı ama ne. 
     Bir ülkenin borç ödeme kapasitesi ile ilgili birçok gösterge var. Bu göstergelere baktığımızda Türkiye’nin 2001 ya da daha normal bir yıl olan 2002’deki Türkiye olmadığını görüyoruz. Kamu net borç stokunun milli gelire olan oranı 2002’de yüzde 79’muş. Bu yıl ise yüzde 58. Ciddi bir gerileme var ama Moody’s değerlendirmesi bu düzeltmeyi yansıtmıyor. Kamu kesimi borçlanma gereğinin milli gelire olan oranına bakarsak orada da 2002’de yüzde 13 olan oranının bu yıl itibariyle yüzde 1’in altına gerilediği görülüyor. Moody’s’e göre bu gelişme de bir şey ifade etmiyor. Enflasyondaki düşüş, maliye tarafındaki iyileşmeler Türkiye’nin kredi notuna yansımadı. 
     
     Türkiye daha ucuza borçlandı 
     Kredi notları bir ülkenin borçlanma maliyetini, vadesini ve miktarını belirler. 2002 ve 2005 dönemleri arasında notumuz değişmeden aynı kalmış ama bu üç kriter açısından bakıldığında Türkiye’nin daha elverişli koşullar yakaladığı görülüyor. Önce maliyetlere bakalım. 2002 yılında dolar cinsi eurobondların ortalama faizi yüzde 10.7’ymiş. Bu yılki son borçlanma ise yüzde 6.7’lik bir faizle gerçekleştirildi. Euro cinsi kağıtlarda da faiz yüzde 9.9’dan 5.4’e gerilemiş. İçeride ihraç edilen tahvil ve bonoların maliyeti ise 2002’de yüzde 62.7 seviyesindeymiş. Bu yıl bu oran yüzde 15’in altına indi. Türkiye’nin uluslararası ihraçlarında spread ise 650 baz puandan 233 puana kadar geriledi. Bu rakamlar gösteriyor ki, notu aynı kalmasına rağmen Türkiye daha ucuza borçlanabilmiş. Aynı şekilde Türkiye’nin borçlanma maliyeti kendisinden daha yüksek notlara sahip bazı ülkelerden bile iyi. 
     Vade açısından da durum çok farklı değil. Eurobond ihraçlarında ortalama vade 2002’de euro cinsinde 6.6 yıl ve dolar cinsinde ise 8.6 yılmış. 2005’te ise sırasıyla 10.1’e ve 18.1’e yükselmiş. İç borçlanmada ise 2002’de 9 ay olan ortalama vade tam 27.7 aya kadar çıkmış. 
     Miktar açısından da Türkiye bu süre boyunca hedeflediği borçlanma rakamlarına rahatlıkla ulaşabildi. Sadece hazine değil özel sektörün de borçlanma kapasitesi daha da arttı. Mesela 2002’de 2.9 milyar dolar olan özel sektörün dış kredi kullanımı 2005’te 9.5 milyara yükseldi. Aynı şekilde doğrudan yatırımlar da 1.1 milyar dolardan 5.2 milyara tırmandı. 
     
     Risklere dikkat çekmek daha akılcı 
     Bu rakamlar gösteriyor ki, derecelendirme kuruluşları gelişmelerin gerisinde kaldılar. Ancak onlara bir açıdan hak vermemek elde değil. Geçen yazıda IMF uzmanlarının hazırladıkları raporlardan bahsetmiştim. Hani şu Nisanda kaleme alınan ancak Kasım ortasında açıklanan rapordan. Biz aylarca bu raporan habersizken muhtemelen derecelendirme kuruluşları birçok uluslararası banka gibi bu raporu biliyorlardı. Bu raporun içinde IMF uzmanlarının tesbitleri olan ciddi kırılganlıkara yer veriliyordu. Bu kırılganlıklar ise gerçekleşmeleri halinde Türkiye’nin borç ödeme kapasitesini olumsuz etkileyebilecek, hatta aksatacak ya da durduracak nitelikte. Denilebilir ki, Bunlar IMF uzmanlarının kalemle aldıkları tesbitler. Oysa IMF’nin resmi değerlendirmesi daha farklı.'' Olabilir ancak bu raporda yer alan tesbitlerin yayımlanmadan önce IMF’nin yönetim kadrosunun süzgecinden resmen geçtiği unutulmamalı. Dolayısıyla risklere işaret eden bu rapor ile IMF’nin iki numarası olan Anne Krueger’in Korkmayın. Türkiye’ye birşey olmaz'' yollu açıklamaları arasında resmiyet yönünden bir fark yok. Yani IMF üst düzey tarafından Türkiye’yi överken alt düzey tarafından İleride birşey olursa, biz zamanında demiştik'' diyebilmek için farklı tonda konuşabiliyor. Hangisi doğru derseniz, risklere dikkat çekilen açıklamalar bana daha gerçekçi geliyor. 
     
</TEXT>
</DOC>
