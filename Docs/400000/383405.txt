<DOC>
<DOCNO> 383405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur24.html </URL>
<DATE> 2005/10/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hırsızlığı alarm önledi... 
</HEADLINE>
<TEXT>

     Trabzon'da hırsızlık yapmak için kuyumcu dükkanına giren 2 kişi, alarmın çalmasıyla amaçlarına ulaşamadan kaçtılar. Soygun girişimi ise güvenlik kamerası ile görüntülendi. 
     Kemeraltı Mahallesi'ndeki kuyumcu dükkanının sahibi Bülent Tosun, AA muhabirine, olayın gece saat 23.15'de meydana geldiğini belirterek, şunları söyledi 
     ''Güvenlik kamerası her şeyi kaydetmiş. Görüntülerde önce 35x30 santimetre aralıklı demir parmaklıklardan içeri giren bir kişi, eline sardığı bez ile kapının camını kırıyor. Camı kıran kişi içeri girerken, diğer kişi dışarıda bekleyerek gözcülük yapıyor. İçeri giren kişi ilk olarak çekmeceleri açıyor. Bu sırada da alarm devreye giriyor. Alarm sesini duyunca bir şey almadan kaçıyorlar.'' Tosun, kamera görüntülerini, kısa süre içinde olay yerine gelen güvenlik güçlerine verdiğini belirtti. 
     Bülent Tosun, hırsızın, 35x30 santimetre aralıklı olan demir parmaklıktan nasıl içeriye girdiğini ise hala anlamadığını kaydetti. 
     Bir hafta önce de bitişikteki dükkanın soyulduğunu ifade eden Tosun, ''İş yerlerimizin bulunduğu cadde gece saat 22.00'dan sonra ıssızlaşıyor. Cadde üzerinde hiç bir aydınlatma yok. Defalarca müracaat etmemize rağmen hiçbir önlem alınmadı'' diye konuştu. 
     Bu arada, Trabzon Emniyet Müdürlüğü ekipleri ise zanlıların kimliklerini belirlediklerini, yakalanmaları için çalışma başlattıklarını bildirdiler. 
     
</TEXT>
</DOC>
