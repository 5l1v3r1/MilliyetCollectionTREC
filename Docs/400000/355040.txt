<DOC>
<DOCNO> 355040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun18.html </URL>
<DATE> 2005/06/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İngiliz donanmasındaki kadın askerlerin dörtte biri cinsel tacize uğramış 
</HEADLINE>
<TEXT>

     İngiltere'de kraliyet donanmasında görev yapan kadın askerlerin dörtte birinin, görevleri sırasında en az bir kez cinsel tacize uğradığı açıklandı. 
     Donanmadaki cinsel tacizin kabul edilemez bir düzeye ulaştığını açıklayan Savunma Bakanlığı, bundan sonra her vaka için disiplin işlemiyle yetinilmeyip adli işlem yapılacağını duyurdu. 
     Savunma Bakanı John Reid'in alınacak yeni sert önlemlerle ilgili belgeleri imzaladığı ve ''sıfır tolerans'' dönemine geçildiğini resmen ilan ettiği bildirildi. 
     Bu arada Eşit Haklar Komisyonu da konuyla ilgili önlemlere destek verileceğini açıkladı. Komisyon Başkanı Jenny Watson, cinsel taciz vakaları karşısında, ''bunları birer küçük flört girişimi olarak görmenin ve sevimli olaylarmış gibi geçiştirmeye kalkışmanın kimseye yararı bulunmadığını, İngiliz ordusunun silah altına aldığı kadın askerleri karşı cinsten meslektaşlarının her türlü tacizinden koruması gerektiğini'' söyledi. 
     İngiltere'de sadece 2002 yılında donanmada görev yapan 2500'e yakın kadın asker gemide ya da üste bulundukları sırada tacize uğradıkları gerekçesiyle şikayette bulundu. 2003 yılında ise donanmada görev yapan kadınların yüzde 22'sinin bu tür şikayetlerde bulunduğu açıklandı. Bu rakam, 2005 yılında yüzde 25'e kadar yükselirken, donanmada görev yapan kadınların üçte biri şikayetlerinin adil biçimde ele alınıp değerlendirilmediğinden de yakındı. 
     Genel olarak İngiliz ordusunda, aynı türdeki şikayetlerin oranının ise yüzde 12 olduğu belirtildi. 
     
</TEXT>
</DOC>
