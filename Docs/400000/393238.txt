<DOC>
<DOCNO> 393238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/guncel/gun01.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Türk kültürü çıkarması 
</HEADLINE>
<TEXT>


Roma'da düzenlenen 11. MedFilm Festivali'nin onur konuğu Türkiye... İtalya son günlerde Türkiye sanatına odaklandı. La Repubblica gazetesi, Orhan Pamuk'a 2 sayfa ayırdı. Serra Yılmaz da 'Son Harem'le Roma'da 

Alin Taşçıyan - Roma 

Roma'da 11.'si düzenlenen MedFilm Festivali'nin onur konuğu Türkiye. 
Türk Büyükelçiliği'nin işbirliğiyle gerçekleştirilen programda farklı türlerde 13 film yer alıyor. Aşk ve Psike Ödülü verilen Resmi Yarışma'ya "Anlat İstanbul" seçildi. Bu yarışmanın jürisinde Türk üye, İstanbul Film Festivali Yönetmeni Hülya Uçansu oldu. İlk kez verilecek olan Eurimages Ödülü jürisinde ben yer alıyorum. Değerlendireceğimiz filmlerden üçü Türk-Yunan ortak yapımı Atıf Yılmaz'ın "Eğreti Gelin", Semih Kaplanoğlu'nun "Meleğin Düşüşü" ve Konstantinos Yannaris'in "Omiros Eve Dönerken" filmleri. 
Mayıs ayında yitirdiğimiz Ömer Kavur'un anısına "Anayurt Oteli" ve "Gece Yolculuğu" gösteriliyor. Yavuz Turgul'un "Gönül Yarası", Tolga Örnek'in "Gelibolu", Belmin Söylemez'in "34 Taksi", Ayşim Türkmen ve Erkin Peprek'in "Kapital İstanbul" belgeselleri Fatih Kızılgök'ün "Toz", Mehmet Ercan'ın "Çelik Çomak", Murat Kebir'in "An Eye For Tooth", Fırat Güler'in "Sakar Tevfik" adlı kısa filmleri Türkiye özel programını tamamlıyor. Ferzan Özpetek'in "Kutsal Yürek"i de unutulmadı. 

Afiş sergisi de açıldı 
Roma'nın merkezindeki görkemli Capranica Sineması'nı mek n tutan MedFilm Festivali'nin 7 Kasım'daki açılışına da Türkiye damgası vuruldu. Büyükelçi Uğur Ziyal'in tam desteği ile Kültür ve Tanıtma Müşaviri Serra Aytun'un içten çabalarıyla gerçekleşen etkinlikler devam edecek. 7 Kasım sabahı festivalin ilk gösterimi "Eğreti Gelin" idi. Filmin oyuncularından, Roma'da bu alanda öğrenim görmüş olan Füsun Demirel izleyiciyle buluştu. Festivalin Onursal Başkanı Andrea Camilleri'nin 1976-80 yıllarında Demirel'in öğretmeni olması hoş bir tesadüftü. 
Aynı gece Capranica fuayesinde Alsancak Soroptimist Kulübü'nün işbirliğiyle "AB Yolunda Türkiye" temalı afiş sergisi de açıldı. Türkiye'deki güzel sanatlar akademilerinin öğrencilerinin katıldığı yarışma sonucu dereceye giren afişler Dernek Başkanı Ayla Selçuk tarafından sunuldu. 
Onur konuğu Türkiye, bu akşam ise ev sahipliği yapıyor. Ferraioli Sarayı'nda verilecek resepsiyona İzmir Devlet Opera ve Bale sanatçısı soprano Selmin Günaz, Türk ve İtalyan bestecilerden aryalar seslendirerek renk katacak. "Anlat İstanbul" filminin yönetmeni Ümit Ünal da festivalin konuğu olarak bugün Roma'ya geliyor. 
İtalya, son günlerde yalnız sinema değil başka alanlarda da Türkiye sanatına odaklandı. Ülkenin en saygın basın kurumlarından La Repubblica gazetesi, Orhan Pamuk'un Frankfurt Kitap Fuarı'nda yaptığı konuşmanın metnine 2 tam sayfa ayırdı. 
Kambersiz düğün, Serra Yılmaz'sız İtalya'da Türk kültürü olmaz İtalyancayı anadili gibi konuşan Yılmaz, bir süredir Floransa'da "Son Harem" adlı oyunuyla büyük ilgi görüyor. Angelo Savelli'nin Nazlı Eray'ın gerçeküstü ve grotesk öyküleriyle Ayşe Saraçgil'in araştırmalarından derlediği "Son Harem" 29 Kasım - 4 Aralık tarihleri arasında Roma'daki Ambra Jovinelli Tiyatrosu'nda sahneye konacak. 



</TEXT>
</DOC>
