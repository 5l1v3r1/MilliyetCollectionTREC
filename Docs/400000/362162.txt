<DOC>
<DOCNO> 362162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur21.html </URL>
<DATE> 2005/07/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
OKS birincilerinden Atakan Özel Günde ortalama 400 soru çözdüm 
</HEADLINE>
<TEXT>

     Ortaöğretim Kurumları Öğrenci Seçme ve Yerleştirme Sınavı’nda OKS Matematik-Fen MF ve Türkçe-Matematik TM puan türlerinde 4 adayla birinciliği paylaşan İstanbul FMV Özel Işık İlköğretim Okulu’ndan Atakan Özel, sınava son bir yılda yoğun bir şekilde hazırlandığını, ancak böyle bir sonucu beklemediğini söyledi. 
     AA muhabirine sınav sonucuna ilişkin değerlendirmelerde bulunan Özel, sonucu Silivri’de yazlıkta öğrendiğini belirterek, şöyle konuştu 
     "Sınavda dereceye girdiğimi öğrenince çok heyecanlandım. Böyle bir sonucu beklemiyordum. 100 sorudan 95 net yaptığımı biliyordum, ama böyle bir sonuç için daha fazla yapmışım herhalde. Yanlış hesaplamış olabilirim." Özel, hangi okula gideceği konusunda tam bir fikrinin olmadığını belirterek, "İstanbul Atatürk Fen Lisesi veya başka bir okul da olabilir" diye konuştu. 
     Sınava hazırlanmak için haftanın 5 günü dershaneye gittiğini belirten Özel, "Sınava son bir yılda yoğun olarak hazırlandım. Belli bir ders çalışma programım yoktu. Okulum tam gün olduğu için hafta arası dinlenip, hafta sonu yoğun çalışıyordum. Sömestr tatilinde de günde ortalama 400 soru çözdüm. 4. sınıf dışında notlarımın hepsi beşti" dedi. 
     Atakan’ın annesi ev hanımı Zehra Atakan da çok güzel bir duygu yaşadığını ve sonucun kendilerini çok heyecanlandırdığını belirterek, şunları söyledi 
     "Oğlum sınavdan çıktığında 95-96 net yaptığını söylediğinde kendisine baraj yaptığını söyledim. Ancak Atakan inanmadı. Gerçekten baraj yapmış. Bir hafta önce özel okullar sınavı kötü geçmişti. O sınavdan 85 neti vardı. Orada istediği sonucu alamadı, ama bu sınavda başarıyı yakaladı." Eşinin tekstilci olduğunu belirten Zehra Atakan, bir oğlunun üniversite eğitiminin sürdüğünü, mezun olan diğerinin de askerde olduğunu söyledi. 
     
</TEXT>
</DOC>
