<DOC>
<DOCNO> 399384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur05.html </URL>
<DATE> 2005/11/30/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Kadıköy’de denizin ortasında zabıta-balıkçı kovalamacası 
</HEADLINE>
<TEXT>

     Özgür ARSLAN İSTANBUL, DHA 

İSTANBUL sokaklarında sık sık meydana gelen, zabıta ve seyyar satıcı kovalamaca bu kez denizde yaşandı. Kaçak avlanan balıkçılara yönelik düzenlenen operasyonda bir balıkçı teknesinin uzun süre zabıtalardan kaçması ve ekiplerin tazyikli su sıkarak tekneyi durdurmaya çalışması ilginç görüntüler oluşturdu. 
     Kadıköy Belediyesi ve İstanbul Büyükşehir Belediyesi zabıta ekipleri, kaçak avlanan balıkçı teknelerine yönelik ortak bir operasyon düzenledi. Operasyon sabah saatlerinde Kadıköy sahilinden başladı. Kaçak avlanan balıkçı teknelerine yönelik düzenlenen operasyonu önceden haber alan bazı balıkçılar teknelerini bırakarak kaçtıı. Zabıta ekipleri operasyonun başlangıcında, kaçak avlandığı tespit edilen 2 balıkçı teknesine el koydu. Tekne sahiplerine ise ulaşılamadı. 
     
     SU SIKILARAK DURDURULMAYA ÇALIŞILDI 
     Devam eden operasyon sırasında, ’Kuzey Y’ adlı kaçak balıkçı teknesiyle zabıta ekipleri arasında Sarayburnu sahiline kadar süren bir kovalamaca yaşandı. Paniğe kapılan balıkçı, zabıta ekiplerinden kaçmak için büyük çapa sarf etti. İstanbul Boğazı’nda ilginç bir görüntü oluşturan kovalamacayı başlatan balıkçı, alabora tehlikesine aldırmadan hızla kaçışını sürdürdü. Balıkçı teknesinin bir ara yük gemisinin önünden hızla geçmesi, yürekleri ağızlara getirdi. Kaçan balıkçının operasyon sırasında telefonla konuşması da ilginç bir görüntü oluşturdu. Tekneyi bir türlü durduramayan zabıta ekipleri, çareşi tayzikli su sıkmakta buldu. Zabıta ekiplerinin, tayzikli su sıkarak tekneyi durdurma çabaları da sonuç vermedi. Kaçak avlanan balıkçı teknesi, tüm çabalara rağmen durdurulamayarak kayıplara karıştı. 
     Operasyonda el konulan iki tekne, Kalamış Marina’da yükleme yapılarak Aydınlı köyündeki depolara götürüldü. 
     
</TEXT>
</DOC>
