<DOC>
<DOCNO> 357739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/guncel/gun05.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Spikerlerin gönlünü aldı 
</HEADLINE>
<TEXT>


TRT Genel Müdürü Demiröz, spikerleri için "korku filmi gibi" demediğini belirtti. Demiröz, bu ifadeyi bürokrasinin sıkıntıları için kullandığını söyledi 

ANKARA ANKA 

TRT Genel Müdürü Şenol Demiröz, TRT spikerleri için söylediği belirtilen "korku filmi gibi" sözlerini spikerlere yönelik değil, TRT'nin sıkıntılarını anlatmak için kullandığını savundu. 
Demiröz, TRT çalışanlarının elektronik posta adreslerine gönderdiği açıklamada, "korku filmi gibi" sözlerinin yanlış anlaşıldığını belirtti. 
Demiröz, Sabah gazetesinde Savaş Ay'ın köşesinde yer verdiği spikerlerin büyük tepkisini çeken sözlerine şu ifadelerle açıklık getirdi 
"Sevgili arkadaşlarım, gazetede röportajmış gibi yer alan söyleşi, aslında birbirini geçmişten tanıyan iki insanın sohbetinden ibarettir. Ancak bu sohbet gazeteye, birçok konuda yanlış anlamalara yol açacak görüş ve beyanlarım olarak 'soru - cevap' biçiminde yansıtılmış, görüşme röportaj üslubuyla sunulmuştur. Televizyonda estetik kaygıların ön planda tutulması gereği, sunucu ve spiker seçimi yapmakta güçlüklerle karşılaşmamıza neden oluyor' ifadesinden, 'çirkin' anlamı çıkarmanın zorlama bir benzetme olduğunu düşünüyorum." 

Arkadaşlarıma demedim 
Sohbet sırasında "korku filmi gibi" ifadesinin yer aldığını doğrulayan Demiröz, "Ancak bu ifade, yazıldığı gibi belli bir çalışma grubu arkadaşımı hedef alma anlamında değil, genel olarak TRT ve bürokrasinin son zamanlarda içinde bulunduğu sıkıntıları tanımlamak için kullanılmıştır" dedi. 


</TEXT>
</DOC>
