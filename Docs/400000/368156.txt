<DOC>
<DOCNO> 368156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonyas04.html </URL>
<DATE> 2005/08/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Discovery mürettebatı Dünya yolu gözlüyor 
</HEADLINE>
<TEXT>

     AP - CAPE CANAVERAL 

NASA 2.5 yıldan sonra uzaya gönderdiği ilk insanlı uzay aracı Discovery'nin inişi için nefesini tuttu. Destek götürdüğü Uluslararası Uzay İstasyonu UUİ mürettebatıyla dün vedalaşıp dönüş yoluna çıkan Discovery'nin yedi astronotu, önce bilgisayar üzerinde Dünya'ya iniş provası yaptı. Florida'daki Cape Canaveral Uzay Üssü yetkilileri bugün akşam saatlerinde gerçekleşmesi beklenen iniş için hava şartlarının uygun göründüğünü söyledi. 
     İniş yolunda infilak eden Columbia faciasının ardından heyecanla beklenen Discovery'nin uçuş direktörü LeRoy Cain, "Artık geçmişe değil geleceğe bakıyoruz" dedi. Discovery mürettebatı 13 günlük görevin dokuz günü istasyona destek aktarımı yaptı ve çöpleri aldı. Uzay yürüyüşlerinde istasyonun yörüngede kalmasını sağlayan 'gyroscope' adlı denge çarklarından biri değiştirildi. Hesapta olmayan bir yürüyüşle de Discovery'den 'sarkan' iki parça koparıldı. 
     
</TEXT>
</DOC>
