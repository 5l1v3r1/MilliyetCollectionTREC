<DOC>
<DOCNO> 372324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/ekonomi/eko04.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol, enflasyonu 1.56 puan yükseltti 
</HEADLINE>
<TEXT>


Merkez Bankası, uluslararası ham petrol fiyatlarının doğrudan ve dolaylı etkisinin temmuz sonu itibariyle yıllık enflasyonu 1.56 puan yukarı çektiğini hesapladı 

ANKARA Milliyet 

Merkez Bankası, uluslararası ham petrol fiyatlarının doğrudan ve birincil dolaylı etkileriyle temmuz sonu itibariyle yıllık enflasyonu 1.56 puan yukarı çektiğini açıkladı. 
Merkez Bankası, Para Politikası Raporu'nda diğer sektörlerdeki girdi maliyetleri ve bekleyiş etkisi de hesaba katıldığında uluslararası ham petrol fiyatlarının enflasyona katkısının daha da artmasının beklendiği kaydedildi. 
Merkez Bankası'nın hesaplamalarına göre Temmuz 2004 - Temmuz 2005 arasında ham petrolden doğrudan etkilenen fiyatlar yüzde 24.60, birincil dolaylı olarak etkilenen fiyatlar ise yüzde 13.27 arttı. Doğrudan etkilenen fiyatlardaki artışın yıllık enflasyona katkısı 0.76, birincil dolaylı yoldan etkilenen fiyatlardaki artışın katkısı da 0.67 puan oldu. 

ÜFE'deki etkisi yüksek 
Doğrudan ve birincil dolaylı yoldan etkilenen fiyatlarda bu dönemde kaydedilen ortalama artış ise yüzde 16.24, bu artışın enflasyona katkısı da 1.56 olarak hesaplandı. 
Bu yılın ilk yedi aylında ÜFE'deki Üretici Fiyatları Endeksi akaryakıt fiyatları yüzde 26.7'yle yüzde 10.33 olan TÜFE'deki Tüketici Fiyatları Endeksi akaryakıt ürünleri artışının oldukça üzerinde gerçekleşti. Ancak yılın ilk yedi ayındaki yüzde 10.33'lük TÜFE akaryakıt artışı aynı dönemdeki TÜFE eğiliminin ve yıl sonu enflasyon hedefinin gerektirdiği eğilimin oldukça üzerinde seyretti. 

'Normalleşme için daha çok yol var' Merkez Bankası raporunda, büyüme oranı dikkate alındığında, reel faiz oranlarının azalmakla beraber h l yüksek seviyede olduğuna dikkat çekildi ve bunun normalleşme sürecinin yapısal olarak devamına yönelik daha çok yol olduğunu gösterdiği bildirildi. 
Mali disiplinden taviz verilmemesinin önemini vurgulayan Banka, borç dinamiklerindeki iyileşmenin kalıcı olabilmesi için yapısal reformların tamamlanması ve yüksek faiz dışı fazla verilmesi gerektiğini kaydetti. 

Memur zammı uyarısı 
Önümüzdeki dönemde verimlilik artışlarının enflasyondaki düşüş eğilimine önceki senelerde olduğu kadar destek vermeyebileceğinin düşünüldüğü bildirilen raporda, ayrıca, istihdamın artıyor olmasının, harcanabilir geliri büyütmesi bakımından da talebi artırıcı etki yapabilmesinin muhtemel olduğu kaydedildi. 
Raporda, kamuda maaş ve ücretlerin enflasyon hedefiyle uyumlu olarak belirlenmesinin büyük önem taşıdığı vurgulanarak, "Kamudaki ücret politikasının enflasyon hedefiyle uyumlu olması, gerek mali disiplinin sürdürülmesi gerekse beklentilerin şekillenmesi açısından büyük önem taşımaktadır" denildi. 


</TEXT>
</DOC>
