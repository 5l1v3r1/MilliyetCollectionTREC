<DOC>
<DOCNO> 387739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur22.html </URL>
<DATE> 2005/10/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sezaryende gazlı bez unutmaya 302 bin YTL'lik dava 
</HEADLINE>
<TEXT>

     Samsun’da doğum için geçirdiği sezaryen ameliyatı sırasında vücudunda gazlı bez unutulduğu ve ardından geçirdiği operasyonların da hatalı olduğunu iddia eden bir kadın, 3 doktor ve 2 kurum hakkında toplam 302 bin YTL tazminat davası açtı. 
     Dava dilekçesindeki iddiaya göre, yaklaşık 1.5 yıl önce doğum için Samsun’daki özel bir hastaneye başvuran iki çocuk annesi Ayten Birinci’ye 31 , burada görevli doktor A.D. tarafından sezaryen ile doğum yaptırıldı. 
     Dilekçede, ameliyat sırasında unutulduğu iddia edilen gazlı bez nedeniyle vücudunda iltihap oluştuğu belirtilen Birinci’nin, bunun üzerine söz konusu doktora başvurmasına rağmen bir sonuç alamadığı savunuldu. 
     Daha sonra aniden rahatsızlanması üzerine söz konusu özel hastaneye tekrar başvuran Birinci’nin, doktor A.D. tarafından Ondokuzmayıs Üniversitesi Tıp Fakültesi Hastanesi’ne sevk edildiği kaydedildi. Burada da doktor İ.K. tarafından Birinci’ye gerekli müdahalenin yapılarak iltihabın temizlendiği, daha sonra Birinci’nin operasyon bölgesinde sorun yaşanması üzerine hastanın, doğum yaptığı özel hastaneye sevk edildiği belirtildi. 
     Burada ise doktor C.P. tarafından bir operasyon daha yapıldığı, uzun süre tedavi görmesine rağmen durumunda bir iyileşme olmadığı kaydedildi. 
     Dilekçede, bütün bu ameliyatlar nedeniyle karın bölgesinde tedavisi mümkün olmayan ameliyat yaraları meydana geldiği iddia edilen Birinci’nin, söz konusu 2 kurum ile 3 doktordan toplam 302 bin YTL maddi ve manevi tazminat talep ettiği yer aldı. 
     Dava dilekçesinde, ameliyat ve tedavilerde hiçbir özen ve dikkat gösterilmediğini savunan Birinci, olayda ağır ihmal, kusur, dikkatsizlik ve tedbirsizlik bulunduğunu öne sürerek davalıların olaydan müştereken sorumlu olduklarını savundu. 
     "Başka kişilerin canı yanmasın istiyorum" diyen Birinci, "Sağlık durumum çok bozuldu. Vücudumun estetik görüntüsü bozuldu. 
     Ağır yük kaldıramıyorum. Benim istediğim sorumluların ortaya çıkarılması" ifadesine yer verdi. 
     Ayten Birinci’nin avukatı Korhan Çömezoğlu da müvekkilinin bu olay nedeniyle hem sağlığını hem de ekonomik gücünü yitirdiğini belirterek, "Mahkeme harcını yatıramadıkları için adli müzaheret kararı harç ve dava masrafından muafiyet aldık" dedi. 
     
     SUÇLAMALARI KABUL ETMİYOR 
     Doktor A.D. ise AA muhabirine yaptığı açıklamada, iddiaların doğru olmadığını öne sürdü. 
     "16 yıllık uzman hekimlik sürecinde yetiştiğim tıbbi ekol gereği sezaryen doğumlarda kompres ve gazlı bez tampon kullanmadım" diyen A.D. şunları kaydetti 
     "Hastanın karın bölgesinden yapılan operasyonla apse boşaltıldığı öğrenilmiştir. Bir yabancı cisim çıkarılmış değildir. Lohusalık dönemindeki kişisel fizyoloji nedeniyle karın içinde bir apse oluşmuş olabilir. Bu hususun sezaryen ile ilgisi yoktur. Bu enfeksiyonun bağırsak ile ilgisi ve apse operasyonundan sonraki bağırsak tedavisi ise doğal tıbbi süreçtir." Doktor A.D, açılan davanın bir ceza davası olmadığını, hukuk davası olduğunu da belirterek, "Herkes dava açmakta hürdür, dava açmak haklı olmak demek değildir" diye konuştu. 
     
</TEXT>
</DOC>
