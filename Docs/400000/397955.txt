<DOC>
<DOCNO> 397955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko50.html </URL>
<DATE> 2005/11/25/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Unakıtan Expo'yu yalnız bırakmayacağız 
</HEADLINE>
<TEXT>

     Maliye Bakanı Kemal Unakıtan, İzmir'in EXPO 2015 organizasyonuna adaylığına dikkati çekerek, bu gibi projeleri hükümet olarak yalnız bırakmayacaklarını söyledi. 
     Bakan Unakıtan, İzmir Büyükşehir Belediye Başkanı Aziz Kocaoğlu'nu makamında ziyaret etti. 
     Unakıtan, İzmir'in UNIVERSIADE 2005 organizasyonuyla bu konulardaki kabiliyet ve başarısını gösterdiğini ifade etti. İzmir'de organizasyon düzenleme konusundaki, altyapı ve tecrübeye dikkati çeken Unakıtan, düzenlenen organizasyonların Türkiye'nin de onuru olduğunu ifade etti. 
     UNIVERSIADE 2005 için hükümet olarak İzmir'e önemli desteklerde bulunduklarını hatırlatan Unakıtan, ''EXPO gibi projeleri hükümet olarak yalnız bırakmayız. İzmirliler önce UNIVERSIADE 2005'teki kıyağımızı unutmasın, sonrasına biz bakarız'' dedi. 
     Bakan Unakıtan daha sonra, Tekel'in boş durumdaki Yaprak Tütün İşleme Tesisi'ni gezdi. İzmir Valisi Oğuz Kağan Köksal, Bakan Unakıtan'a, tesisi bir kültür merkezi haline getirmek istediklerini söyledi. Yaklaşık 6 bin metrekare kapalı alanı bulunan tesisin kültür merkezinden başka şekilde değerlendirilemeyeceğine dikkati çeken Vali Köksal, Bakan Unakıtan'dan bu konuda yardım istedi. 
     Tesisi ziyareti sırasında Tekel Yönetim Kurulu Başkanı Kazım Çalışkan'ı telefonla arayan Unakıtan, bu binanın kültür merkezi yapılmak üzere Kültür ve Turizm Bakanlığı'na devredilmesini istedi. 
     
</TEXT>
</DOC>
