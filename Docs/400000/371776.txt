<DOC>
<DOCNO> 371776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/yasam/axyas02.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Depodaki Sidemara gün ışığına çıkıyor 
</HEADLINE>
<TEXT>


Parasızlık yüzünden depoda bekleyen Türkiye'nin en büyük lahti Sidemara, Kültür ve Turizm Bakanı Koç'un talimatı sayesinde kurtuluyor. İstanbul Valisi, salonun restorasyonu için 1 milyon dolar ayırdı 

Ömer Erbil 

İSTANBUL Arkeoloji Müzesi'nde parasızlık yüzünden sergilenemeyen Türkiye'nin en büyük lahti Sidemara, Kültür ve Turizm Bakanı Atilla Koç'un ilgisi sayesinde depodan kurtuluyor. Koç, lahtin ziyaretçilere açılması için talimat verince, İstanbul Valisi Muammer Güler İl Özel İdare bütçesinden 1 milyon doları salonun restorasyonu için verdi. 

Milliyet, özel izinle depoda 
İSTANBUL Arkeoloji Müzesi'nin yıllardır açılamayan ve depoya çevrilen bölümüne Kültür ve Turizm Bakanlığı'nın özel izni ile girdik. Lahit hurdalığını andıran depoda yerlere konulan eserler toz ve rutubetin içinde bırakılmış. Bazı eserler dağılmasın diye iple bağlanırken, Filistin ve Mısır kültürüne ait mumya tarzı lahitler sergilenecekleri günü bekliyor. 

15 yıldır kapalı tutuluyor 
YETERLİ bütçe olmadığından 15 yıldır kapalı tutulan bölüm, müzenin depolarında da yer kalmayınca depo olarak kullanılmaya başlanmış. Roma, Mısır, Bizans lahitleri ile heykellerin yer aldığı bölümde Magnesia ve Lagina Hekate tapınaklarına ait kabartmalar da var. Eserler sergilenebilmek için Röleve Anıtlar Müdürlüğü'nce yapılacak restorasyonu bekliyor. 

'Dünyanın da en büyüğü' 

MÜZE Müdürü İsmail Karamut, bölümün açılabilmesi için Kültür ve Turizm Bakanı Koç'un bizzat ilgilendiğini belirterek, şunları söyledi "Güvenlik kameraları, müze spot aydınlatmaları, boya badana ve eserlerin bakımı yapılacak. Sidemara, Türkiye'nin en büyük lahiti. Bildiklerim arasında dünyanın da en büyük lahti. Bu güzelliği ziyaretçilere göstermek istiyoruz." 

Bir benzeri daha yok 

Sidemara Lahti, Roma dönemi M.S. 3. yüzyıla ait. 1898'de Konya'nın Ambar köyünde bulundu. Lahtin bir soyluya ait olduğu sanılıyor. Lahtin bir yüzünde av sahnesi, kapağının üstünde ise lahtin ait olduğu kişi ile karısı yarı uzanmış şekilde kız çocuklarıyla tasvir ediliyor. Bir benzeri bulunmayan 4 metre uzunluğa ve 3.5 metre yüksekliğe sahip, 24 ton ağırlığındaki Sidemara lahtini görmeye gelen yerli ve yabancı turistler, 15 yıldır müzenin kapısından dönüyordu. 

</TEXT>
</DOC>
