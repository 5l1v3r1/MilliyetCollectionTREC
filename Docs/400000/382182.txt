<DOC>
<DOCNO> 382182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun11.html </URL>
<DATE> 2005/09/28/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Avrupa basını Avusturya yalnız kaldı, müzakereler başlayacak... 
</HEADLINE>
<TEXT>

     BBC Türkçe Servisi ve Ajanslar 

Tarihi 3 Ekim zirvesine geri sayım sürerken, Avrupa basını Türkiye-AB ilişkilerini masaya yatırıyor. İngiliz Daily Telegraph, Türkiye ile müzakerelere başlama koşulları konusundaki anlaşmazlık yüzünden, İngiltere'nin, Avrupa Birliği dönem başkanlığının en büyük kriziyle karşı karşıya kalabileceğini yazıyor. 
     "İngiltere hükümeti, Türkiye'nin Avrupa Birliği'ne üyeliğini hayati bir stratejik hedef olarak görüyor. Ancak iki aydır devam eden pazarlıklar tıkanmış gibi. Avusturya, Türkiye ile müzakerelerin üyelik dışında bir formülle de sonuçlanabileceğinin, birlik tarafından kayda geçirilmesinde ısrar ediyor. " Daily Telegraph yine de Avusturya'nın son anda geri adım atması ihtimalini dışlamıyor. Ve Brüksel kulislerinden şu ayrıntıları aktarıyor. 
     Avusturya'nın, Hırvatistan ile askıya alınan müzakerelerin derhal başlamasını istediği biliniyor. Bir diplomat, 'Avusturya, Türkiye konusunda tamamen yalnız olduğunun farkında' diye konuştu ve devam etti 
     'Ama Hırvatistan ile müzakerelerin Ekim'de başlıyacağı konusunda garanti alırlarsa geri adım atabilirler'. Hırvatistan konusundaki karar ise büyük ölçüde bu hafta sonunda Uluslararası Savaş Suçları Mahkemesi başsavcısı Carla del Ponte'nin yapacağı son değerlendirmeye bağlı olacak." 
     
     Financial Times Konuşma vakti geldi 

     Prestijli ekonomi gazetesi Financial Times ise Türkiye Avrupa Birliği ilişkilerine bugün tam bir sayfasını ayırdı. 
     Financial Times, Türkiye'nin AB ile tam üyelik müzakerelerinin başarıyla sonuçlanmasının, hem Türkiye'nin, hem de AB'nin yararına olacağını yazdı. 
     "Konuşma vakti geldi. Fakat, Avrupalı seçmen Türkiye'nin üyeliği konusunda rahatsız". 
     Gazetenin Türkiye sayfasında, bu başlık altında yapılan Daniel Dombey imzalı değerlendirmede, müzakerelerin Avusturya'nın muhalefetine karşın başlayacağı tahmin ediliyor, ama daha uzun vadede gündeme gelecek bir soruna dikkat çekiliyor. 
     "Türkiye'nin üyeliği Avrupa Birliği kamu oyunda istek ve heyecan yaratmıyor. Tam aksine önemli muhalefetle karşı karşıya. Bu ay yapılan bir kamuoyu yoklaması Türkiye'nin üyeliğine destek verenlerin oranının Fransa'da yüzde 11, Almanya'da yüzde 15 ve İngiltere'de yüzde 32 olduğunu gösterdi. 
     Her üç ülkede de yüzde kırk oranında kararsız var. Birliğin göçmen işçi akını korkusu ve şu andaki içe kapalı zihniyeti nedeniyle Türkiye ile müzakereler yarı yolda kalabilir ya da daha tehlikelisi sonunda Avrupalı seçmen tarafından veto edilebilir. 
     Bu tablo içinde herşey gelip Avrupa Birliğinin Ankara'nın katılımı konusunda ne kadar ciddi olduğuna dayanıyor". 
     Gazete, aynı sayfada yer verdiği bir başka yorumda, "Ankara'da giderek daha çok bir memnuniyetsizlik havasının hakim olmaya başladığını" belirtti. 
     Bu haber-yorumda Ermeni konferansı çerçevesinde yaşanan tartışmalara dikkat çekildi ve Sabancı Holding Yönetim Kurulu Başkanı Güler Sabancı ile yapılan bir söyleşiye yer verildi. 
     Güler Sabancı, AB'nin tutumunun, Türkiye içindeki birlik karşıtlarının eline şimdi gerçek bir koz verdiğini kaydetti. 
     Haberde, İstanbul Bilgi Üniversitesi'nde yapılan Osmanlı Ermenileri konulu tarihi konferansa tepkiler ele alınarak, görüşmelerin eşiğinde, Türkiye'de ilerici ve gerici güçler arasındaki mücadelenin hala devam ettiği kaydedildi. 
     
     The Guardian İşkence iddiaları, Türkiye'nin üyelik çabalarını baltalıyor 

     The Guardian ise "İşkence iddiaları, Türkiye'nin Avrupa Birliği üyeliği çabasını baltalıyor" başlıklı bir habere yer verdi sayfalarında. 
     Haberde, Amerika Birleşik Devletleri merkezli iki ayrı kuruluşun Türkiye hakkındaki açıklamaları ele alınıyor. 
     "Zihinsel Özürlülerin Hakları adlı Washington merkezli grup, iki yıllık bir araştırmadan sonra Türkiye'de, zihinsel hastalıklarla ilgilenen devlete ait kurumlarda bütün Avrupa standartlarının ihlal edildiğini bildirdi. 
     Örgüt zihinsel özürlüler ve psikiyatri sorunları yaşayan insanların işkence sayılabilecek tedavi yöntemlerine tabi tutulduğunu kaydetti. Türkiye ile ilgili bir açıklama da yine Washington merkezli uluslararası insan hakları örgütü Human Rights Watch'dan geldi. 
     Örgüt, eşcinsellerin oluşturduğu KAOS GL adındaki grubu, ahlaki gerekçeler öne sürerek yasaklamaya çalışan Ankara Vali Yardımcısını protesto etti." 
     
</TEXT>
</DOC>
