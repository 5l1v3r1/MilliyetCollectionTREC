<DOC>
<DOCNO> 385479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko25.html </URL>
<DATE> 2005/10/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Lalapaşa Çimento Fabrikası'nı İtalyan Çimentaş aldı... 
</HEADLINE>
<TEXT>

     Tasarruf Mevduatı Sigorta Fonu’nun TMSF İmar Bankası nedeniyle el koyduğu Uzan Grubu’na ait çimento fabrikalarının satış ihaleleri bugün başladı. Kıran kırana geçen ilk ihaleyi 166 milyon 500 bin dolarlık teklifi veren Çimentaş İzmir Çim. Fab. T.A.Ş. kazandı. 
     Edirne Lalapaşa Çimento Fabrikası'nın muhammen bedelli 61 milyon dolar olarak belirlenmişti. Bu teklif, 61 milyon dolarlık muhammen bedelin 105 milyon 500 bin dolar fazlasını oluşturdu. 
     TMSF'nin diğer fabrikaların satışıyla ilgili ihaleleri 20 Ekim’e kadar sürecek. Uzanlara ait Rumeli Çimento Grubu’nun bugün başlayan satış ihaleleriyle Türkiye’nin çimento ve klinker üretim kapasitesinin yaklaşık yüzde 12’si el değiştirecek. 
     
     İHALE KIRAN KIRANA GEÇTİ 

     İhalenin ilk aşamasında tüm teklif zarfları açıldı. İhale Komisyonu, en yüksek teklifi veren 5 firmanın yetkililerini açık artırma için masalara davet etti. 
     En yüksek teklifi veren firmalar şöyle sıralandı 
     

Set Çimento 131 milyon dolar Çimentaş 121.11 milyon dolar Tracia 120.1 milyon dolar Uni 116.25 milyon dolar Akçansa 116 milyon dolar      
İhaleye 6. en yüksek teklifi 115.6 milyon dolarla BatıÇim verirken, en düşük teklif 73.02 milyon dolarla Edirne Girişim'den geldi. 
     İhaleye, kapalı tekliflerin en yükseği olan 131 milyon dolarlık açılış fiyatıyla başlandı. 250 bin ABD dolarlık artırım aralıklarıyla devam eden ihalenin ilk bölümleri Set Çimento, Tracia ve Akçansa arasında kıran kırana geçti. Artırmalara bu aşamada Çimentaş çok sık olmasa da katıldı. Uni Çimento'dan ise ihale süresince hiç bir katılım olmadı. Fiyat 156.5 milyon dolara kadar yükselince, Akçansa mola istedi. Molanın ardından da artırımlara katılmadı. Bu aşamadan sonra ihale Set Çimento ile Tracia arasında geçmeye başlamıştı ki sahneye yavaş yavaş Çimentaş çıkmaya başladı. Set Çimento 163 milyon 500 bin dolara kadar teklif verdi ancak, Tracia'nın ataklarını kesemedi. Bu aşamadan sonra yeni bir teklif de vermedi. İhalede bu kez Çimentaş öne çıktı. Baştan beri hızla teklifleri artıran Tracia ile bu kez Çimentaş arasında kıran kırana bir yarış başladı. Çimentaş'ın 166 milyon 500 bin liralık teklifinin üzerine çıkan olmayınca, ihaleyi Çimentaş kazandı. 

     
</TEXT>
</DOC>
