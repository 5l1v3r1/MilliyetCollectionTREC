<DOC>
<DOCNO> 355474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur20.html </URL>
<DATE> 2005/06/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Muğla'da bir günde 4 yangın... 
</HEADLINE>
<TEXT>

     Turizmin gözde kenti Bodrum'da bugün 3 ayrı yangın çıktı. Muğla'nın Milas İlçesi'nde de ormanlık alanda alevler yükseldi. 
     Bodrum Konacık’ta tarım arazinde başlayan yangın sonucu, Bitez Beldesi’nde 3 site tedbir amacıyla boşaltıldı. 
     Alevlerin yaklaşması ve yoğun duman nedeniyle Ulaş, Burak Bitez ve Yalı sitelerindeki vatandaşlar tedbir amaçlı olarak evlerinden çıkarıldı. Yangının daha sonra kontrol altına alındığı bildirildi. 
     
     BİR YANGIN DAHA 

     Bodrum Konacık'ta tarım arazilerinde başlayan yangının kontrol altına alındığı, ancak Ortakent Beldesi'nde yeni bir yangının başladığı bildirildi. 
     Bitez Beldesi Belediye Başkanı Remzi Güngör, Konacık mevkiinde başlayan yangının yerleşim yerlerine sıçramadan kontrol altına alındığını belirtti. 
     Bu kez Ortakent'te ormanlık alanda yangın başladığını kaydeden Güngör, şu bilgileri verdi 
     "İtfaiye ve orman bölge ekiplerinin yoğun çalışması sonucu yangın, evlere ve turistik tesislere sıçramadan kontrol altına alındı. Soğutma çalışmaları devam ediyor. Bazı turistik tesisler ve yazlıklar duman nedeniyle önlem amaçlı boşaltılmıştı. Vatandaşlarımız yeniden evlerine döndüler. Turizm sezonu başlangıcında büyük bir tehlike atlattık." Güngör, Ortakent Beldesi'nde meşe, palamut ve kavak ağaçlarının bulunduğu bölgede çıkan yangına ise itfaiye ekiplerinin ulaşamadığını, söndürme çalışmalarının helikopterle sürdürüldüğünü kaydetti. 
     
Muğla Orman Bölge Müdürlüğü yetkilileri de yaklaşık 15 hektarlık alanın tahrip olduğunu Konacak'taki yangının kontrol altına alınarak, soğutma çalışmalarına başlandığını bildirdiler. 
     Yangının, Konacık'ta bir elektrik trafosunun patlaması sonucu, otların tutuşmasıyla başladığı bildirildi. 
     

     
</TEXT>
</DOC>
