<DOC>
<DOCNO> 391511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur18.html </URL>
<DATE> 2005/11/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Başkent'te bayramda otobüsler ücretsiz... 
</HEADLINE>
<TEXT>

     Ankara Büyükşehir Belediye Başkanı Melih Gökçek, 3 günlük Ramazan Bayramı süresince EGO otobüslerinin ücretsiz hizmet vereceğini açıkladı. 
     Gökçek, yaptığı yazılı açıklamada, geçen yıllarda olduğu gibi bu yıl da Ramazan Bayramı süresince Ankaralıların EGO otobüslerinden ücretsiz yararlanabileceğini bildirdi. 
     Uygulamayla vatandaşların aileleri ile birlikte kentin değişik semtlerindeki dost ve yakınlarını daha kolay ziyaret etme fırsatı bulacaklarını ifade eden Gökçek, ortalama 750 EGO otobüsünün, bayram süresince 06.00-24.00 saatleri arasında toplam 263 hatta ücretsiz hizmet vereceğini kaydetti. 
     Melih Gökçek, Ankara’da faaliyet gösteren yeşil, mavi ve çift katlı otobüslerden oluşan toplam 655 özel halk otobüsünün de en az 440’ının bayram süresince ücretli olarak yolcu taşımaya devam edeceğini belirtti. 
     Ücretsiz otobüs uygulamasını 11 yıl önce başlattığını hatırlatan Gökçek, açıklamasında, geçen yıllarda, zaman zaman Büyükşehir Belediyesi’nin dışında oluşan bazı yasal engeller nedeniyle uygulamaya ara verilmek zorunda kalındığını kaydetti. 
     Gökçek, bu bayramda da ücretsiz otobüs uygulamasıyla tüm Ankaralıların eş, dost ve akrabalarını doya doya gezebileceklerini belirtti. 
     
</TEXT>
</DOC>
