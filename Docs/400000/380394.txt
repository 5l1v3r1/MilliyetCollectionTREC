<DOC>
<DOCNO> 380394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonyas17.html </URL>
<DATE> 2005/09/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Baş ağrısını hafife almayın... 
</HEADLINE>
<TEXT>

     Selçuk Üniversitesi Meram Tıp Fakültesi Hastanesi Beyin Cerrahisi Anabilim Dalı Başkanı Prof. Dr. Alper Baysefer, baş ağrısının hafife alınmaması gerektiğini belirterek, "Şiddetli baş ağrısı, birkaç hafta içinde gerçekleşecek beyin kanamasının habercisi olabilir" dedi Prof. Dr. Baysefer, AA muhabirine yaptığı açıklamada, beyin kanamalarının son yıllarda sıkça rastlanılan rahatsızlıklar arasında yer aldığını söyledi. Bunun nedenleri arasında beslenmeye bağlı olarak artan şeker, kolesterol ve yüksek tansiyonun yer aldığını ifade eden Baysefer, stres ve yorgunluğun da dış etken olarak beyin kanamalarına neden olabildiğini bildirdi. 
     Stres, yorgunluk ve düzensiz beslenmenin, farklı yapıya sahip beyin damarlarının zayıflamasına ve çatlamasına yol açtığını ifade eden Baysefer, şunları kaydetti 
     "Bunun yanında beyin damarlarındaki doğuştan gelen sorunlar da kanamaların önemli nedenleri arasında yer alıyor. Beyin damarları, vücudun diğer bölgelerindeki damarlardan daha hassas bir yapıya sahiptir. Bu yüzden olumsuz her türlü koşullardan kolaylıkla etkilenebilir. Stres ve panik hipertansiyona, bu da damarların daha da zayıflamasına yol açıyor. Daha sonra aniden beyin kanaması tehlikesi doğabiliyor." Beyin damarlarındaki doğuştan gelen sorunlar nedeniyle ortaya çıkacak kanamanın önceden kendini belli ettiğini belirten Baysefer, "Büyük kanama öncesinde yaşanan küçük kanamalar ani şiddetli baş ağrısına neden olur. Şiddetli baş ağrısı birkaç hafta içinde gerçekleşecek yoğun beyin kanamasının habercisi olabilir. Bu yüzden baş ağrısı hafife alınmamalıdır" diye konuştu. 
     Genellikle ölüm ya da felçle sonuçlanan beyin kanaması riskinin azaltılması için özellikle beslenmeye özen gösterilmesi ve mümkün olduğunca stresten uzak durulması gerektiğini ifade eden Baysefer, risk taşıyan herkesin 6 ayda bir mutlaka kontrolden geçmesini önerdi. 
     
</TEXT>
</DOC>
