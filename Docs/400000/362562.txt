<DOC>
<DOCNO> 362562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/dunya/axdun01.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ret cephesi strateji saptadı 
</HEADLINE>
<TEXT>


CDU lideri Merkel'le Paris'te görüşen Sarkozy, 'Türkiye'ye imtiyazlı üyelik önerilmesi konusunda aynı görüşe sahibiz' dedi 

DIŞ HABERLER SERVİSİ 


Türkiye'nin Avrupa Birliği AB üyeliğine karşı tutumuyla tanınan Alman Hıristiyan Demokratik Birlik Partisi CDU lideri Angela Merkel, dün Fransa'nın başkenti Paris'te kendisi gibi Türkiye karşıtı olan Fransa İçişleri Bakanı ve iktidardaki Halk Hareketi için Birlik UMP lideri Nicolas Sarkozy ile görüştü. 
Almanya'da eylül ayında yapılacak erken seçimde başbakanlık koltuğuna oturması beklenen Merkel ile, Fransa'da 2007'de yapılacak cumhurbaşkanlığı seçiminde Jacques Chirac'ın yerine geçeceği tahmin edilen Sarkozy'nin, dünkü görüşmede ele aldığı konular arasında, AB'nin genişleme politikası çerçevesinde Türkiye'ye karşı ortak bir strateji belirlenmesi de yer aldı. 

İmtiyazlı ortaklık 
Sarkozy, görüşmenin ardından yaptığı açıklamada, Merkel ile AB'ye tam üyeliği yerine Türkiye'ye "imtiyazlı ortaklık" önerilmesi yolundaki görüşlerinin aynı olduğunu söyledi. "AB içinde Alman ve Fransız ittifakının güçlendirilmesi konusunda aynı görüşte olduklarını" ifade eden UMP lideri, "Avrupa sosyal modelinin modernleştirilmesi konusunda da CDU lideriyle aynı yönde düşündüklerini" belirtti. Merkel, Sarkozy'den önce Fransa Cumhurbaşkanı Jacques Chirac ve Başbakan Dominique de Villepin ile bir araya geldikten sonra yaptığı açıklamada, Türkiye'ye tam üyelik yerine "imtiyazlı ortaklık" verilmesi yolundaki önerisini yineledi. 


</TEXT>
</DOC>
