<DOC>
<DOCNO> 373430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur19.html </URL>
<DATE> 2005/08/27/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Türkiye Kamu-Sen O masada sonuna kadar duracağız... 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, memurların toplu görüşmelerine ilişkin, ''Türkiye Kamu-Sen olarak o masada sonuna kadar duracağız. Sonuna kadar bunun uzlaşma yolunu bulacağız, bulmak için mücadele vereceğiz'' dedi. 
     Akyıldız, Türkiye Kamu-Sen İstanbul İl Başkanlığı'nın Aksaray Metro önünde kurulu ''toplu sözleşme takip çadırı''nı ziyaret etti. 
     Burada basın toplantısı düzenleyen Akyıldız, kamu çalışanlarının toplu görüşmelerde geldikleri noktaya işaret ederek, ''belki de son toplantının 29 Ağustos'ta gerçekleştirileceğini'' söyledi. 
     ''Geldiğimiz noktada kamu çalışanlarının beklentilerine ihtiyaçlarına cevap verecek, mali ve sosyal haklarda rahatlama yaratacak bir gelişme umudunu sürdürmekteyiz'' diyen Akyıldız, ''ancak siyasi iradenin sunduğu teklifin üzücü olduğunu'' kaydetti. 
     Akyıldız, ''kamu çalışanlarının toplu pazarlık süreci öncesinde siyasi irade tarafından beklentiye sokulduğunu'' öne sürerek, ''Devlet Bakanı ve Başbakan Yardımcısı Mehmet Ali Şahin'in yaptığı açıklamalarla ücretlerde ciddi bir iyileştirme beklentisi içine girildiğini'' savundu. 
     ''Şahin'in görüşme öncesinde 'ek ödeme, yan ödeme, döner sermaye gibi uygulamalardan istifade etmeyen yaklaşık 1.5 milyon memura 300 milyon lira kadar zam yapılacağını' ifade ettiğini'' belirten Akyıldız, ''Bakan Şahin'in 'bunun yaklaşık 2 katrilyon yük getireceğinden bahsettiğini, bunların 2006 zammından bağımsız olacağını ve 15 Ağustos'tan itibaren uygulanacağını' ifade ettiğini'' kaydetti. 
     
     DENGE TAZMİNATI... 
     Türkiye Kamu-Sen Genel Başkanı Akyıldız, sözlerini şöyle sürdürdü 
     ''Geldiğimiz noktada 2006 için kamu çalışanlarına yüzde 2.5 artı yüzde 2.5 zam önerisi getirilmiştir. Denge tazminatı adı altında verilecek olan, yaklaşık 1.5 milyon memuru ilgilendirecek olan konuyla ilgili nihai teklifte siyasi irade 464 trilyonluk bir rakam önümüze koymuştur. Daha önce Ağustos'un 15'inde uygulamaya başlatacaklarını söyledikleri ve 2 katrilyon yükten bahseden siyasi irade, şimdi 2 katrilyon yerine 464 trilyonluk bir rakamı önümüze koymuştur. 40 40 bir denge tazminatı uygulaması için de yüzde 2.5'luk zammı yüzde 1.5'a çekmeye kalkmıştır. 
     Çok açık ve net ifade etmek istiyorum siyaset samimiyet göstermek zorundadır. Siyaset ciddiyet göstermek zorundadır. Siyaset devlet adına konuşmaktadır. Devlet ciddiyetini bozamazlar. Kamu çalışanlarının beklentilerine cevap vermek zorundadırlar.'' ''Hükümetin 'memurların çok istediğini ve hak etmediğini talep ettiğini' dile getirdiğini'' de savunan Akyıldız, şunları kaydetti 
     ''Doğru olmayan beyanlar sadece gerilim yaratır. Doğruları konuşmaya davet ediyoruz. Pazartesi günü aklıselim olmaya davet ediyoruz. Beklentilere cevap vermeye, bu konuda gayret göstermeye davet ediyoruz. Çünkü bize söz veren Başbakan'ın kendisidir. '3 sene bekleyin' demiştir. 3 sene bekledik. Sayın Başbakan, bizzat 'size grevli, toplu sözleşmeli sendika hakkı vereceğim' demiştir. O zaman grev ve toplu sözleşme hakkını vermek zorundadır.'' 
     
     KAMU-SEN'İN TALEBİ 
     Bircan Akyıldız, 1 ay önce kamu iş sözleşmesi yapıldığını ve ortalama bir işçinin ücretinin ortalama 89 milyon lira artırıldığını anlatarak, memurlara da yıl sonunda toplam 48 milyon lira verilmek istendiğini bildirdi. 
     Akyıldız, konuşmasına şöyle devam etti 
     ''12.218 katrilyonluk talep paketi bizim bütün ihtiyaçlarımızı karşılardı. Taleplerimizi 7.9 katrilyona çektik. Karşımıza çıkan teklif 2.7 katrilyon. Tekrar açıklama yaptık 'taleplerimizin birçoğunu daha dondurabiliriz' diye. Bugün beklediğimiz var, denge tazminatı. Bunun adını koyalım. Bir gecede batık banka kredilerinin 40 milyar doları zarar haznesine yazan bu iktidar, kamu çalışanlarına 5 katrilyonu çok görüyor. 5 katrilyon ne getirecek 5 katrilyon, 540 milyon lira olan en düşük ücreti 790 milyon liraya çekecek. Bunu dışında bir talebimiz yok zaten. 
     Türkiye Kamu-Sen olarak o masada sonuna kadar duracağız. Sonuna kadar bunun uzlaşma yolunu bulacağız, bulmak için mücadele vereceğiz. Ama o masadan kalkarsak, bizi o masaya bir daha götüremezsiniz. Formül kolay. Bulunamayacak paralar değil. O yüzden 3.164 katrilyon olarak koyduğunuz noktayı, 5 katrilyona çekmenizi bekliyoruz.'' Bir gazetecinin ''Mehmet Ali Şahin'in 'Memurlar alanlara çıkarsa duvara toslarlar' sözünü nasıl değerlendiriyorsunuz '' şeklindeki sorusu üzerine de Akyıldız, ''Siyasetin aklıselim olması gerekiyor. Meydanlara çıkma konusunda dün siyasetten izin almadık, bugün de izin almayız. Birisi bir yere toslar, ama biz mi bir yere toslarız, siyaset mi bir yere toslar, onu meydanlarda görürüz'' dedi. 
     
</TEXT>
</DOC>
