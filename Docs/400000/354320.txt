<DOC>
<DOCNO> 354320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun29.html </URL>
<DATE> 2005/06/22/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Gül Türkiye hala Kuzey Irak'taki terörden mustarip... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin hala Irak'ın kuzeyinden doğan terörden mustarip olduğunu söyleyerek, bunun son bulmak zorunda olduğunu kaydetti. 
     Brüksel'deki ''Irak'ın geleceği'' konferansında konuşan Gül, AB ve ABD'ye böyle bir konferans düzenledikleri için teşekkür ederek, konferansa sağlanan geniş katılımın uluslararası toplumun Irak'a yardım edilmesi konusu üzerinde birleşmiş olduğunu gösterdiğini, Irak'ın beklentisinin de bu olduğunu kaydetti. 
     Gül, Türkiye'nin Irak'taki siyasi geçiş sürecine tam destek verdiğini söyleyerek, sürecin en hassas safhasına girdiğini ve Iraklıların artık geleceklerini çizeceklerini belirtti. Anayasa yazım sürecinin ülkenin kaderini belirleyeceğine işaret eden Gül, bu sorumluluğun bütün Iraklılarca omuzlanması gerektiğini kaydetti. 
     ''Ulusal nitelikteki bütün sorunların yine ulusal çerçeve içinde çözümlenmesi gerektiği'' sözleriyle Türkiye'nin Kerkük konusundaki hassasiyetine atıfta bulunan Gül, bu noktanın anayasa sürecinin katılımcı bir şekilde sürmesini daha önemli kıldığını, bu konuya hak ettiği önemin verilmesi gerektiğini söyledi. 
     Dışişleri Bakanı Gül, her bir Iraklı seçmenin geçici idari kurumların çalışmalarına katılımının sağlanmasının da eşit derece önem taşıdığına dikkati çekerek, buradaki önemli noktanın Iraklıların süreci tümüyle sahiplenmesi olduğunu belirtti. 
     Iraklıların bu sahiplenmesi arttıkça ülkenin güvenlik durumu üzerinde olumlu etki yapacağını ifade eden Gül, ''dışlanmış ve düş kırıklığına uğramışların'' yeniden kazanılması gerektiğini kaydetti. Gül, ancak bu sayede terörizm ve şiddet olaylarının önünün kesilebileceğini ifade etti. 
     
     TÜRKİYE İÇİN ODAK NOKTASI BM 

     Gül, Irak'taki güvenlik güçlerinin etkili olmasında, fiziksel kapasitelerinin yanı sıra ahlaki tutumlarının da rol oynadığına işaret ederek, bu iki unsur arasındaki bağlantının göz ardı edilmemesi gerektiğini söyledi. 
     Türkiye'nin Irak halkını her açıdan desteklediğini ifade eden Gül, hükümetinin Irak ile olan diyalogunun en üst düzeyde devam ettiğini kaydetti. Irak Başbakanı İbrahim Caferi'nin ilk yurtdışı ziyaretini Türkiye'ye yaptığını hatırlatan Gül, Devlet Başkanı Celal Talabani'nin ziyaretini de beklediklerini belirtti. 
     Irak'ın demokrasiye düzgün biçimde geçişine katkı sağlama adına, Ankara'da, demokratik deneyim konusunda Irak'taki tüm siyasi gruplara yönelik seminer ve konferanslar düzenlediklerini anımsatan Gül, demokrasiye geçiş sürecinin siyasi, anayasal ve hukukun üstünlüğü boyutlarında AB'ye de birlikte çalışma önerisinde bulunduklarını söyledi. 
     Gül, Türkiye'nin Irak'a kurumsal desteğinin büyüdüğünü söyleyerek, farklı kamu hizmetlerine yönelik eğitim faaliyetlerinin sürdüğünü belirtti. Gül, Türkiye'den Irak'a, elektrik ve petrol ürünleri de dahil olmak üzere ekonomik ve insani malzemenin büyük miktarlarda ve kesintisiz biçimde gittiğini de kaydetti. 
     Gül, bu süreçte, çoğu kamyon şoförü 100'e yakın Türk vatandaşının, Iraklılara yardım götürdükleri sırada teröre kurban gittiğini anımsattı. Gül, bu rakamın, Irak'taki Çokuluslu Güç'ün birçok üyesinin uğradığı askeri kayıplardan daha fazla olduğuna dikkati çekti. 
     Türkiye'nin, Irak güvenlik güçlerinin eğitimi konusunda NATO Eğitim Misyonu'na dahil olduğunu hatırlatan Gül, komşuların katkısı bağlamında, Türkiye'nin 2,5 yıl önce başlattığı bölgesel girişimin hala canlılığını sürdürdüğünü kaydetti. 
     Gül, Türk hükümetinin, Irak ile ilgili bütün bireysel, bölgesel ve uluslararası girişimlerde, ''BM'yi odak noktası olarak gördüğünü'' de vurguladı. Gül, BM Genel Sekreteri Kofi Annan'ın Irak özel temsilcisi ile ekibini de zor koşullar altında yürüttükleri başarılı çalışmalardan ötürü övdü. 
     
     ''TÜRKİYE HALA TERÖRDEN MUSTARİP'' 

     Dışişleri Bakanı Gül, konuşmasında Türkiye'nin hala Irak'ın kuzeyinden doğan terörden mustarip olduğunu da söyledi. Bölgenin geçen yüzyılın son çeyreği boyunca Irak topraklarından kaynaklı istikrarsızlıktan etkilendiğini belirten Gül, ''Türkiye bugün bile hala Irak'ın kuzeyinden kaynaklanan terörden mustariptir. Bu son bulmak zorunda'' diye konuştu. 
     Gül, ''BM Güvenlik Konseyi'nin 1546 sayılı kararıyla da teyit edildiği gibi Irak'ın siyasi birliği ve toprak bütünlüğünün, gerek Irak gerekse bölge istikrarı için bir zorunluluk'' olduğuna dikkati çekti. 
     Irak'ta barış ve istikrarın sağlanmasının tüm bölge için olumlu sonuçlar getireceğini vurgulayan Gül, konferansa katılan tüm ülkelerin bu doğrultudaki katkılarının büyük önem taşıdığını da dile getirdi. 
     
     ERGEÇ'E GEÇMİŞ OLSUN MESAJI 

     Dışişleri Bakanı Gül, Irak konferansı sürdüğü sırada, bu sabah saatlerinde saldırıya uğrayan Irak Türkmen Cephesi ITC Başkanı Sadettin Ergeç'e, geçmiş olsun mesajı gönderdi. 
     Kerkük'te bomba yüklü bir araçla düzenlenen saldırı, Ergeç'in evinden ITC binasındaki makamına gittiği sırada yapılmıştı. Ergeç, ITC binasına girmek üzereyken yolun karşı tarafında bombalı bir pikap havaya uçurulmuştu. 
     Saldırıda Ergeç'e herhangi bir zarar gelmezken, 1 koruması ve yoldan geçen 2 kişi yaralanmıştı. 

     
</TEXT>
</DOC>
