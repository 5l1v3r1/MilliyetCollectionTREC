<DOC>
<DOCNO> 395339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/spor/spo09.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşmek var dönmek yok 
</HEADLINE>
<TEXT>


Sakaryaspor Yönetimi, sonunda düşme olsa bile, Futbol Federasyonu aleyhine açtığı davayı geri çekmeyecek 


Sakaryaspor, Futbol Federasyonu'na rest çekti. 8 Kasım'da Genel Sekreter Lütfi Arıboğan imzasıyla yeşil - siyahlıları uyaran federasyon, Asliye Hukuk Mahkemesi'ne açılan davanın geri çekilmesini, 10 gün içinde bunun gerçekleşmediği taktirde, kulübün tescilinin iptaliyle, müsabakalara katılamayacağını bildirmişti. 
Bunu bir tehdit olarak kabul ettiklerini söyleyen Sakaryaspor Başkanı Selahattin Aydın, "Anayasal hak arama ve dava açma hürriyetimiz elimizden alınmak istenilmektedir. Buna izin vermeyeceğiz. Faturası ne olursa olsun, Sakaryaspor'un hakkını kimseye yedirmeyiz. Kaldı ki son kararı veren Tahkim Kurulu'nun üyeleri bile kendilerine yapılan baskıları itiraf etmiştir. Böyle bir makamdan ne kadar sağlıklı sonuç alınabilir" dedi. 
Sakarya Valisi Nuri Okutan ise yazının kendisine ulaştığında tüylerinin diken diken olduğunu belirterek, "Sakaryaspor Yönetimi'nin aldığı hak arama kararını bütün yüreğimle destekliyorum" açıklamasını yaptı. 


</TEXT>
</DOC>
