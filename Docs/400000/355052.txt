<DOC>
<DOCNO> 355052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun30.html </URL>
<DATE> 2005/06/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kırgızistan Başsavcısı Akayev'in oğlunun dokunulmazlığı kaldırılmalı 
</HEADLINE>
<TEXT>

     Kırgızistan Başsavcısı Azimbek Beknazarov, devrik lider Askar Akayev'in oğlu Aydar Akayev'in milletvekili dokunulmazlığının kaldırılmasını istedi. 
     Başsavcı Beknazarov, Aydar Akayev hakkında çeşitli suçlardan dava açabilmek için milletvekili dokunulmazlığının kaldırılması amacıyla Meclis Başkanlığı'na başvurdu. 
     Devrik liderin oğlu hakkında ''görevi suiistimal'', ''başkasının mülkünü zorla alma'', ''yasadışı özelleştirmelerle mülk edinme'' ve ''kara para kullanma'' suçlarından dolayı dava açılması gerektiğini belirten başsavcı, bunun için Aydar Akayev'in dokunulmazlığının kalkması gerektiğini söyledi. 
     Aydar Akayev, şubat ayında yapılan milletvekili genel seçimlerinde, memleketi Kemin'den oyların yüzde 79'unu alarak seçilmiş, devrim öncesinde mazbatasını alarak yemin etmiş ve böylece milletvekilliği geçerli olmuştu. 
     Aynı seçimlerde milletvekili olan ablası Bermet, sürpriz bir şekilde nisan ayı ortalarında Moskova'dan Bişkek'e dönerek mecliste oturuma katılmış, Meclis Başkanı Ömürbek Tekebayev'in ''halkın galeyana gelmesini önlemek için oturumlara katılmamasını'' istemesi üzerine meclisten ayrılmıştı. Bermet Akayeva'nın milletvekilliği daha sonra, ''seçim yasalarını çiğnediği'' gerekçesiyle mahkeme kararıyla iptal edilmişti. 
     24 Mart Devrimi sırasında tüm ailesiyle Kırgızistan'dan ayrılan Aydar Akayev, halen babasının yanında Moskova'da bulunuyor. Aydar Akayev'in de zaman zaman ablası gibi aniden Bişkek'e dönebileceği bildiriliyor. 
     
</TEXT>
</DOC>
