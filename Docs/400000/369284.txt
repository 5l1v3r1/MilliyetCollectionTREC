<DOC>
<DOCNO> 369284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonsiy12.html </URL>
<DATE> 2005/08/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Erdoğan'dan işadamlarına Bölgeye yatırım yapın 
</HEADLINE>
<TEXT>

     Başbakan Recep Tayyip Erdoğan, işadamlarından "Kılıçlarını bileyip bölgeye yatırım yapmalarını" isteyerek, "Terörü hep beraber yenmemiz lazım, terörü demokrasiyle çözme gayreti içinde olmamız lazım" dedi. 
     Başbakan Erdoğan, Diyarbakır’daki temasları çerçevesinde Class Otel’de işadamları ile bir araya geldi, sorunlarını dinledi. 
     Erdoğan, yemekli toplantının ardından işadamlarına yönelik olarak yaptığı konuşmada, bugün bölgenin sorunlarını çözme konusunda bir yol araştırmak için bir arada olmaktan duyduğu memnuniyeti dile getirdi. 
     Türkiye’nin geleceğini birlikte paylaşmak, herhangi bir ayrımcılığa düşmeden başarıyı yakalayabilmek için herkese sorumluluk düştüğünü ifade eden Erdoğan, sivil toplum örgütlerinden, düşünce dünyasının temsilcilerine kadar toplumun her katmanının bu mücadelede yerinin olması gerektiğini söyledi. Bu adım atılırken, bu gelecek hazırlanırken bir kişinin önüne konulacak taşın o kişinin düşmesine, yaralanmasına değil, ülkenin zarar görmesine neden olacağını ifade eden Erdoğan, "Şunu iyi anlamamız lazım. Herşey Türkiye için, her birimiz kalkındığında Türkiye kalkınacak. Diyarbakırlı işadamı kardeşim güçlü olursa buralara yatırım yapar, herkes kalkınır" diye konuştu. 
     Teşvik Yasası ile yatırımcıya sağlanan olanakları da anlatan Erdoğan, işadamlarına dönerek, Batı’da bulunan zengin işadamının Diyarbakır’a yatırım yapmama nedenini sordu. 
     Erdoğan’ın şu ana kadar bölgeye bu yasadan yararlanarak bir tek yatırım yapılmadığını ifade etmesi üzerine bir işadamı, kendisinin yatırım yaptığını söyledi. Yatırımın bitip bitmediğini soran ve "Hayır" yanıtını alan Erdoğan, "Sorun neyse bunu hep beraber aşacaklarını" belirterek, devletin tüm imkanlarını sunmaya gayret gösterdiğini ifade etti. Erdoğan, sorunlar aşılınca bölgede "Ben işsizim" diyenlerin de sayısının azalacağını bildirerek, "Biz fabrika kuran devlet anlayışından ayrılıyoruz. Devlet, düzenleyen, denetleyen, ufuk veren anlayışta olmalı" dedi. 
     
     ÖZELLEŞTİRME KARŞITLARI 
     Sözü özelleştirme uygulamalarına da getiren Başbakan Erdoğan, anamuhalefet partisi CHP ve Meclis dışındaki bazı partilerin buna karşı çıktığını anımsatarak, "Bunlar kendileri ile çelişki içinde. 
     Bunlar devlet yatırım yaptığında da bunun önüne set çekmek isteyenlerdi" diye konuştu. 
     Erdoğan, Türkiye’de bugün özelleştirme kapsamındaki kurumlara talip olanların dünya devi kuruluşlar olduğunu, yapılan protokoller gereği özelleştirilen kurumlara dünyadaki son teknolojiyi getirdiklerini anlattı. 
     
     BANKAMATİK MEMURLUĞU 
     Başbakan Erdoğan, devlette de iş üretmeden "Bankamatik memurluğu yapan" pek çok insanı iktidara geldikten sonra gördüklerini ifade etti. Başbakan Erdoğan, "Artık eskisi gibi yan gelip yatarak maaş alma dönemi olmayacak. İşe gelmeyip maaş alan çok. Biz göreve geldiğimizde bunu da gördük. Bakıyorsunuz bankamatikten maaş alıyor, biz bunların nelerini gördük, nelerini dışladık" dedi. 
     Diyarbakır’daki surların çevresindeki yapıların mutlaka yıkılması gerektiğini belirten Erdoğan, bunun turizme büyük katkı sağlayacağını söyledi. Tarihin önemine işaret eden Başbakan Erdoğan, sözlerini şöyle sürdürdü 
     "Diyarbakır nüfus açısından Türkiye’nin 10’uncu büyük şehri. Ama kişi başına bin 350 dolar ile 54’üncü sırada. Burada bir tezat olduğu aşikar. Bana Silvan Barajı’nın temelinin atılması talebi geldi. 
     Birbirimizi aldatmayalım, bunu hep söylerler, ama ben sizi aldatamam. Silvan Barajı’nın daha projesi yok ki temelini atalım. Ben gelip de ’Atacağım’ mı diyeyim. Bu sadece güzel bir palavra atmak olur, onu da ben yapamam. Şu anda Silvan ile ilgili kararı almak için proje çalışmalarının yapılması, ardından uygulama ihalesinin kararını vermemiz gerekir ki bu rakamlar da ufak rakamlar değil." 
     
     "NİYE İDEOLOJİK YAKLAŞIYORSUN " 
     Bir işadamının "Siz parayı bulursunuz" demesi üzerine Erdoğan, "Bizi tabu haline getirmeyin" karşılığını verdi. Erdoğan daha sonra duble yol çalışmaları hakkında da bilgi verdiği konuşmasında, Dicle Üniversitesi’nin öğrenci kapasitesinin artırılması talepleri üzerine şunları söyledi 
     "Bu konu bizimle alakalı bir konu değil. Bu konu tamamiyle bir YÖK meselesidir. Üniversitenin kendi yönetimi kararını alacak, eğer fakülte kuracaksa bunun kararını aldıktan sonra YÖK’e gidecek. YÖK’ten sonra bize gelecek, iş bize geldikten sonra kolay. Çünkü biz bu noktadaki sıkıntıyı biliyoruz. Niye, 10 öğrenciden bir tanesi üniversiteye giden bir ülkede siyasetçi kalkıp bunun iki, üç olmasını istemez mi Ama karşımızda öyle bir yapı var ki bu yapı diyor ki ’Bize para verin, biz de kaliteyi yükseltelim.’ Sen kaliteyi yükseltmeyi şu andaki imkanlarla rahatlıkla yapabilirsin. Öğretim üyesi noktasında ise elindeki öğretim üyesini tutamıyorsun. Önce buna bak. 
     Niye ideolojik yaklaşıyorsun İdeolojik yaklaştığın sürece burada öğretim üyesi kalmaz. Gelip, ’Ben fakülte kurmak istiyorum’ diye müracaat edenler oluyor, bunlara bakmıyorsun. Nereden geldiğine, kiminle geldiğine bakıyorsun. Nereden geldiğine, kiminle geldiğine baktığın sürece elindeki pozitiflik ortadan kalkar. Bunu böyle bilin." 
     
     "TERÖRÜ DEMOKRASİYLE ÇÖZME GAYRETİ" 
     Diyarbakır’ın içme suyu sorununa da değinen Erdoğan, yıl sonuna kadar bunun da çözüleceği müjdesini verdi. 
     Başbakan Erdoğan, bölgeye doktor, öğretmen gibi elemanları göndermede sıkıntı çekildiğini ifade ederek, bu yönde devletin teşvik edici adımlar atmasına karşın bu kişilerin bölgeyi tercih etmediğini söyledi. İşadamlarına "Onun için terörü hep beraber yenmemiz lazım" diye seslenen Erdoğan, terörü demokrasiyle çözme gayreti içinde olmaları gerektiğini kaydetti. 
     Başbakan Erdoğan, basının da terörle mücadelede kendilerine yardımcısı olması gerektiğini ifade ederek, "Bazı olayları çarşaf çarşaf yayınlamak bize bir şey kazandırmaz, tam aksine kaybettirir" dedi. 
     Organize Sanayi Bölgesi ile ilgili sorunların da en kısa sürede aşılacağını bildiren Başbakan Erdoğan, işadamlarından bölgeye yatırım yapmalarını istedi ve sözlerini "İşadamlarımız kılıçlarını bilesinler" diyerek tamamladı. 
     
</TEXT>
</DOC>
