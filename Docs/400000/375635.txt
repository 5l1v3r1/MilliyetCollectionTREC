<DOC>
<DOCNO> 375635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/siyaset/axsiy02.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri'nde kararname Loğoğlu'na kilitlendi 
</HEADLINE>
<TEXT>



Dışişleri Bakanlığı, sonbahara büyük bir sıkıntı içinde girdi. Nedeni, büyükelçi kararnamesinin hükümetin zirvesindeki anlaşmazlık nedeniyle kilitlenmiş olması. 
Normal uygulamada kararname yaz aylarında sonuçlandırılır, atamaların belli olmasıyla birlikte herkes sonbaharın başında birer ikişer yeni görev yerlerine giderdi. Özellikle diplomatların çocuklarının okul durumları açısından bu medeni bir zorunluktu. 
Aslında bu yıl da böyle olacaktı. Hatta mayıs ayının başında kararname taslağı sonuçlandırılmış, ilk kez büyükelçi çıkacak diplomatların kulaklarına yeni görev yerleri fısıldanmış, "hazırlığa başlayın" denilmişti. 
İlk görüş ayrılığı Washington Büyükelçisi Faruk Loğoğlu üzerinde çıktı. 4 yılı dolduğu gerekçesiyle Looğlu'nun merkeze alınması ve yerine merkezden Müsteşar Yardımcısı Nabi Şensoy'un gönderilmesi öngörüldü. 
Loğoğlu'nun bakanlıktan emekli olmasına bir yıl vardı ve kıdemi ve eski müsteşar olması dikkate alınarak bir yıl uzatma verilebilirdi. Bakanlığın yakın zamanda örnekleri görüldüğü üzere istendiğinde senyör büyükelçilere bu tür jestler yaptığı biliniyor. 
Sonuçta Loğoğlu'na yapılan şık karşılanmadı, ayrıca bakanlık üst bürokrasisinin de eski müsteşarlarına sahip çıkmadığı görüldü. 
Gelgelelim, Dışişleri Bakanı Abdullah Gül'ün hazırladığı kararname taslağı Başbakan Recep Tayyip Erdoğan'a takıldı. Erdoğan, Loğoğlu'nun merkeze alınmasını isabetli bulmayınca, bütün kararname kilitlendi. Yaz boyunca da bu kilitlenme bir türlü aşılamadı. 
Aşılamayınca bakanlıkta her yaz sonu gerçekleşen kan değişimi olmadı. Çünkü büyükelçilikler boşalmayınca merkezden dışarı atamalar yapılamadı. Yeni büyükelçiler dışarı gitmeyince onların boşaltacakları pozisyonlara daire başkanları arasından yapılacak tayinler gerçekleştirilemedi. 
Daire başkanları yukarı doğru sıçrayamayınca, şube müdürlerinin terfileri gerçekleşmedi. Şu an itibarıyla bütün bakanlık yukarıdan aşağı felce uğramış durumda. Herkesin morali bozuk. Bakalım, Başbakan ile Dışişleri Bakanı arasındaki kararname anlaşmazlığı aşılabilecek mi 


</TEXT>
</DOC>
