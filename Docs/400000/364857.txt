<DOC>
<DOCNO> 364857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonyas12.html </URL>
<DATE> 2005/07/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Sıcak havalarda kalbinize dikkat edin 
</HEADLINE>
<TEXT>

     Sağlık Bakanlığı, kalp damar hastalıklarından ölümlerin Türkiye’deki ölümler arasında ilk sırada yer aldığını belirterek, vatandaşları özellikle yaz aylarında daha dikkatli olmaları yönünde uyardı. 
     Sağlık Bakanlığı Tedavi Hizmetleri Genel Müdürlüğü’nce yapılan açıklamada, erken ölümlere yol açan ve kişilerin yaşam kalitesini olumsuz etkileyen kronik hastalıklardan korunmanın, alınacak "koruyucu önlemler" ile mümkün olduğu kaydedildi. 
     Dünyada her yıl yaklaşık 17 milyon kişinin hayatını kaybetmesine yol açan kalp damar hastalıklarının Türkiye’de de en önemli halk sağlığı sorunu olduğu belirtilen açıklamada, şöyle denildi 
     "Türkiye’de yaklaşık 2 milyon koroner kalp hastası bulunuyor. Bu hastaların yılda 130 bini hayatını kaybediyor. 
     Özellikle sıcak yaz aylarında hayvansal kaynaklı gıdaların yoğun olarak tüketimi, yemeklerin aşırı yağlı pişirilmesi, meyve ve sebze tüketiminin yeterli düzeyde olmaması ve fiziksel aktivitelerin yetersizliği, yüksek tansiyon, sigara ve alkol kullanımı, şişmanlık ve diyabet, kalp-damar hastalıklarına yakalanma riskini artıran faktörlerin başında yer alıyor." Türkiye’de koroner kalp hastalıklarından ölüm oranının tüm ölümler içinde yüzde 43’le ilk sırada yer aldığı kaydedilen açıklamada, bu ölümlerin önemli bir bölümünün "41-58 yaş grubu"nda gerçekleştiği belirtildi. 
     
     SİGARA VE DUMANINDAN UZAK DURUN 

     Kalp damar hastalıklarının yol açtığı ölümlerin önemli bir bölümünün "sigaraya bağlı" nedenlerden gerçekleştiğine işaret edilen açıklamada, sigara dumanının içerdiği karbonmonoksitin kan dolaşımına girerek pıhtılaşmaya yol açığı ve atardamarların iç duvarlarına zarar vererek kalp krizlerine neden olduğu anlatıldı. 
     Açıklamada, sigaranın birçok hastalığa olduğu gibi kalp-damar hastalıklarına da zemin hazırladığı, ölümlere yol açtığı belirtilerek, koroner kalp hastalıklarından ve bu hastalıkların yol açtığı ölümlerden korunmak için atılacak ilk adımın sigara ve dumanından uzak durmak olduğu ifade edildi. 
     
     KALP DAMAR SAĞLIĞI NASIL KORUNMALI 

     Açıklamada, kalp damar sağlığını korumak için yapılması gerekenler şöyle sıralandı 
     "Sigara sıcakların etkisiyle bunalan vücudunuza iki kat olumsuz etki yapar. Kalp-damar hastalıklarının oluşumunu önlemek için özellikle yaz aylarında sigaradan hem aktif hem pasif içici olarak uzak durun. Beslenmede doymuş yağ oranını azaltarak, tekli ve çoklu doymamış yağ asitleri içeren yağların oranını artırın. Besinler yoluyla alınan kolesterole dikkat edin. Posa içeren yiyecekler ile meyve sebze tüketimini artırın. şeker ve tuzu alt düzeyde tüketin. 
     Vücut ağırlığınızı kontrol altında tutarak, doğru besinlerle beslenmeye özen gösterin. Stresi azaltın. Alkol ve oksijensiz ortamlardan uzak durun. Spor yapın veya haftada üç dört kez yarım saat yürüyüş yapın." 
     
</TEXT>
</DOC>
