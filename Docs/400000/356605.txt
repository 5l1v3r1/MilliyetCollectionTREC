<DOC>
<DOCNO> 356605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko24.html </URL>
<DATE> 2005/06/29/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
MÜSİAD AB müzakereleri konusunda Türkiye'nin hizmetindeyiz 
</HEADLINE>
<TEXT>

     Müstakil Sanayici ve İşadamları Derneği MÜSİAD Başkanı Ömer Bolat, AB müzakereleri konusunda MÜSİAD'ın, bütün kurum ve faaliyetleriyle Türkiye'nin hizmetinde olduğunu vurguladı. 
     Müzakere heyetinin tabiiki siyasi otorite ve bürokrasi yetkililerinden oluşacağına işaret eden Bolat, ''müzakere yetkililerine yardımcı olmak üzere, iş dünyası kuruluşlarının temsilcileri de, bir Danışma Kurulu içinde mutlaka temsil edilmeli'' dedi. 
     Anadolu Ajansı muhabirinin sorularını yanıtlayan MÜSİAD Başkanı Bolat, AB müzakerelerinde 35 dosya konusunun 26'sının ekonomiyle ilgili olduğuna dikkati çekerek, şunları söyledi 
     ''Müzakere heyeti, tabiiki siyasi otorite ve bürokrasi yetkililerinden oluşacaktır. Müzakere yetkililerine yardımcı olmak üzere, iş dünyası kuruluşlarının temsilcileri de, bir Danışma Kurulu içinde mutlaka temsil edilmelidir. TOBB'un resmi temsil makamında olması nedeniyle iş dünyası kuruluşları, TOBB'un öncülüğünde bu Danışma Kurulu'nda, müzakere heyetiyle mutlaka istişare içinde olmalıdır.'' 
     
     ''2005, HAZIM DÖNEMİNİ ANDIRIYOR'' 
     Ekonomideki gelişmeler konusunda da değerlendirmelerde bulunan Bolat, 2003 ve 2004 yıllarının yüksek tempoda geçtiğini, 2005 yılının ise bir ''hazım'' dönemini andırdığını söyledi. 
     Bolat, ekonomide toparlanma sürecinin, makro ekonomi göstergelerindeki olumlu trendin devam ettiğini, ihracat, yatırım artışı, enflasyondaki ve faizlerdeki düşüş sürecinin sürdüğünü vurguladı. 
     
     ULUSAL KOBİ PROGRAMI ÖNERİSİ 
     Mikro bazda ise KOBİ'ler ve esnaf kesiminin büyüme artışında bir yavaşlamanın söz konusu olduğunu anlatan Bolat, bu kesimde yapısal dönüşüme yönelik bazı sıkıntılar yaşandığını vurguladı. 
     MÜSİAD Başkanı, özellikle bu dönemde KOBİ'lerin, düşük enflasyon sürecine uyum döneminde karşılaştıkları yapısal sorunların aşılması için desteğe ihtiyacı olduğunu kaydetti. 
     Bolat bu konuda, ''ekonominin lokomotifini oluşturan KOBİ'ler, yeni döneme uyum sağlamakta zorlanıyorlar. Ulusal bir KOBİ programına, güçlendirme ve kalkınma programına ihtiyaç var'' dedi. 
     Bolat, KOBİ'lerin güçlendirilmesi için ''KOSGEB desteklerinin artırılması, hizmet sektörünün KOSGEB destek kapsamına alınması, makine, ar-ge yatırımları, ihracat, tanıtım, fuar, markalaşma desteklerinin artırılması'' gibi desteklerin önemli olduğuna işaret etti. 
     
     ANKARA TEMASLARI 
     MÜSİAD heyetinin Ankara'daki temaslarına ilişkin de bilgi veren Bolat, MÜSİAD tarafından hazırlanan ve geçen hafta açıkladıkları ''Türkiye Ekonomisi 2005'' raporunu, ziyaret ettikleri tüm kesimlere sunduklarını ve raporun çok olumlu karşılandığını söyledi. 
     Raporda, Türkiye ekonomisinin içinde bulunduğu durum ve sorunlara çözüm önerileri konusunda ayrıntılı bilgiler yer aldığını anlatan Bolat, şunları kaydetti 
     ''Raporumuzda özellikle, kamunun yüksek borç yükünü hafifletebilmek ve faiz yükünü düşürebilmek noktasında alternatif gelir enstrümanları çıkarılması gerektiğini vurguladık. Bunlar arasında milli geliri artışı hızına endeksli yeni borçlanma enstrümanları ortaya çıkarmak, gelir ortaklığı senetlerini devreye almak, kira senedi veya kira sertifikası uygulamasını bir an önce başlatmak... 
     Bu konuda hem yatırım araçlarının cazibesi azaldığı için alternatif yatırım araçları tasarruf sahipleri açısından faydalı olacak hem de atıl kaynakların ekonomiye kazandırılması, kamunun yeni gelir kaynaklarıyla borç yükünün hafiflemesi gerçekleşecek.'' 
     
     RUHSATLA GELEBİLECEK 5 MİLYAR DOLARLIK KAYNAK 
     Öte yandan Türkiye'deki işletmelerin yüzde 80'inin ruhsatsız çalıştığını belirten Bolat, Hazine'ye kaynak olarak bunlara ruhsat verilmesi, ödemelerinde biraz kolaylık göstererek 1-2 yıla yayılması yoluyla, 5 milyar dolarlık yeni bir kaynağın sağlanabileceğini kaydetti. 
     
</TEXT>
</DOC>
