<DOC>
<DOCNO> 369201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun10.html </URL>
<DATE> 2005/08/12/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Siyasi porno çekiliyor .. 
</HEADLINE>
<TEXT>

     AFP 

      Sivil darbelerle Rus rotasından çıkan Ukraynalı ve Gürcü liderler Saakaşvili ile Timoşenko'nun porno filmi çekiliyor 

      Eski Sovyet topraklarında art arda Batı yanlısı sivil darbelerle nüfuz alanını yitiren Rusların intikamı acı oldu. Kasım 2003'teki 'gül' ve aralık 2004'teki 'turuncu' devrimlerle Batı yanlılarının iktidara geldiği Gürcistan ve Ukrayna'nın fotojenik ve genç liderleri, Rus 'siyasi porno film' endüstrisinin 'esas kızı' ve 'esas oğlan'ı oluyor. Ukrayna'da Victor Yuşçenko'yu başkanlığa taşıyan ABD destekli 'turuncu devrim'in 'Demir Lady'si olan Başbakan Yulia Timoşenko ile Eduard Şevardnadze'yi deviren 'gül devrimi' ile işbaşına gelen Gürcistan Devlet Başkanı Mihail Saakaşvili, gelecek hafta Rusya'da çekilmeye başlanacak porno kısa filmin starları. 
     'Yulia' adlı 26 dakikalık filmde, iki ana karakterin soyadı belirtilmiyor. Ama seyircilerin başının etrafında saç örgüsü ile dolaşan Yulia ile Mihail'i gördükten sonra Timoşenko ile Saakaşvili'den bahsedildiğini anlamamasına imk n yok. Yapımcı Alexander Valov, filmin konusunu "Yulia ile Mihail Moskova'da gizli bir toplantıda, siyaset konuşuyor ve Rusya-Gürcistan sınırı üzerinde bir helikopterde sevişiyorlar" sözleriyle anlattı. Resmi görevlerin de anılmayacağını belirten Valov, "Yani diplomatik skandal olmayacak" dedi. Filmde Timoşenko'yu, 20 yaşındaki Ukraynalı porno yıldızı Elena Berkova'nın canlandırması kesinleşirken, Saakaşvili'yi tanınmamış Ermeni bir aktörün oynaması bekleniyor. Senarist de aşırı milliyetçi Vladimir Jirinovski'nin Liberal Demokrat Parti önde gelenlerinden Aleksey Mitrofanov. 
     
     'Siyasi erotik seri çekeceğim' 
     Film ilhamı ise Valov ile Mitrofanov'a bir yemek sırasında gelmiş. Mitrofanov, Timoşenko'nun başbakanlığı sonrası Rusya'ya gizli ziyaret yaptığı rivayetini anlatınca ikili bir film çekmeyi kararlaştırmış. Valov, "Siyasi amaçlarım yok. Bu, benim için sadece iş. Film tutarsa, Rus siyasetinde boy gösterenler dahil, politikacıların başrollerde olacağı erotik filmler serisi düşünebilirim" diyor. 
     
</TEXT>
</DOC>
