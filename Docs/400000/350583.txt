<DOC>
<DOCNO> 350583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/yasam/axyas02.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Koyun değil bomba verdiler' 
</HEADLINE>
<TEXT>


Hayvancılığın gelişmesi için Tarım ve Köyişleri Bakanlığı'nın, Eymir'de dağıttığı koyunlar nedeniyle 67 kişi Brucella hastalığına yakalandı 

FEVZİ KIZILKOYUN, HARUN GÖKÇEOĞLU Yozgat DHA 

Tarım ve Köyişleri Bakanlığı'nın, Hayvancılığı Geliştirme Projesi kapsamında Sorgun'un Eymir beldesinde yetiştiricilere dağıttığı koyunların hastalıklı olduğu iddia edildi. 
1250 koyun ile 50 koç, her biri 280 YTL'den ve 2 yılı ödemesiz 3 yıl taksitle 50 aileye verildi. Ancak koyun yavruları, Brucella hastalığı nedeniyle ölü doğdu. Hayvanların doğumuna yardımcı olurken hastalığa yakalandıkları belirtilen 67 kişi hastanede uzun süre tedavi gördü. 
Taburcu edilenler de her gün, beldedeki sağlık ocağına giderek iğne yaptırıyor. Yaşadıkları nedeniyle şoke olan vatandaşlar dava açmaya hazırlanıyor. 

'Aşılı demişlerdi' 
AKP'li Eymir Belediye Başkanı Musa Doğan, "Devletten koyun alan 50 aileden 30'unda hastalık ortaya çıktı. Kasabamız çökelek ve peyniriyle meşhur. Hastalığın duyulmasıyla kimse bizden bu ürünleri almaz diye korkuyoruz" dedi. 
Koyunların dağıtımına aracılık eden Eymir Tarımsal Kalkınma Kooperatifi Başkanı Hasan Akbıyık'ın oğlu Mesut Akbıyık da hastalığa yakalananlar arasında. 
"Koyunların aşılarının yapıldığı söylenmişti. Ancak yüzde 80'i yavru attı" diye konuşan Akbıyık, Tarım İl Müdürlüğü yetkililerinin koyunların hastalıklı olduğunu kabul etmediğini vurguladı. 

'Herkes bizden kaçıyor' 
Dilaver Köroğlu, "Bir ay yatakta kaldım. Bu dönemde hayvanlara bakan eşimde de hastalık görüldü" diye konuştu. Nevzat Tarakçı ise "Devlet koyun değil canlı bomba verdi. 'Gelin, alın' diyoruz, almıyorlar, satalım diyoruz, sattırmıyorlar. Kucağımızda bombayla bizi baş başa bıraktılar" diye yakındı. Veysel Madak ise, "Sanki AIDS'liymişiz gibi herkes bizden kaçıyor" şeklinde konuştu. 

Brucella nedir 

Belirtileri, halsizlik, baş, bel ve eklem ağrısı, terleme ve ateş basmasıyla görülen hastalık insandan insana bulaşmaz. Brucella, çiğ süt ya da tam kaynatılmamış sütten yapılan peynirden bulaşır. Tedavi süreci uzundur. 


</TEXT>
</DOC>
