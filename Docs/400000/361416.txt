<DOC>
<DOCNO> 361416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonspo06.html </URL>
<DATE> 2005/07/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ronaldo 50 milyon Euro Adriano 
</HEADLINE>
<TEXT>

     Futbolun yükselen değeri Adriano için ısrarını sürdüren Real Madrid, İnter’e süper yıldızı Ronaldo’nun yanı sıra, 50 milyon Euro önerdi. 
     
     Müthiş bir teklif 

     Inter ve Brezilya Milli Takımı’nın yıldızı Adriano, Avrupa’nın dev takımlarını peşinden koşturmaya devam ediyor. Robinho’dan istediği sonucu alamayan Real Madrid, Adriano’yu transfer etmeye kararlı. Özellikle Konfederasyon Kupası’nda müthiş bir performans sergileyen Sambacı için kesenin ağzını açan İspanyol ekibi, Inter’e çılgın bir teklif yaptı. La Gazetta Dello Sport gazetesi, Real’in Adriano karşılığında, Ronaldo ve 50 milyon Euro önerdiğini yazdı. 
     
     Taraftarlar istemiyor 

     Haberde Ronaldo faktörünün transferi zora soktuğu belirtildi. Çünkü, daha önce Inter’i terk edip Real Madrid’e giden Brezilyalı golcü, Milano’lu taraftarlar tarafından istenmiyor. Buna rağmen, teklifi çok cazip bulan İnter’li yöneticiler buradan gelecek parayla, Roma ve Milli Takım’ın golcüsü Cassano’yu renklerine bağlamayı düşünüyor. Savunmasını da güçlendirmeyi düşünen İnter, PSV’nin Brezilyalı stoperi Alex’le de yakından ilgileniyor. 
     
</TEXT>
</DOC>
