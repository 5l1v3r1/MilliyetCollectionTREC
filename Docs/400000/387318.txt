<DOC>
<DOCNO> 387318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko19.html </URL>
<DATE> 2005/10/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kırgızistan Devlet Başkanı IMF ile çalışmak zorundayız, çaremiz yok 
</HEADLINE>
<TEXT>

     Kırgızistan Devlet Başkanı Kurmanbek Bakiyev, ülke ekonomisinin canlanması için Uluslararası Para Fonu IMF ile çalışmaktan başka çareleri olmadığını söyledi. 
     Bakiyev, yeni hükümetin kurulmasının ardından düzenlediği genişletilmiş ilk toplantıda yaptığı konuşmada, yeni kabine üyelerine altı ay, valilere ise bir yıl süre tanırken, yeni kabinenin ve yerel yöneticilerin belirlenen süre içinde başarılı olamaması halinde görevden alınacağını belirtti. 
     24 Mart'taki iktidar değişikliğinin ardından GSMH'nin düşmesine izin vermediklerini ifade eden Bakiyev, bu konuda IMF'nin büyük katkısı olduğunu hatırlatarak, IMF ile işbirliği yapacaklarını, örgütün kendilerine destek olduğunu belirtti. 
     Bundan yararlanılması gerektiğini dile getiren Bakiyev, ''IMF ile çalışmak zorundayız. Başka çıkış yolumuz ve çaremiz yok'' diye konuştu. 
     Gerek bakanları, gerekse valileri ''siyaset yapmamaları'' için uyaran Bakiyev, ''Siyaset yapmayı bırakın. Çalışın, bakan altı ay, valiler bir yıl içinde sorumlu oldukları görev alanlarında oluşan sıkıntılar ve problemlere çare bulsun'' dedi. 
     Konuşmasında ağırlıklı olarak ekonomi üzerinde duran Bakiyev, hükümetin, yabancı sermayenin ülkeye çekilmesi için uygun şartları oluşturmasını, çalışmayan kamu iktisadi teşekküllerini özelleştirmesini istedi. 
     Bakiyev, 24 Mart sonrası yaşanan yasadışı işgaller ve özelleştirmelerin de hemen incelenmesi talimatını verdi. 
     Yerel yönetimlerin hukuka uygun ve vatandaşın hakkını korumak için çalışmalarını isteyen Bakiyev, ''halka yoksulluk, yolsuzluk ve işsizlikle mücadele edeceği'' sözü verdiğini hatırlattı. 
     Yolsuzluğa karşı açtıkları savaşın meyve vermeye başladığını belirten Bakiyev, yeni hükümetin temiz, adı yolsuzlukla lekelenmemiş kişilerden oluştuğunu dile getirdi. 
     Kırgız lider, işsizlik sorununa ise ilk aşamada mal varlığına vergi getirerek çözmek istiyor. 
     Bakiyev'in, yeni hükümetin oluşmasının ardından yaptığı ilk genişletilmiş toplantıya hükümet üyeleri, milletvekilleri, eyalet valileri, yerel yöneticiler, eğitim, sağlık, sanayi sivil toplum örgütleri ve basın yayın kuruluşları temsilcileri katıldı. 
     
</TEXT>
</DOC>
