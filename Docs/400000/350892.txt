<DOC>
<DOCNO> 350892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/gun03.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröriste demokrasi olur mu 
</HEADLINE>
<TEXT>


İstanbul Demokrasi ve Güvenlik Konferansı'nda ABD'li akademisyenlerin "Demokrasi her zaman uygulanmalı" sözü üzerine polisler, "Teröriste karşı da mı " sorusunu yöneltti 

SERHAT OĞUZ PINAR AKTAŞ ŞÜKRAN PAKKAN İstanbul 

İstanbul Demokrasi ve Küresel Güvenlik Konferansı kapsamında düzenlenen "21. Yüzyılda Demokratik Polislik" konulu yuvarlak masa toplantısı ilginç tartışmalara sahne oldu. Her zaman demokrat olup olmayacakları yönündeki soruya Amerikalı akademisyenlerden "Demokrasi her zaman uygulanmalı, yoksa demokrasi olmaz" cevabını alan Türk polisler, bu kez "Teröriste karşı da mı " diye sordu. 
Toplantıya, Merkez Florida Üniversitesi'nden Prof. Dr. Bernard Maccarty, Sam Houston Eyalet Üniversitesi'nden Sam Souryal, Berlin Emniyet Müdürlüğü'nden Peter Michael Haeberer, Kuzey Teksas Üniversitesi'nden Deborah Wilson, Kuzey Carolina Üniversitesi'nden Lynee Snowden ve Michigan Üniversitesi'nden Prof. Dr. Ligun Cao katıldı. 
İlk konu, bir Türk polisin Amerikalı yetkililere sorduğu "Polis, her ortamda demokratik olmalı mı, bu her şartta mümkün mü " sorusuyla başladı. 
Mccarty, bu soruya Amerika'da özellikle kolej ve lise dengi okullarda çıkan olayları örnek göstererek, "Demokratik polislik çok geniş bir alan, önemli olan polisin nasıl uygulayacağını bilmesi. Demokrasi her zaman uygulanmalı, yoksa demokrasi olmaz" yanıtını verdi. 
Türk polisler, teröristler karşısında demokratik yolların işlevsel olup olmadığını sordu. Souryal, "Terörün üstesinden gelecek tek şey demokrasidir. Bu noktada medeniyet tek öğretmen olmalı" dedi. 

Sokaklarda polis 
Souryal, "Sokaklara binlerce polis yığmanız, vatandaşın gözünü çevirdiği her yerde polis görmesi güvenlik demek değildir. Terörle de böyle mücadele edilmez. Yeni Zelanda'ya gittiğimde, sokakta polis görmedim. Hiçbir yolda polis yoktu. Emniyet müdürüne, 'Polisleriniz nerede ' diye sordum, 'Suç nerede ' diye cevapladı" diye konuştu. 


</TEXT>
</DOC>
