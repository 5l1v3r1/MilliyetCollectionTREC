<DOC>
<DOCNO> 365218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/ekonomi/eko04.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergisi arttı, ucuz sigaraya zam geldi 
</HEADLINE>
<TEXT>


Sigarada özel tüketim vergisi yüzde 28'den 58'e yükseltildi. Philip Morris Sabancı ürettiği sigaraların fiyatlarına yüzde 48'e varan oranlarda zam yaptı 

EKONOMİ SERVİSİ 

Sigarada yüzde 28, puro ve diğer tütün ürünlerinde yüzde 50 olan özel tüketim vergisi ÖTV oranı yüzde 58'e çıkarıldı. Şark tipi tütünün oranına göre vergilendirme uygulamasından vazgeçildi. Yeni uygulamanın açıklanmasından hemen sonra ilk zammı Philsa ve Tekel yaptı. 
2005 yılı için konulan 8.4 milyar YTL'lik ÖTV geliri hedefini tutturmak ve şirketlerin fiyatı düşük tutup vergi miktarını azaltmalarının önüne geçmek için sigaradaki vergi uygulamasında köklü değişikliklere gidildi. Sigara paketi başına 1 milyon 200 bin lira asgari vergi getirildi. Yeni uygulama 2 milyon lira ve altındaki sigaraların vergi yükünü artırırken, daha pahalı sigaralarda ise azalttı. Bu nedenle fiyatı 2 milyon lira ve altındaki sigaralara yüksek zam beklentisi doğdu. 

İlk zamlar yapıldı 
Sigara ÖTV'sinde yapılan düzenlemenin ardından ilk zam haberi Marlboro ve Parliament sigaralarının üreticisi Philip Morris-Sabancı'dan Philsa geldi. Philsa, bugünden geçerli olmak üzere sigaralarının fiyatını yüzde 9 ile yüzde 48 arasında değişen oranlarda artırdı. Philsa yüzde 48 ile en yüksek zammı Kısa Türkü'ye yaptı. Bu sigaranın fiyatı 1.85 YTL oldu. 
Tekel de ürettiği sigaraların fiyatlarında bugünden itibaren yüzde 5.3 ile yüzde 172.7 arasında değişen oranlarda zam yaptı. 0.55 YTL'den satılan Bitlis ile Bafra sigaralarının her birinin paket fiyatı yüzde 172.7 oranında arttırılarak 1.5 YTL'ye yükseltildi. En düşük zam yüzde 5.3 ile soft paketteki kısa Tekel 2001 ve kısa Samsun 216'ya geldi. Bu sigaraların fiyatları 2 YTL oldu. Kariyer'in 2.50 YTL olan fiyatı değişmezken, Fors sigarasının fiyatını 3.50 YTL'ye düştü. 
British American Tobacco BAT Türkiye Genel Müdürü Patrick Heneghan ise uygulayacakları fiyat politikası ile ilgili kararlarını birkaç gün içinde vereceklerini açıkladı. 

Zamlı fiyatlar YTL Uzun Tekel 2000 3.40 Kısa Samsun 216 Hard 2.25 Uzun Maltepe 1.75 Uzun Marlboro 4.10 Parliament S.Box 4.00 Chesterfield 3.00 Uzun L M 2.70 Uzun Türkü 1.90 

Vergi yüzde 28'den 58'e çıktı Eski ÖTV oranı Yeni ÖTV oranı Sigara 28 58 Puro 50 58 Diğer tüt. 50 58 
ÖTV miktarı 1 milyon 200 bin liranın altında kalırsa, asgari 1 milyon 200 bin lira vergi alınacak 


</TEXT>
</DOC>
