<DOC>
<DOCNO> 397733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur28.html </URL>
<DATE> 2005/11/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Topbaş İstanbul'un gelecekte 4., 5. boğaz köprüsüne ihtiyacı olacak 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, kentte ulaşımla ilgili bugün yaşanan problemlerin, geçmişte düşünülmemiş olmasından kaynaklandığını belirterek, "3. 
     Boğaz köprüsü de böyle. İstanbul’un gelecekte belki 4’üncü, 5’inci köprülere ihtiyacı olacak. Bugün bunu düşünmezsen, sıkıntıya girdiğin zaman yaparsan tabii ki, problem yaşarsın" dedi. 
     Topbaş, Maslak Atatürk Oto Sanayi Sitesi Kavşağı ve Bağlantı Yolları’nın açılışı töreninde yaptığı konuşmada, İstanbul’un ulaşım başta olmak üzere yaşadığı sorunlara dikkati çekti. 
     Dünyada bugün siyasi hedeflerin kalktığını, ekonomik merkezlerin ortaya çıktığını ve küresel sermayenin de istikrar gördüğü ülkelerde yatırım yaptığını anlatan Topbaş, "Siyasi ve ekonomik istikrar, enflasyonun tek haneli rakamlara inmesi, İstanbul’u yatırım merkezi haline getirdi" dedi. 
     Topbaş, İstanbul’un sorunlarını çözmek için el ele verdiklerini, dünya kenti olması yolunda adımlar attıklarını kaydederek, sözlerini şöyle sürdürdü 
     "Hiçbir güç ve irade bizi bu yolumuzdan alıkoyamaz. Bu şehrin sorunlarını çözmek ve dünya ile yarışır hale getirmek için vizyon projeleri ortaya koymak zorundayız. İstanbul’un en önemli problemi ulaşım. Ulaşımla ilgili bugün yaşanan problemler, geçmişte düşünülmemiş olmasından kaynaklanıyor. 3’üncü Boğaz köprüsü de böyle. 
     İstanbul’un gelecekte belki 4’üncü, 5’inci köprülere ihtiyacı olacak. 
     Bugün bunu düşünmezsen, sıkıntıya girdiğin zaman yaparsan tabii ki, problem yaşarsın." Kadir Topbaş, İstanbul’un ulaşım sistemlerini masaya yatırdıklarını ve bu çerçevede raylı sistemlere ağırlık vereceklerini söyledi. 
     New York ve Tokyo’da metro ağının 800 kilometre, Londra ve Paris’te 450 kilometre olduğunu hatırlatan Topbaş, İstanbul’da ise 47 kilometre raylı sistem ağı bulunduğunu ve bunu geliştirmenin en öncelikli konuları olduğunu bildirdi. 
     
     "BİRÇOK İŞ DURMUŞ HALDE BU ŞEHRİ TESLİM ALDIK" 
     İstanbul Büyükşehir Belediye Başkanı Topbaş, bugün açılışını gerçekleştirdikleri kavşağın ihalesinin 2003 yılında yapıldığını, ancak o tarihten beri durduğunu vurgulayarak, "Göreve geldiğimizde, birçok iş durmuş halde bu şehri teslim aldık. Burada da benzer sıkıntılar yaşandı. Ancak 13.2 milyon dolara mal olan bu kavşağı, 24 saat çalışarak söz verdiğimiz tarihten önce bitirdik" dedi. 
     Topbaş, bu hat üzerinde, Tarabya Kavşağı, Ayazağa Kavşağı ve Sanayi Mahallesi Köprülü Kavşağı’nın yeniden rehabilite edilmesi olmak üzere 3 kavşak çalışmasına daha başlayacaklarını sözlerine ekledi. 
     
     ŞİŞLİ BELEDİYE BAŞKANI SARIGÜL’ÜN KONUŞMASI 
     Şişli Belediye Başkanı Mustafa Sarıgül de, Türkiye’de iş yapanların her zaman eleştirildiğini savunarak, Topbaş’a hitaben şöyle dedi 
     "Peygamberimiz ’Hayır yapanları hayırla yad ediniz, hizmet yapanları da eşinize dostunuza anlatınız ki, hizmet aşkı artsın, heyecanlarına heyecan katılsın’ demiş. Biz de sizin heyecanınıza heyecan katıyoruz. Hizmetlerinizin her zaman yanınızdayız." Sarıgül, öğretmenlerin "Öğretmenler Günü"nü de kutlayarak, "Atatürkçü olmak, Atatürk’ün arkasına yan gelip yatmaktan geçmez. 
     Atatürk’ün koltuğunu şahlandırmaktan, çok daha fazla iş yapmaktan geçer" dedi. 
     Sarıyer Belediye Başkanı Yusuf Tülün ise Kadir Topbaş’tan, "metro hattının ilk aşamada Darüşşafaka önüne kadar getirilmesini, ayrıca Maslak’taki trafik yoğunluğunu alarak arka yolları işler hale getirmek için orman yollarının en az 2x2 şeride genişletilmesini" istedi. 
     
     HİZMETE AÇILAN KAVŞAK 
     Yapımına 3 Ekim 2005’te başlanan kavşak çalışması kapsamında, 33 metre uzunluğunda 20.70 metre genişliğinde 2x2 şeritli yol, fore kazık, fener ayak üzerine prefabrik kiriş tabliye sistemli yonca alt geçit, yağmur suyu hatları, Telekom, içme suyu ve elektrik hattı deplasesi, kavşak aydınlatması, 8 bin metrekare peyzaj çalışması ve 2 bin 200 metre uzunluğunda bağlantı yolu yapımı gerçekleştirildi. 
     
</TEXT>
</DOC>
