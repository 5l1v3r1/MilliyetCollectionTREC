<DOC>
<DOCNO> 399362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo28.html </URL>
<DATE> 2005/11/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kulüpler Birliği başkanını seçemedi, toplantı haftaya kaldı 
</HEADLINE>
<TEXT>

     Birinci Futbol Ligi Kulüpler Birliği Vakfı Genel Kurulu, çoğunluk sağlanamadığı için gerçekleştirilemedi. 
     Genel kurula Fenerbahçe, Gençlerbirliği, Gaziantepspor, Malatyaspor ve Ankaraspor kulüplerinin temsilcileri katılırken, çoğunluğun sağlanamaması nedeniyle genel kurulun 7 Aralık Çarşamba günü aynı yerde yapılacağı bildirildi. 
     Genel kurulun toplanamaması üzerine Kulüpler Birliği Vakfı Başkanvekili Hikmet Tanrıverdi, bir aday belirlemedikleri için toplanamadıklarını ifade ederek, ''Birlik sağlanamadı, ancak önümüzdeki 1 haftalık süre içinde birlik ve beraberliği sağlarız. 10 kulüp temsilcisinin toplanması gerekiyordu. Ancak bu bugün gerçekleşmedi'' diye konuştu. 
     Kulüpler Birliği Vakfı Başkanlığı için Galatasaray Kulübü Başkanı Özhan Canaydın ile Ankaraspor Kulübü Başkanı Hilmi Gökçınar'ın isimlerinin ön plana çıktığı öğrenildi. 
     
</TEXT>
</DOC>
