<DOC>
<DOCNO> 354251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/spo08.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan affını istedi 
</HEADLINE>
<TEXT>


Orta mesafedeki dünya rekortmeni atletimiz Elvan Abeylegesse karın kasındaki yırtık ve böbrek taşı ağrıları nedeniyle kendisini kötü hissettiğini ve Akdeniz Oyunları'nda koşamayacağını belirtince kafileden çıkarıldı 


Akdeniz Oyunları arifesinde atletizm ekibimiz büyük bir şok yaşadı ve Dünya rekortmeni atletimiz Elvan Abeylegesse, Akdeniz Oyunları kafilesinden affını istedi. İstanbul'da yapılan Avrupa Kupası 2. Lig yarışmalarında, sakat sakat yarışmasına rağmen 3 bin ve 5 bin metrede aldığı birinciliklerle Türkiye'nin 1. lige çıkmasında büyük rol oynayan Abeylegesse, Akdeniz Oyunları'nda yer alamayacak. Kupa yarışları öncesinde girdiği sağlık kontrolünde sağ böbreğinde 2 adet taş tespit edilen ve karın kasında ise 7 mm'lik yırtık görülen rekortmen atlet, yarın İspanya'nın Almeira kentine hareket edecek Akdeniz Oyunları kafilesinden çıkarılmasını istedi. 
Abeylegesse'nin antrenörü Ertan Hatipoğlu, ENKA Holding Onursal Başkanı Şarık Tara'nın konuyla yakından ilgilendiğini belirterek, "Böbrekte tespit edilen 2 taştan biri her an düşebilecek pozisyona girmiş. Bu riski göze alamadık. Sorun taşın kırdırılmasıyla çözülecek" dedi. 
Karın kasının alt kısmındaki yırtığın da özel çalışmalar ve fizik tedaviyle düzeltileceğini belirten Hatipoğlu, "Yaklaşık 10 - 15 günlük bir tedavi dönemine ihtiyacımız var. Helsinki'de yapılacak Dünya Şampiyonası öncesi tedirginiz. Tedaviyi bir an önce tamamlayıp çalışmalara tekrar başlamak zorundayız" diye konuştu. 

Astapkovich rest çekti 

Olimpiyat üçüncüsü atletimiz Eşref Apak'ın Beyaz Rus antrenörü Astapkovich, maaşı ödenmediği için ülkesine dönme tehdidinde bulundu 

Olimpiyat üçüncüsü sporcumuz Eşref Apak'ın Beyaz Rus antrenörü Konstantin Astapkovich ülkesine dönme hazırlıkları yapıyor. Türk atletizminin uluslararası arenalardaki en büyük kozlarından biri olan Apak'ı Dünya Şampiyonası ve 2008 Pekin Olimpiyatı'na hazırlamak için gelen Astapkovich, kendisine verilen sözlerin tutulmadığını belirterek görevini bırakacağını açıkladı. 
İstanbul'da yapılan Avrupa Kupası 2. Lig Atletizm müsabakalarında sıkıntılarını dile getiren Beyaz Rus hoca, üç aydır maaş alamadığını, ayrıca söz verilmesine rağmen kadrosunun da henüz yapılmadığını belirterek, "Ben Türkiye'ye ailemi ülkemde bırakarak geldim. Verilen sözler yerine getirilmeyecekse daha fazla kalmamın bir anlamı yok. Akdeniz Oyunları'ndan sonra ülkeme ve ailemin yanına dönerim" diye konuştu. Özellikle son zamanlarda form grafiği hızla yükselen ve peş peşe başarılı atışlar yaparak sezonun en iyi derecelerini yakalayan Eşref Apak'ın bu olumsuz gelişmeden etkilenmemesi ve motivasyonunun bozulmaması için bu sorunun bir an önce çözülmesi gerekiyor. 

Rota Akdeniz 

Rekor bir katılımla Akdeniz Oyunları'nda mücadele edecek olan Ay-Yıldızlı kafilemiz bugün yola çıkıyor 

İspanya'nın Almeria kentinde 24 Haziran - 3 Temmuz tarihleri arasında yapılacak Akdeniz Oyunları'na rekor bir katılımla iştirak edecek ve bir çok branşta zirve mücadelesi yapacak ekiplerimiz bugün yola çıkıyor. 21 ülkeden yaklaşık 3 bin 500 sporcunun 25 dalda mücadele edeceği organizasyona Türkiye 305 sporcu ile katılırken, Türk kafilesi yarın Atatürk Havalimanı'ndan THY'ye ait 3 ayrı uçakla İspanya'ya hareket edecek. 

Futbolcular gitti 
Oyunlarda şampiyonluğun en büyük favorilerinden biri olarak gösterilen Olimpik Milli Futbol Takımımız dün İspanya'ya gitti. THY'ye ait uçakla Barcelona'ya giden kafilenin hareketinden önce Atatürk Havalimanı'nda açıklama yapan Milli Takımlar Menajeri Can Çobanoğlu, "Milli takımın hedefi belli. Gittiğimiz yerde en iyi dereceyi almak istiyoruz. Amacımız finali oynayıp, şampiyonlukla dönmek" dedi. Çobanoğlu ilk maçta Lübnan ile karşı karşıya geleceklerini, daha sonra İspanya ve Bosna Hersek ile oynayacaklarını söyledi. 

Er meydanı ısınıyor 

Pehlivanların yatağı, yiğitlerin ocağı Edirne Sarayiçi, hafta sonunda yapılacak ve kıran kırana geçecek 644. Tarihi Kırkpınar Yağlı Güreşleri'nde bine yakın pehlivanı ağırlayacak. Sporcu kayıtları bugün başlıyor 

Bu yıl 644'üncüsü düzenlenecek Tarihi Kırkpınar Yağlı Güreşleri'ne, binin üzerinde pehlivanın katılması bekleniyor. 20 - 26 Haziran tarihlerinde düzenlenen yağlı güreşlere katılacak pehlivanlar, Edirne Gençlik Spor İl Müdürlüğü'ne bugünden itibaren kayıt yaptırmaya başlayacaklar. Güreşecek pehlivanların kayıtları, 24 Haziran Cuma günü sona erecek. Güreş Federasyonu yetkilileri tarafından, güreşlere katılacak pehlivanların kategorilerine göre dağılımı gerçekleştirilecek. Güreşler, 24 Haziran'da yapılacak törenin ardından Sarayiçi Er Meydanı'nda başlayacak ve 26 Haziran Pazar günü başpehlivanın belirlenmesi ile sona erecek. Bu arada güreşler, minik-1, minik-2, minik-3, tozkoparan, deste küçük boy, deste orta boy, deste büyük boy, küçük orta küçük boy, küçük orta büyük boy, büyük orta, başaltı, başpehlivanlık olmak üzere 12 kategoride yapılacak. 

Genç umutlar 

Golf Federasyonu tarafından organize edilen ve Silivri Klassis Golf Kulübü'nde yapılan Türkiye Amatör Golf Şampiyonası'nı Gencer Özcan kazandı. İki gün süren turnuvada Özcan, Hamza Sayın'ı play-off'ta geçerek mutlu sona ulaştı. Turnuvanın bayanlar şampiyonluğunu da genç isimlerden Elçin Ulu elde etti. 

Karşıyaka'da şölen 

Karşıyaka Kulübü, Kızlar 14 Yaş ve Altı 2005 Avrupa Yaz Kupası organizasyonuna ev sahipliği yapacak. Karşıyaka Tenis Şubesi Başkanı Ender Yorgancılar, yaptığı açıklamada, Avrupa Yaz Kupası müsabakalarını düzenleyecek olmanın mutluluğunu yaşadıkları söyledi. 

Barış veda etti 

Tenis Eskrim Dağcılık Kulübü tarafından Aldo Perahya anısına düzenlenen Powerade Uluslararası Erkekler Future Tenis Turnuvası başladı. Ukraynalı rakibi Orest Rusevki'nin karşısına bir üst tura yükselme hedefiyle çıkan sporcumuz Barış Ergüden, fazla varlık gösteremediği karşılaşmayı 6 3, 6 3'lük setlerle kaybederek tek erkekler kategorisinde turnuvaya veda etti. 


</TEXT>
</DOC>
