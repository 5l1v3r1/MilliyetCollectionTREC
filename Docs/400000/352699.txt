<DOC>
<DOCNO> 352699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur42.html </URL>
<DATE> 2005/06/16/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Bursa'da yerel gazetenin genel yayın yönetmenine saldırı 
</HEADLINE>
<TEXT>

     Bursa’nın Orhangazi İlçesi’nde bir grup tarafından darp edilen yerel gazetenin genel yayın yönetmeni yaralandı. 
     Alınan bilgiye göre, ilçede günlük olarak yayınlanan Lider Gazetesi’nde genel yayın yönetmenliği ve köşe yazarlığı yapan Halit Demirhan, iş çıkışı, Bursa’daki evine gitmek için Orhangazi Otobüs Terminali’ne yürürken yolunu kesen, kimliği belirlenemeyen 4-5 kişinin saldırısına uğradı. 
     Grubun darp etmesi sonucu vücudunun çeşitli yerlerinden yaralanan Demirhan, Orhangazi Devlet Hastanesi’nde 10 günlük "iş göremez" raporu verildi. 
     Tedavisinin tamamlanmasının ardından Orhangazi İlçe Emniyet Müdürlüğü’nde giden Demirhan, burada suç duyurusunda bulundu. 
     Olayın ardından Emniyet Müdürlüğü’ne giden Orhangazi Kaymakamı Hikmet Çakmak, Garnizon Komutanı Hasan Demir, Emniyet Müdürü Mustafa Özkan, AK Parti İlçe Başkanı Neşet Çağlayan, Orhangazi Belediye Başkan yardımcısı İsmail Özbey, saldırıyla ilgili bilgi aldılar. 
     Orhangazi Kaymakamı Çakmak, saldırıyı şiddetle kınadığını belirterek, basın mensubuna yapılan bu saldırının demokrasiye atılmış bir yumruk olduğunu dile getirdi. 
     Bu arada, olayla ilgili soruşturma başlatan Orhangazi İlçe Emniyet Müdürlüğü ekiplerince gözaltına alınan bir kişinin, Cumhuriyet savcısının talimatıyla serbest bırakıldığı, soruşturmanın sürdüğü bildirildi. 
     
</TEXT>
</DOC>
