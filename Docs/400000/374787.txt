<DOC>
<DOCNO> 374787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo13.html </URL>
<DATE> 2005/09/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Aziz Yıldırım Bu yıl Fenerbahçe başarıya doyamayacak 
</HEADLINE>
<TEXT>

     Fenerbahçe Kulübü Başkanı Aziz Yıldırım, 2005-2006 sezonunun Fenerbahçe için bütün şubeleriyle yine başarıya doyamayacağı bir dönem olacağını söyledi. 
     Aziz Yıldırım, sarı-lacivertli kulübün aylık resmi yayın organı Fenerbahçe Dergisi'nin eylül sayısında yer alan yazısında, ''2005-2006 sezonu Fenerbahçe'nin tüm şubeleriyle yine başarıya doyamayacağı bir yıl olacaktır. Bu sözü bu tarihte verebiliyor olmam, Fenerbahçe'nin bizlere kazandırdığı özgüven sayesindedir'' diye konuştu. 
     Yıldırım, şunları kaydetti 
     ''Profesyonel futbol takımımız, Şampiyonlar Ligi'nde eşleştiği tüm takımlarla mücadele edecek güçtedir. Bunu her platformda dile getiriyorum. Geçmiş senelerden alınan tecrübe ve sizlerden gelen destekle Fenerbahçe adı Avrupa'da yankılanmaya devam edecek. 
     Monaco'daki kura çekiminde Sparta Prag yöneticilerinin bizlere aktardığı söylemi burada yinelemek istiyorum. Kendileri, onlarla aynı gruba düşmediğimizden dolayı memnun olduklarını bizlere iletmişler ve başarı dileklerini sunmuşlardır. Bu söylem, Fenerbahçe'nin bu ligde çekinilen bir takım haline geldiğinin başlıca bir göstergesidir. Fenerbahçe, hep birlikte oluşturduğumuz hedefler doğrultusunda emin adımlarla ilerleyecek ve zamanı geldiğinde bize en büyük mutluluğu da yaşatacaktır. Yalnız unutmayalım ki, Şampiyonlar Ligi'ne tekrar gidiş vizemiz, Süper Lig'ten geçmektedir. Bu noktada, taraftarımızın takımını sabırlı ve dirayetli bir şekilde desteklemesi gerekmektedir. Takımımız ve teknik heyetimiz Süper Lig'de moral kazandığı müddetçe, Şampiyonlar Ligi'nde ülkemizin tek temsilcisi olma misyonunu layıkıyla yerine getirecektir.'' 
     
     EVERTON MAÇINDAKİ OLAY 
     Sezon öncesi Everton ile yapılan özel maçta yaralanan Yusuf Bahar ile Fenerbahçe Dergisi'nin bu ay görüştüğünü anlatan Yıldırım, şunları kaydetti 
     ''Yusuf Bahar Fenerbahçeli'dir. Bu genç arkadaşımız, yaşadığı talihsiz kaza ile Fenerbahçe'nin aldığı ceza ve seyircisiz oynadığımız maçta iki puan kaybedişimizde günah keçisi olmuştur. Fenerbahçe, hak etmediği bir cezayı çekmiştir. Bu da yetmezmiş gibi Yusuf Bahar, bir basın kuruluşunun rating kaygılarına ve Fenerbahçe ismini kötüleme çabalarına kurban edilmek istenmiştir. Fenerbahçe ismini kötülemek isteyen veya bu tarz zihniyetlere sahip şahıslar boşuna vakit kaybetmektedir. Bizim vakit kaybetmediğimiz ise yapılanlarla, başarılarla ve bize her zaman sahip çıkan taraftarlarımızla apaçık ortadadır.'' Fenerbahçe Şükrü Saracoğlu Stadı'nın tamamlanmasına çok az bir süre kaldığını belirten Yıldırım, hayata geçirdikleri Fenerbahçe Taraftar Kart uygulamasına her Fenerbahçeli'yi katılmaya davet etti. 
     
     ''BİR GÜN HERKES FENERBAHÇELİ OLACAK'' 
     Fenerbahçe Müzesi'nin açılışı da eylül ayı içinde gerçekleşeceklerini ifade eden Yıldırım, şöyle devam etti 
     ''Fenerbahçe Müzesi Kurulu Başkanı Dr. Sertaç Kayserilioğlu, Fenerbahçe'nin ilk kuruluş tüzüğünü bulmuş, Osmanlıca olan bu önemli belgeyi, öz Türkçe'ye çevirtip Fenerbahçe'ye kazandırmıştır. İlk kez dergimize konu olan bu tarihi tüzüğün ilk maddesi olan 'Fenerbahçe Spor Kulübü'nün kuruluş amacı vatan gençlerini, vatanın korunmasına ve askeri seferberliklere hazırlamaktır' cümlesi o yıllarda var olan başka hiçbir kulübün tüzüğünde yer almamaktadır. İşte bu nedenledir ki, bir gün herkes Fenerbahçeli olacaktır '' 
     
</TEXT>
</DOC>
