<DOC>
<DOCNO> 389431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun06.html </URL>
<DATE> 2005/10/25/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Wilma kasırgası... ABD'de 6 kişi öldü, 6 milyon kişi elektriksiz kaldı 
</HEADLINE>
<TEXT>

     ABD’nin Florida kıyılarını vuran Wilma kasırgası, en az 6 kişinin ölümüne yol açarken, bölgedeki 6 milyon insanın da elektriksiz kalmasına sebep oldu. 
     Bölgede ağaçları deviren, pencereleri kıran, çatıları uçuran Wilma kasırgası, Florida eyaleti üzerindeki etkisini yaklaşık 7 saat boyunca sürdürdü. 
     Sigorta şirketlerinin tahminlerine göre Wilma’nın Florida’da sebep olduğu yıkımın maliyeti 2 ila 9 milyar dolar. 
     Kasırga sebebiyle 3.2 milyon ev ya da işyerine elektrik verilemediği için eyalette yaşayan her üç kişiden birinin elektriksiz kaldığı ifade edilirken, kesintinin olduğu her yere yeniden elektrik verilebilmesinin haftalar alabileceği ileri sürülüyor. 
     Bu arada, kasırga sonrasında arama kurtarma ekiplerinin bölgeyi taramaya başladığı ve özellikle taşınabilir ev parklarında can kayıpları olabileceğine ilişkin endişe duyulduğu kaydedildi. 
     Tüm eyalette 126 sığınakta yaklaşık 36 bin insanın barındırıldığı ifade edilirken, kasırga nedeniyle aralarında Miami Uluslararası Havaalanı’nın da bulunduğu 9 havaalanı ulaşıma kapatıldı. 
     
</TEXT>
</DOC>
