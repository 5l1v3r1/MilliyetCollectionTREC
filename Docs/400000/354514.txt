<DOC>
<DOCNO> 354514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur50.html </URL>
<DATE> 2005/06/22/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
F-4 savaş uçağı Malatya'da düştü 
</HEADLINE>
<TEXT>

     Malatya'da, eğitim uçuşu yapan F - 4 tipi savaş uçağı Doğanşehir İlçesi yakınlarında düştü. Paraşütle atlayan 2 pilot hafif sıyrıklarla kurtuldu. 
     Erhaç Hava Üssü'ndeki 172. Filo'da görevli Pilot Yüzbaşı Mustafa Akyüz ile Pilot Üsteğmen Melih Çelik dün saat 16.00 sıralarında havalandı. Doğanşehir İlçesi'ne bağlı Polat Beldesi semalarına gelen uçağın kuş sürüsüne daldığı belirtildi. Motorlarına kuş girmesi sonucu hızla irtifa kaybettiği kaydedilen F - 4, pilotların tüm çabalarına rağmen 16.30 sıralarında Adatepe mevkiine düştü. Kısa süre önce fırlatma koltuğunu devreye sokan Akyüz ve Çelik, paraşütle atlamayı başardı. Pilotlar hafif sıyrıklarla kurtulurken, dağlık bölgeye çakılan uçak yandı. 
     Bölgeye sevkedilen kurtarma ekipleri, 2 pilotu helikopterle alarak üsse getirdi. Akyüz ve Çevik, Askeri Hastane'de sağlık kontrolüne alındı. 
     Türk Hava Kuvvetleri Komutanlığı'nın açıklamasında ise "Saat 16.30'da 7. Ana Jet Üs Komutanlığı'na ait F-4 savaş uçağı eğitim uçuşu esnasında teknik bir arıza sebebiyle Malatya'nın Doğanşehir İlçesi kuzeyinde meskun olmayan bir bölgeye düşmüştür. Kazada her iki pilot paraşütle atlayarak salimen uçağı terketmiştir. Kazayla ilgili araştırma ve inceleme devam etmektedir'' denildi. 
     
     2 PİLOTUN DA SAĞLIK DURUMU İYİ 

     Malatya Valisi Osman Derya Kadıoğlu, Doğanşehir'de düşen askeri uçaktan atlayan 2 pilotun da sağlık durumunun iyi olduğunu söyledi. 
     Vali Kadıoğlu, eğitim uçuşu yapan 7. Ana Jet Üs Komutanlığı'na ait F-4 Tipi askeri uçağın, henüz belirlenemeyen nedenle, Doğanşehir'in Yuvalı Köyü yakınlarında düştüğünü belirterek, "Uçaktaki pilotlarımız Yüzbaşı Mustafa Akyüz ile Üsteğmen Melih Çelik, paraşütle atlayarak kurtuldu. Pilotlar helikopterle bölgeden alınarak hastaneye getirildi. Paraşütle atlayan 2 pilotun da sağlık durumu iyi" dedi. 
     
</TEXT>
</DOC>
