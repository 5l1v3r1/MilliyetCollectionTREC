<DOC>
<DOCNO> 397448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur46.html </URL>
<DATE> 2005/11/23/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Malatya'da ishal salgını başladı. Vatandaşlar uyarıldı... 
</HEADLINE>
<TEXT>

     Malatya'da son günlerde artan ishal vakalarına karşı vatandaşlardan beslenmelerine ve hijyen kurallarına dikkat etmeleri istendi. 
     Malatya İl Sağlık Müdür Yardımcısı Kemal Şener, düzenlediği basın toplantısında, ilde yaklaşık 120 ishal vakası tespit ettiklerini, halkın beslenme konusunda dikkatli olması gerektiğini söyledi. 
     Hastalığın son günlerde özellikle küçük yaştaki çocuklarda görüldüğünü ifade eden Şener, vakaların yoğunlaştığı semtlerde inceleme başlattıklarını bildirdi. Şener, şunları kaydetti 
     ''Sözkonusu semtlerden alınan su örnekleri, üniversite laboratuarlarına ve Ankara Hıfzısıhha Enstitüsü'ne gönderildi. Halk Sağlığı Laboratuarı'nda yapılan incelemelerde, sudaki ppm miktarının, salgın dönemi için yetersiz olduğu, birkaç vakada rota virüsü bulunduğu belirlendi. Normalde 0,5 ppm olması gereken miktarın, salgın zamanlarında 1,0 ppm'in üzerine çıkması gerekiyor. Konuyla ilgili birimlere önlem almaları yönünde uyarı yapıldı. Rota virüsünün büyük bir zararı olmamasına karşın, 0-2 yaşlardaki çocuklarda dikkatli davranılmalı.'' Hijyene de önem verilmesi gerektiğini vurgulayan Şener, suların kaynatılıp soğutulduktan içilmesi, el, tuvalet temizliğine özen gösterilmesi, kesilen sular geldiğinde bir süre akıtıldıktan sonra kullanılması, yeşil sebze ve meyvelerin iyice yıkandıktan sonra yenilmesi konusunda vatandaşları uyardı. 
     Hastalık görüldüğünde rasgele ilaç kullanılmamasını isteyen Şener, en yakın sağlık birimine başvurulması gerektiğini de sözlerine ekledi. 
     
     İL HIFZISIHHA MECLİSİ OLAĞANÜSTÜ TOPLANDI 

     Öte yandan İl Hıfzısıhha Meclisi, Malatya Vali Yardımcısı Orhan Çiftçi başkanlığında olağanüstü toplandı. Toplantıdan sonra yapılan açıklamada, şöyle denildi 
     ''İlgili kurum ve kuruluşların kontrol ve denetimlerine devam etmeleri, sonuçların ivedilikle takip edilerek, Hıfzısıhha Meclisi'nde değerlendirilmesi kararı alınmıştır. Ayrıca, kişisel hijyenle beslenme hijyeni kurallarına halkımız azami derecede riayet etmelidir.'' 
     
     BAŞKAN AKIN'DAN AÇIKLAMA... 

     Malatya Belediye Başkanı Cemal Akın, kentte son günlerde artış gösteren ishal vakalarının, şebeke suyundan kaynaklanmadığını ifade etti. 
     Başkan Akın, makamında düzenlediği basın toplantısında, ishal vakalarının "rota" virüsünden kaynaklandığını, tahliller sonucu şebeke suyunun içilebilir olduğunun belirlendiğini söyledi. 
     Malatya'daki içme suyunda herhangi bir sorun olmadığını belirten Akın, şunları kaydetti 
     "Hemşehrilerimizin bu konuda endişe etmelerine gerek yok. İshal vakaları ile ilgili rota isimli bir virüsten söz ediliyor. Raporlarda, virüsün dışkıda tespit edildiği anlaşılmıştır. Suyla herhangi bir ilgisi yok. Hemşehrilerimiz huzur içinde rahatlıkla şebeke suyunu tüketebilirler." 
     
     "KLORLAMADA PROBLEM YOK" 

     Şebeke suyunu klorlama çalışmalarının aksatılmadan sürdürüldüğünü ifade eden Akın, "Sağlık Bakanlığı genelgelerinde, 0.05 ppm klorla sularımızın klorlanması tamim edilmiştir. Klorun fazlasının, sağlık açısından zararlı olduğu belirtilmiştir. Biz bu kriterlere dikkat ederek, suyu düzenli olarak klorluyoruz" diye konuştu. 
     Şebeke suyunun Sıtmapınarı ve Emeksiz kavşaklarında yapımı devam eden altgeçit çalışmaları nedeniyle kirlendiği yönündeki iddiaların gerçek dışı olduğunu savunan Akın, "O bölgede rota virüsüne rastlanmamıştır. Rota virüsüne, üniversite ve Çöşnük Semti'nde rastlanmıştır. Virüsün altgeçit inşaatlarıyla hiçbir ilişkisi yok" dedi. 
     
     TOPLAM 620 VAKA 

     Malatya'da son günlerde artış görülen ishal vakalarının sayısının 620 olduğu açıklandı. 
     Malatya İl Sağlık Müdür Yardımcısı Kemal Şener, ishal vakalarının sayısının son üç günde 620'ye ulaştığını belirterek, "Malatya Devlet Hastanesi'nde 280, Beydağı Devlet Hastanesi'nde 70, sağlık ocaklarında 120 ve özel sağlık kuruluşlarında 150 vaka tespit edildi" dedi. 
     
</TEXT>
</DOC>
