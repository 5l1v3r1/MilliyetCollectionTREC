<DOC>
<DOCNO> 352384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/ekonomi/eko02.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakkabıcılar, Çin'i protesto etti 
</HEADLINE>
<TEXT>


Çin'in haksız rekabetini protesto eden ayakkabı üreticileri, Avrupa Komisyonu binasına yürüdüler 

ESRA AKIN 

Ayakkabı Sanayicileri Derneği, dün Brüksel'de Avrupa Ayakkabı Sanayicileri Konfederasyonu'yla CEC birlikte Çin'in haksız rekabetini protesto etti. Türkiye'den 40'a yakın üretici firmanın katıldığı gösteri, Avrupa Komisyonu Binası önünde gerçekleşti. Gösteride Türkiye, İspanya, İtalya, Yunanistan, Portekiz ve Polonya yer aldı. 

Eşit rekabet 
Gösteride, ürettikleri ayakkabılarla birlikte 25 dakika yürüyen firma sahipleri, daha sonra Avrupa Birliği'nin Dış Ticaretten Sorumlu Komisyon Başkanı Peter Mandelson'la görüştü. Eşit şartlarda rekabet konusunda taleplerini dile getiren üretici firmalar, görüşmeden olumlu bir sonuç alamadılar. Mandelson'la gerçekleştirdikleri görüşmeyi anlatan ASD Başkanı Ali Murad Kızıltaş, "Talebimiz, ticaretteki baskıların kalması ve kotaların tekrar gündeme gelmesi. Ama kısa vadede bir sonuç alamayacağımızı anladık" dedi. Kızıltaş, Mandelson'ın, "Kendilerine bunun kısa vadede söz konusu olamayacağı" cevabını verdiğini iletti. 
'Flo' markasının sahibi Ziylan Ayakkabı Başkanı Mehmet Ziylan da Çin'den 2005'in ilk dört ayında yapılan sentetik ve deri ayakkabı ithalatının miktar bazında yüzde 400 arttığına dikkat çekti. Ziylan, Çin ürünlerin fiyatlarının da çok düşük kaldığını söyledi. 


</TEXT>
</DOC>
