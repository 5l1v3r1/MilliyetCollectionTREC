<DOC>
<DOCNO> 357732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/guncel/agun.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan posta trenine bomba 
</HEADLINE>
<TEXT>


Bingöl'de, PKK'lıların raylara yerleştirdiği bombanın uzaktan kumandayla patlatılması sonucu trenin 7 vagonu devrildi, 5 kişi şehit oldu. Yardıma giden tren de saldırıya uğradı 

ŞEYHMUS ÇAKAN - ADİL ÖNAL Bingöl DHA 

Bingöl'ün Genç ilçesi yakınlarında PKK'lıların demiryoluna yerleştirdiği el yapımı bombanın uzaktan kumandayla patlatılması sonucu, Elazığ - Tatvan seferini yapan posta treninin 7 vagonu raydan çıkarak devrildi. Saldırıda 5 demiryolu güvenlik görevlisi şehit düştü, 12 kişi de yaralandı. Kurtarma treni de bombalı saldırıya uğrarken, olay yerinin 600 metre yakınında demiryoluna döşenen bomba da imha edildi. 
Elazığ - Tatvan seferini yapan 52862 sefer sayılı 20 vagonlu posta treni, 10.20 sıralarında Genç ilçesi Suveren İstasyonu yakınlarındaki Çamlıyurt mevkiinden geçerken raylara döşenen uzaktan kumandalı bomba patlatıldı. 

C-4 kullandılar 
Trenin orta kısmındaki 7 vagon raydan çıkarak devrildi, vagonlardan 5'i şarampole yuvarlanırken, 2 vagon parçalandı. TCDD personeli güvenlik görevlileri Celal Korkmaz 40 , Mehmet Şimşek, Özcan Türker 31 , Mehmet Aygül 32 ve Saffet Albaş 32 şehit düştü, 3'ü güvenlik görevlisi 12 kişi de yaralandı. Teröristlerin piknik tüpü ve demir parçalarıyla hazırladığı ve 2 kilograma yakın C - 4 patlayıcı kullanıldığı belirlenen bombanın güvenlik görevlilerinin bulunduğu lokomotifin ardındaki personel vagonu geçerken patlatıldığı belirtildi. 
Trende, Genç ve Suveren istasyonlarında inen yolcular nedeniyle 45 kişi bulunduğu ifade edildi. Saldırının ardından Elazığ - Bingöl demiryolu ulaşıma kapanırken, bölgede hava destekli operasyonlar başlatıldı. Saldırının ardından olay yerine giden kurtarma treni de, yine PKK'lıların demiryoluna döşedikleri mayının patlatılmasıyla raydan çıktı. Ölen ya da yaralanan olmadı. Posta treninin 600 metre yakınında bulunan bir bomba da etkisiz hale getirildi. 

PKK saldırıyı üstlendi 
PKK, saldırıyı örgütün Avrupa'daki yayın organı Mezopotamya Haber Ajansı'na yapılan bir açıklamayla üstlendi. Açıklamada saldırının geçen hafta Bingöl'de öldürülen örgütün sözde Erzurum eyalet komutanı Ahmet Okur'un anısına düzenlendiği belirtildi. 
TCDD Genel Müdür Vekili Talat Aydın, bölgedeki trenlere yönelik saldırılar olabileceği ihbarı üzerine gerekli önlemlerin alındığını belirterek, bu nedenle bölgede çalışan lokomotif ve personel vagonlarının zırhlı olduğunu açıkladı. 

Suriye ilk kez kınadı 

DHA 
SURİYE, olayın ardından yapılan resmi açıklamayla ilk kez Türkiye'de PKK'nın gerçekleştirdiği saldırıyı kınadı. Dışişleri Bakanlığı açıklamasında, Suriye'nin saldırıdan üzüntü duyduğu kaydedildi ve Şam yönetiminin terörist eylemi şiddetle kınadığı vurgulandı. Suriye'nin Türk hükümeti, kardeş Türk halkı ve ölenlerin yakınlarının acılarını paylaştığının belirtildiği açıklamada, bu tür terörist eylemlerin hem Türkiye'nin hem de bölgenin istikrar ve güvenliğini tehlikeye soktuğuna dikkat çekildi. 

Liderlerden saldırıya tepki 

CUMHURBAŞKANI Sezer, bir başsağlığı mesajı yayımlayarak saldırılardan büyük üzüntü duyduğunu bildirdi. Başbakan Erdoğan ve CHP lideri Baykal da hain saldırıyı kınadıklarını bildirdi. TBMM Başkanı Bülent Arınç da Ulaştırma Bakanı Binali Yıldırım'a başsağlığı mesajı gönderdi. Saldırıyı kınayan Yıldırım ise, "Yerleşim alanlarından uzak yerlerde bu tip olayları yüzde yüz kontrol altına almak zordur" dedi. 

Kırsal kesim demiryolları tehdit altında 

İSTANBUL Milliyet 
PKK, koruması güç olması nedeniyle kırsal araziden geçen demiryolları ve yolcu trenlerine yönelik çok sayıda saldırı gerçekleştirdi. Büyük tepki çeken saldırılardan bazıları şöyle 
17 Şubat 1991 Doğu ve Güneydoğu'daki askeri birliklere malzeme taşıyan yük treni, Kahramanmaraş'ın Pazarcık ilçesi yakınlarında teröristlerin rayları sökmesi sonucu devrildi. Olayda makinist hayatını kaybetti. 3 Eylül 1991 Muş - Genç demiryolunu kesen bir grup PKK'lı, Muş Ekspresi'nin bazı vagonlarını ateşe vererek yaktı. Olayda 2 makinist öldü, 1 polis de şehit düştü. 27 Ağustos 1992 Teröristler, Batman'da bir treni durdurarak, lokomotifi benzinle yaktı. 26 Ekim 1992 Elazığ - Muş seferini yapan tren, tünel çıkışında mayınlara çarptı, 2 vagonu devrildi. Olayda 47 kişi yaralandı. 6 Mart 2004 PKK, Osmaniye'nin Bahçe ilçesi Taşoluk mevkiinde tren yoluna bombalı saldırıda bulundu. Patlamada raylar koptu. 16 Ağustos 2004 Tatvan - Malatya seferini yapan yük treni, raylara döşenen uzaktan kumandalı bombayla havaya uçurulmak istendi. 30 Ağustos 2004 Elazığ'ın Palu ilçesi yakınlarında demiryoluna döşenen mayın, yük treni geçerken PKK'lı teröristlerce patlatıldı. 6 vagonlu yük treninin 4 vagonu raydan çıktı. 2 makinist yaralandı. 15 Eylül 2004 Muş - Kurtkale istasyonları arasında PKK'lı teröristlerce yine raylara döşenen C - 4'ten oluşan bombalar uzaktan kumandayla patlatıldı. 4 vagon raydan çıktı. 

Kulp'ta polise bombalı tuzak 

ŞEYHMUS ÇAKAN Diyarbakır DHA 
DİYARBAKIR'ın Kulp ilçesinde önceki gece şüpheli bir paketi incelemeye giden 3 polis, uzaktan kumandalı bombanın infilak ettirilmesi sonucu hafif yaralandı. Yeni Mahalle Üçyol mevkiinde şüpheli paket bulunduğu yönündeki ihbar üzerine belirtilen adrese giden polisler, paketin yanına yaklaştıkları sırada uzaktan kumandalı bomba patlatıldı. Olayda hafif yaralanan 3 polis dün taburcu edildi. Olaydan sonra Kulp'ta özel harek t timlerinin de katıldığı kapsamlı arama başlatıldı. 


</TEXT>
</DOC>
