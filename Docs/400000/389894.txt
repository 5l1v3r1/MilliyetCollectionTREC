<DOC>
<DOCNO> 389894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo39.html </URL>
<DATE> 2005/10/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
"Tahkim'den bir üyeye, Almanya'dan imzasız tehdit mektubu geldi" 
</HEADLINE>
<TEXT>

     Futbol Federasyonu Tahkim Kurulu üyeliği görevinden istifa eden Prof.Dr.Samim Ünan, istifa olaylarından sonra gündeme gelen ''üyelerin tehdit edildiği'' açıklamaların kaynağının, bir üyeye gelen imzasız bir mektup olduğunu söyledi. 
     NTV'de canlı yayınlanan bir programa katılan Samim Ünan, bu mektubun Tahkim Kurulu üyelerinden birinin adına gönderildiğini ifade ederek, ''Bu tehdit cümlesi, mektupta yer alıyordu. Bir kulübün taraftarı olduğunu belirten ve 200 kişilik grup adına bunu gönderdiğini söyleyen birinin mektubuydu. Kimin gönderdiği belli değil. Kurul toplantı için toplantı masasına geldiği zaman, masanın üzerinde duran imzasız bir mektuptu. Gönderilen kişi açtı ve içeriğini bize söyledi. Anonim bir mektuptu ve Almanya'dan gönderilmişti'' dedi. 
     Ünan, herhangi bir kulüpten kendisine veya kurulun diğer üyelerine doğrudan gelen bir tehdidin bildiği kadarıyla olmadığını, olabileceğini de düşünmediğini söyledi. 
     Federasyonla yaşadıkları sorunların kaynağını da açıklayan Ünan, ''Bunları baskı olarak değerlendirmemeliyz. Çalışma tarzı açısından bazı uyumsuzlukların ortaya çıktığı ise bir vaka. Tahkim olarak, federasyon yönetim kurulunca göreve getirilen disiplin kurulu kararlarını, üst yargı organı olarak değerlendirerek karara bağlıyoruz. Federasyonun verdiği kararların aleyhine bir sonuca varırsak, bunu federasyon beğenmeyebiliyor'' ifadesini kullandı. 
     Ünan, ''Para karşılığı herhangi bir menfaat temini'' iddiaları hakkında ise ''Bu, bütün yargı organlarına karşı zaman zaman yapılan yakışıksız bir ithamdır. Bunu yapanın ispat etmesi lazımdır'' dedi. 
     
     ''ÜYELER BURCUOĞLU'NUN DAVRANIŞINDAN HOŞNUTSUZ OLDU'' 
     Fenerbahçeli futbolcu Deniz Barış'ın avukatı Haluk Burcuoğlu'nun, Tahkim Kurulu'na ''baskın'' yaptığı biçimindeki iddialara da açıklık getiren Ünan, şöyle konuştu 
     ''Aslında Tahkim Kurulu'nun gündeminde o dosya yoktu. 4 üye Futbol Federasyonu'nda gayriresmi olarak birlikteydi. Burcuoğlu, bir kararın başka yerlerden kendisine ulaştığını, halbuki doğrudan tahkimden alması gerektiğini orada beyan ediyor. Tahkim Kurulu üyeleri ise kendilerine yapılan hareketten hoşnutsuzluk duyuyorlar ve bunun, sınırın ötesine geçen bir davranış olduğunu ileri sürüyorlar.'' 
     
     CAVCAV'DAN SUÇLAMALAR SÜRÜYOR 
     Aynı programa telefonla katılan Kulüpler Birliği Vakfı Başkanı İlhan Cavcav, Futbol Federasyonu Başkanvekili Şekip Mosturoğlu hakkındaki suçlamalarını sürdürdü. 
     Futbol Federasyonu'na, kulüplerin gelirlerini artırdığı için teşekkür borçlu olduklarını ifade eden Cavcav, ancak bugüne dek çok değer verdikleri Mosturoğlu'nun, Tahkim Kurulu'nun bazı üyelerine hakaret ettiğini ve hatta para karşılığı iş yaptıklarını iddia ettiğini ileri sürdü. 
     Cavcav, bir gazetede yer alan ve 'Ben Tahkim Kurulu'nu tanımam. Federasyon korkmasın, federasyonu ben seçime götürmem'' diyen bir kulüp yöneticisindeki zihniyeti kamuoyunun takdirine bıraktığını kaydederek, ''Bir kulüp hiçbir zaman için bu ülkede 'Ben bunu isterim, ben bunu yaparım' diyemez. Böyle birşey dediği anda, kim olursa olsun, disiplin kurulumuzun harekete geçerek, bu kişiye ve kulübe gerekli cezayı vermesi gerekli. Disiplin kurulunu göreve davet ediyorum'' diye konuştu. 
     
</TEXT>
</DOC>
