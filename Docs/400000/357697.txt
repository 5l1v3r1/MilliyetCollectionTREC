<DOC>
<DOCNO> 357697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur14.html </URL>
<DATE> 2005/07/02/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ulaştırma Bakanı Uzaktan kumandalı bomba patlattılar 
</HEADLINE>
<TEXT>

     Ulaştırma Bakanı Binali Yıldırım, Elazığ-Tatvan seferini yapan trenin geçişi sırasında meydana gelen olayın, demiryoluna döşenen uzaktan kumandalı bir bombanın patlaması sonucu meydana geldiğini söyledi. 
     Kabotaj ve Denizcilik Bayramı kutlamaları kapsamında Van'a gelen Yıldırım, Bingöl'ün Suveren İstasyonu yakınlarında demiryolunda meydana gelen patlamayla ilgili Polis Kampı'nda gazetecilerin sorularını yanıtladı. 
     Elazığ-Tatvan seferini yapan trenin Bingöl-Genç arasında seyrederken, demiryoluna döşenen uzaktan kumandalı bir bombanın patlatıldığını belirten Yıldırım, ''Şu ana kadar elde edilen bilgilere göre, lokomotifin arkasında bulunan 2 vagonun raydan çıktığını ve bu vagonlarda bulunan bazı güvenlik görevlilerinin şehit olduğunu öğrendim'' diye konuştu. 
     Trende yaralıların olduğunu da bildiren Yıldırım, yaralıların, Tugay Komutanlığı helikopterleriyle Genç İlçesi'ndeki hastanelere ulaştırıldığını söyledi. 
     Ülkenin huzur ve güvenine yönelik bu tür terörist faaliyetleri şiddetle lanetlediğini vurgulayan Yıldırım, bu ve buna benzer hadiselerin ülkenin huzur ve güvenini bozmaya yetmeyeceğini kaydetti. 
     Gazetecilerin ''Olayı üstlenen oldu mu '' yönündeki sorusunu yanıtlayan Yıldırım, patlamayla ilgili daha fazla bilgiye sahip olmadığını, güvenlik güçlerinin bu konudaki gerekli çalışmaları yürüttüğünü kaydetti. Güvenlik güçlerinin vardiya halinde devlet demiryollarında kendi imkanlarıyla yol kontrolleri yaptığını ifade eden Yıldırım, şöyle konuştu 
     ''Takdir edersiniz ki yerleşim alanlarına uzak, zor tabiat şartlarında devam eden yolda, bu tip olayları yüzde yüz kontrol altına almak zordur. Ama ne kadar zor olursa olsun güvenlik güçleri gereken tedbiri alacaktır. Bu gayretle ülkemizdeki huzur ve güvenin azalmasına imkan verilmeyecektir.'' Yıldırım, raydan çıkan vagonlar nedeniyle tren yolunda şu anda ulaşımın sağlanmadığını da sözlerine ekledi. 
     
</TEXT>
</DOC>
