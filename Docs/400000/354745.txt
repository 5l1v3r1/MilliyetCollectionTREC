<DOC>
<DOCNO> 354745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko28.html </URL>
<DATE> 2005/06/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
The Sun muhabiri, Hindistan'da 1000 İngiliz'in hesap bilgilerini aldı 
</HEADLINE>
<TEXT>

     İngiltere'de yayımlanan bulvar gazetesi The Sun'ın bir muhabiri, Hindistan'daki bir çağrı merkezinden 1000'e yakın İngiliz banka müşterisinin hesap bilgilerini satın aldığını öne sürdü. 
     Son yıllarda yapılan en büyük banka yolsuzluklarından birini ortaya çıkaran Sun muhabiri, hesap detayları ve kişisel bilgileri, bir İngiliz bankasının Hindistan'daki çağrı merkezinde çalışan bir görevliden satın aldığını söyledi. 
     Haberin yayımlanmasının ardından İngiliz mali polisi büyük çaplı bir soruşturma başlattı. 
     The Sun muhabirinin satın aldığı 1000'e yakın kişinin hesap detaylarının, müşterilere ait hesap şifreleri, adres, telefon numarası ve pasaport bilgilerini içerdiği bildirildi. 
     Bankacılık uzmanları ise ortaya çıkarılan yolsuzluk ve sahtekarlık girişiminin son derece büyük ve önemli olduğuna dikkat çekiyor. Uzmanlara göre ele geçirilen bu bilgiler sayesinde 1000'e yakın İngiliz müşterinin kredi kartlarını klonlamak mümkün olabilecekti. 
     The Sun, yolsuzluk sırasında gazeteyle ilişkiye geçen Hindistan'daki çağrı merkezi görevlisinin, her ay tanesi 5 dolardan onbinlerce müşteri bilgisini satabileceğine dair söz verdiğini de duyurdu. 
     Bazı İngiliz bankaları ve finans kuruluşları, işçi maaşları, sigortaları ve kira giderleri gibi kalemlerden kısıntı sağlayabilmek gerekçesiyle çağrı merkezi ve buna benzer müşteri hizmetlerini, daha ucuz olan Hindistan'a taşımıştı. 
     
</TEXT>
</DOC>
