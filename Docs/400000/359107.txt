<DOC>
<DOCNO> 359107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur42.html </URL>
<DATE> 2005/07/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kayınbirader baskını 2 ölü, 2 yaralı 
</HEADLINE>
<TEXT>

     Mehmet HARBURCU ŞANLIURFA, DHA 

ŞANLIURFA’da tartıştığı eşi Cemile Kendirci’yi Suruç İlçesi'ndeki baba evine gönderen Hüseyin Kendirci’nin, ailesiyle birlikte oturduğu eve silahlı baskın düzenleyen kayınbiraderleri ölüm saçtı. Olayda, 2 kişi öldü, 2 kişi de yaralandı. 
     Kent merkezinin Çankaya mahallesi Yunus Emre caddesinde oturan 32 yaşındaki Hüseyin Kendirci, kısa bir süre önce tartıştığı eşi 28 yaşındaki Cemile Kendirci’yi Suruç ilçesindeki baba evine gönderdi. İddiaya göre, bu duruma sinirlenen Cemile’nin ağabeyleri İmam, Ali, İbrahim, İsmail ve Mehmet Şimşek, eniştelerinin kaldığı eve dün saat 23.30 sıralarında baskın düzenledi. Kapıyı çalan Şimşek kardeşler, karşılarına çıkan enişteleri Hüseyin Kendirci’nin babası 60 yaşındaki Mahmut Kendirci’yi, tartışma sonucu tabancayla ateş ederek öldürdükten sonra içeri girdi. Kayınbiraderler, evde bulunan anne 52 yaşındaki anne Rabia Kendirci ve enişteleri Hüseyin Kendirci ile yakını Enver Taş’ı tabancayla kurşun yağmuruna tuttu. Anne Kendirci de olay yerinde yaşamını yitirirken, Hüseyin Kendirci ve Enver Taş yaralandı. Zanlı Şimşek kardeşler, olaydan sonra plakası belirlenemeyen bir otomobille kaçtı. 
     
     21 BOŞ KOVAN 

     Mahalle sakinlerinin Emniyet Müdürlüğüne durumu bildirmesi üzerine olay yerine gelen polisler, yaralı Hüseyin Kendirci ve Enver Taş’ı Devlet hastanesine kaldırdı. Yaralılar tedavi altına alınırken, baba Mahmut Kendirci ve eşi Rabia’nın cesetleri de otopsi için Devlet hastanesine götürüldü. Olay yerinde yapılan incelemede, 1 tabanca, 1 şarjör, 1 bıçak ve 21 boş kovan bulundu. 
     Kentin giriş ve çıkışlarını kontrol altına alan polis, olaydan sonra kaçan zanlıların yakalanması için operasyon başlattı. Olayla ilgisi olduğu gerekçesiyle Ömer Şimşek ve İsmail Batmaz gözaltına alındı. Soruşturma sürdürülüyor. 
     
</TEXT>
</DOC>
