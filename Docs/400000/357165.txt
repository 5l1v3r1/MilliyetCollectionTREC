<DOC>
<DOCNO> 357165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/ekonomi/eko03.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'a 1 milyar dolarlık kredi 
</HEADLINE>
<TEXT>


Akbank, 1 milyar dolarla dünyanın en büyük dövizli havalelere dayalı dış kredisini sağladı 

EKONOMİ SERVİSİ 

Türkiye'de bugüne kadar tek seferde en yüksek tutarlı seküritizasyon Varlığa Dayalı Menkuy Kıymet İhracı kredisi işlemi 1 milyar dolar ile Akbank tarafından gerçekleştirildi. Akbank bu tutarla aynı zamanda dünyanın en yüksek tutarlı seküritizasyon kredisi işlemini de gerçekleştirmiş oldu. Akbank'ın bu kapsamda, 1999 yılından bu yana uluslararası piyasalardan aldığı kredi tutarı 2.5 milyar dolara ulaştı. 
West LB tarafından düzenlenen ve dövizli havaleler, işçi dövizleri, ihracat ile dövizli çek girdilerine dayalı olarak sağlanan kredinin faizi ortalama 109 baz puan, vadesi de 450 milyon dolar için 8 yıl, 550 milyon dolar içinse 7 yıl olarak belirlendi. Söz konusu kredi ülke ekonomisinin büyümesine katkı sağlayacak reel sektör yatırımları ve projelerin finansmanında kullandırılacak. Sağlanan rekor kredi ile ilgili açıklama yapan Akbank Genel Müdürü Zafer Kurtul, sigorta şirketlerinin ve önde gelen uluslararası yatırımcıların işleme gösterdiği ilginin Akbank'ın ekonomide ve finansal sektördeki gücünün yurtdışı piyasalarca teyit edilmesi anlamına geldiğini belirtti. 
Kurtul, sağlanan bu kaynakla Akbank'ın gerek Türkiye gerekse gelişen piyasalarda yeni bir referans oluşturduğunu belirterek, geçen yıl sağlanan 3.5 milyar dolar tutarındaki dış kaynağı, sendikasyon ve sermaye piyasalarından alacağı yeni kredilerle yıl sonuna kadar artırmayı hedeflediklerini söyledi. 


</TEXT>
</DOC>
