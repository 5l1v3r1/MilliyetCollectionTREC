<DOC>
<DOCNO> 363540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/ekonomi/eko07.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar davasında duruşma istemi 
</HEADLINE>
<TEXT>


ANKARA Milliyet 

Yargıtay Cumhuriyet Başsavcılığı, İnterbank'tan kurdukları bazı şirketler aracılığıyla kredi alıp, bunları kendi gruplarına aktardıkları gerekçesiyle eski bakan, işadamı Cavit Çağlar, oğlu Mustafa Çağlar, dayısı Şükrü Şankaya, Şenol Şankaya ve Ergun Evcil'in de aralarında bulunduğu 35 kişiye yeni Türk Ceza Kanunu TCK uyarınca verilen hapis ve para cezalarının, duruşma açılarak verilmediği için usulden bozulmasını istedi. 
Bursa 3. Ağır Ceza Mahkemesi, sanıklar Cavit Çağlar, oğlu Mustafa Çağlar, dayısı Şükrü Şankaya, dayısının oğlu Şenol Şankaya ve Ergun Evcil hakkındaki ilk kararı Yargıtay 11. Ceza Dairesi tarafından onamıştı. 

Cezalar indirilmişti 
Bursa 3. Ağır Ceza Mahkemesi, bu karardan sonra yürürlüğe giren yeni TCK'ya göre sanıkların hukuki durumunu yeniden değerlendirmiş ve Cavit Çağlar, Mustafa Çağlar, Şükrü Şankaya, Şenol Şankaya ve Ergun Evcil'i yeni TCK'nın "dolandırıcılık" suçunu düzenleyen maddesi ile diğer hükümleri uyarınca 1 yıl 6 ay 22 gün hapis ve 208 bin 300 YTL adli para cezasına mahkum etmişti. 

Açık yargılama istedi 
Bu karar sanıklar ve müdahiller tarafından temyiz edilince, dosya yeniden Yargıtay'a geldi. Yargıtay Cumhuriyet Başsavcılığı, dosyaya ilişkin tebliğnamesini hazırladı ve Yargıtay 11. Ceza Dairesi'ne gönderdi. Tebliğnamede, önceki ve sonradan yürürlüğe giren yasalardan lehte olanın uygulanıp sanık yararına olabilecek cezanın belirlenmesi için usulüne uygun olarak duruşma açılarak hüküm kurulması gerektiği belirtildi. 




</TEXT>
</DOC>
