<DOC>
<DOCNO> 388113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/guncel/gun06.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu Ayasofya'yı hiç görmedik 
</HEADLINE>
<TEXT>


Ünlü ressam Şevket Dağ'ın daha önce hiçbir yerde sergilenmeyen 'Ayasofya' adlı eseri Artı Mezat'ın müzayedesinde satışa çıkıyor 


Artı Mezat'ın Latincede "Sanat Doğanın Güzelliğidir" anlamına gelen "Ars Rerum Gratia" adını verdiği 23 Ekim müzayedesinde, ünlü ressamımız Şevket Dağ'ın Özbek Ailesi'nin özel siparişi üzerine yaptığı ve daha önce hiçbir yerde sergilenmeyen 'Ayasofya' adlı eseri de satışa çıkıyor. 90 bin YTL ile satışa sunulacak "Ayasofya", müzayedenin en pahalı eseri. 
Müzayede, Can Has yönetiminde düzenlenecek. Koleksiyonda Süleyman Seyyit, Nazmi Ziya, İbrahim Çallı, Hikmet Onat, Avni Lifij, Cevat Dereli, Fikret Mualla, Ömer Uluç, Komet gibi Türk resminin klasik ve çağdaş dönemlerine damgasını vurmuş ressamların ve Türk hat sanatının ünlü isimlerinin eserleri bulunuyor. 
Müzayedeye çıkan koleksiyonun sahipleri ünlü modacı Rıfat Özbek ile Ürdün Fahri Konsolosu Mithat O. M. Özbek. Özbekler, Osmanlı İmparatorluğu'na üç şeyhülislam Osman Sahib Efendi, Mehmet Sahib Efendi ve Sahib Molla Bey vermiş olan Pirizade Ailesi'nden Abdülazim Mehmet İsmet ve Melike Özbek'in çocukları. 
Soyu Hz. Muhammed'e kadar uzanan Pirizade Ailesi, yüzyıllarca Boğaziçi'nde yaşadı ve İstanbul'un sosyal hayatında önemli bir yer edindi. Aileden bilginler, sanatk rlar, vezirler ve hukukçular da çıktı. Pirizadelerin son kuşak temsilcilerinden Abdülazim Mehmet İsmet Özbek ve Melike Özbek, sanatsal eserlere düşkünlükleriyle tanınıyordu. 

Koleksiyondaki eserler, 22 Ekim Cumartesi gününe kadar Artı Mezat'ta görülebilir. 


</TEXT>
</DOC>
