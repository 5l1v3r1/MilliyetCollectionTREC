<DOC>
<DOCNO> 350333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko38.html </URL>
<DATE> 2005/06/09/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
VISA Türkiye'de alışverişte banka kartı kullanım düzeyi düşük 
</HEADLINE>
<TEXT>

     Visa Türkiye Genel Müdürü Berna Ülman, Visa'nın global olarak toplam kullanım hacminin yüzde 56'sının banka kartlarıyla, yüzde 44'lük kısmının ise kredi kartlarıyla gerçekleştiğini belirterek, buna karşın Türkiye'de alışverişlerde banka kartlarının kullanımının düşük olduğunu kaydetti. 
     Ülman, Visa Türkiye merkezinde düzenlediği değerlendirme toplantısında, Visa'nın banka kartlarının alışverişlerde kullanımının artırılması konusunda yaptığı çalışmalara ilişkin bilgi verdi, verileri paylaştı. 
     Banka kartlarının kredi kartlarının sunduğu tüm olanakları barındırdığını, buna karşın kredi kartlarına ek olarak bütçe kontrolü ve güvenlik gibi artı değerler yarattığını aktaran Ülman, Türkiye'nin kartlarla yüksek enflasyonlu ortamda tanıştığını, bu nedenle banka kartının sadece ATM kartı olarak algılandığını anlattı. 
     Banka kartlarının alışverişlerde kullanılması için alışkanlıkları değiştirmek gerektiğini anlatan Berna Ülman, ortamın da buna uygun olduğunu söyledi. 
     Dünyadaki kart kullanım trendleri hakkında da bilgi veren Ülman, tüm dünyadaki harcama alışkanlıklarına bakıldığında, banka kartı kullanımının kredi kartı kullanımının önüne geçmekte olduğuna işaret etti. 
     Ülman, banka kartlarının dünyanın en hızlı büyüyen ödeme aracı durumuna geldiğini belirterek, ''Visa'nın toplam kullanım hacminin yüzde 56'sı banka kartlarıyla gerçekleşirken, yüzde 44'lük bölümü kredi kartlarıyla gerçekleşmektedir. 2004 rakamlarına göre, Türkiye'deki tüm Visa kartlarıyla yapılan toplam alışveriş harcaması 28 milyar YTL, banka kartlarıyla yapılan alışveriş hacmi ise 286 milyon YTL olarak gerçekleşti'' diye konuştu. 
     Türkiye'de banka kartının alışverişte kullanımı konusunda epey yol kat edildiğini ancak daha gidilecek çok yol olduğunu ifade eden Ülman, Türkiye'de alışverişlerde banka kartının kullanım düzeyinin düşük olduğunu söyledi. 
     Banka kartı konusunda tüketicileri bilgilendirmeyi ve bu şekilde alışverişlerde kullanım oranlarını yükseltmeyi planladıklarını aktaran Ülman, banka kartıyla satış noktalarında gerçekleştirilen alışveriş harcamalarının toplam kullanım hacmine oranın yüzde 1.2 seviyelerinde olduğunu, hedeflerinin bu rakamı 2010 yılı sonuna kadar iki haneli rakamlara çıkarmak olduğunu dile getirdi. 
     
     MAĞAZADAN NAKİT 

     Ülman, banka kartı kullanımının yaygınlaştırılmasına ilişkin yapılan çalışmalar konusunda ise Satış Noktasında Nakit Cash Back uygulamasını yıl sonuna kadar devreye sokmayı düşündüklerini aktardı. 
     Tüketicinin alışveriş yaptığı satış noktasından belirli meblağda nakit çekmesine olanak sağlayan sistemin hazırlık çalışmalarının sürdüğünü aktaran Ülman, tüketicinin alışveriş yapmak amacıyla ATM'ye gidip para çekmesine gerek kalmadan, banka kartıyla ödemeyi yaptıktan sonra aynı mağazadan nakit para da çekebileceğini anlattı. 
     Nakit transferinin alışverişle birlikte yapılan bir işlem olduğunu, alışveriş yapılmadan satış noktasından para çekilemeyeceğini aktaran Berna Ülman, projeye bankaların da ilgi gösterdiğini, Bankalararası Kart Merkezi BKM nezdinde de bu konuda çalışmaların sürdüğünü bildirdi. 
     Visa Türkiye Genel Müdürü Berna Ülman, Türkiye'de 15 bin ATM, buna karşılık 1 milyon POS bulunduğunu aktararak, banka kartının nakde ilaveten başka özellikler de sunan bir ödeme sistemi olduğunu anlattı. 
     
     DÖVİZ BÜFELERİNDE KART 

     Ülman, bir gazetecinin döviz büfelerinde kart kullanımına ilişkin çıkan bir haberi hatırlatması üzerine, ''Biz de duyduk. Anladığım kadarıyla döviz büfeleri Hazine Müsteşarlığı'na izin başvurusunda bulunmuş. Visa'nın kuralları vardır ve ülkelerin yasaları vardır. Visa'nın kuralları, ülkelerin yasaları çerçevesinde uygulanır. Ayrıca BKM'nin de yerel kuralları vardır. Gelişmeleri takip edeceğiz ve yasal olarak alınan karara saygı göstereceğiz.'' Berna Ülman, BKM'nin bu konuya ilişkin tavrının sorulması üzerine de BKM adına konuşamayacağını ancak, BKM tarafından söz konusu başvuruya izin verilmediğini bildiklerini kaydetti. 
     
</TEXT>
</DOC>
