<DOC>
<DOCNO> 396396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonyas10.html </URL>
<DATE> 2005/11/19/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Rio De Janerio'da çıplak kadın kartpostalları yasaklandı 
</HEADLINE>
<TEXT>

     Brezilya'nın karnavallarıyla ünlü Rio de Janeiro eyaleti, Rio'nun sembolleriyle birlikte çıplak kadınların göründüğü kartpostalları yasakladı. 
     Kentin Copacabana plajı gibi turistik yerleriyle birlikte, üzerinde sadece tanga bikini bulunan Brezilyalı kadınların resimlerinin yer aldığı kartlar, yeni çıkan yasayla dünden itibaren yasaklandı. 
     Bazı Brezilyalılar, ülkenin sadece çıplak kadınlardan ibaretmiş gibi sunulmasından ve böylece cinsel amaçlı seyahat eden turistlerin ülkeye çekilmesinden rahatsızlık duyuyorlar. 
     Yasa tasarısını geçen ay eyalet meclisine sunan Alice Tamborindeguy, fotoğrafların seks turizmini teşvik ettiğini belirterek, ''çıplak kadınların ısrarla vurgulanmasının ülkenin imajını zedelemekten başka işe yaramayacağını'' söylemişti. 
     
</TEXT>
</DOC>
