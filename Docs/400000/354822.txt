<DOC>
<DOCNO> 354822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo26.html </URL>
<DATE> 2005/06/23/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Galatasaray'dan Ribery açıklaması... 
</HEADLINE>
<TEXT>

     Galatasaray Kulübü, kendileriyle sözleşmesi sürmesine karşın Marsilya Kulübü ile sözleşme imzalayan Ribery ve Fransız kulübü aleyhine, FIFA nezdinde hukuk savaşı başlattığını bildirdi. 
     Kulübün resmi internet sitesinden yapılan açıklamada, Galatasaray ile 3 yıllık kontrat imzalayan Franck Ribery’nin, sözleşmesini, hukuki dayanaktan yoksun ve mesnetsiz iddialarda bulunarak, haksız şekilde feshettiği, Galatasaray’ın, bu oyuncu ile ilgili tüm yükümlülükleri eksiksiz yerine getirdiği ifade edildi. 
     Açıklama şöyle "Kulübümüz, hem sözleşmesini haksız fesheden Franck Ribery aleyhine, hem de kulübümüzün sözleşmeli futbolcusu iken Ribery’nin kendileriyle görüşmesine ve kontrat imzalamasına sebep olan Marsiyla Kulübü aleyhine, FIFA nezdinde hukuk savaşına başlamıştır. 
     Kulübümüz adına yetkililerin, Franck Ribery’nin evine gittiği doğrudur, ancak kesinlikle futbolcunun iddia ettiği gibi beyzbol sopası ile bir saldırı olmamış, futbolcu kulüp yetkilileri ile görüşmek istememiş ve jandarma çağırmıştır. Jandarma, ortada kesinlikle bir şiddet olmadığını tespit ederek, Galatasaray lehine bir rapor tutmuştur." 
     
</TEXT>
</DOC>
