<DOC>
<DOCNO> 376027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun36.html </URL>
<DATE> 2005/09/06/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Almanların yüzde 40'ı AB'nin genişlemesine karşı... 
</HEADLINE>
<TEXT>

     AB Komisyonu tarafından yapılan bir araştırmaya göre, Alman halkının yüzde 40'ı, AB'nin genişlemesine genel olarak karşı çıkıyor. 
     AB Komisyonu'nun Almanya Temsilcisi Gerhard Sabbathil, bugün başkent Berlin'de araştırmanın sonuçlarını açıklarken, AB'nin genişlemesine karşı çıkan Almanların yüzde 78'inin Türkiye'nin, yüzde 66'sının Romanya'nın, yüzde 59'unun da Bulgaristan'ın AB üyeliğine karşı olduğunu söyledi. 
     AB Komisyonu'na ve Avrupa Parlamentosu'na duyulan güvenin de geçen aylarda büyük ölçüde azaldığını belirten Sabbathil, Almanların genel olarak demokrasiye ve AB içindeki demokrasiye güvenlerini yitirdiğini, bu durumun endişe verici olduğunu söyledi. Sabbathil, Avrupa anayasasına güven duyan Almanların oranının da 2004 yılının ekim ve kasım aylarından bu yana, yüzde 78'lerden yüzde 59'a kadar gerilediğini kaydetti. 
     Sabbathil, Alman halkının çoğunun, bu olumsuz görüşlere rağmen Avrupa'daki siyasi birliğin sürdürülmesinden yana olduğunu, bu oranın geçen aylardan bu yana yüzde 4 oranında artarak, yüzde 64 olduğunu sözlerine ekledi. 
     
</TEXT>
</DOC>
