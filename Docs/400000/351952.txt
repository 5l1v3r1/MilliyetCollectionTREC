<DOC>
<DOCNO> 351952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur30.html </URL>
<DATE> 2005/06/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Marmaray, depreme dayanıklı mı 
</HEADLINE>
<TEXT>

     ODTÜ İnşaat Mühendisliği Bölümü Öğretim Üyesi Dr. Önder Çetin, yapımı süren Marmaray projesi içinde yer alan deniz altı tünelinin depremden etkilenmemesi için zemin sıkıştırma çalışmaları dahil her önlemin alındığını belirterek, çalışmalar tamamlandığında tüp geçişin deprem karşısında tatminkar bir performans göstereceğini bildirdi. 
     Dr. Çetin, İnşaat Mühendisleri Odası İstanbul Şubesi'nce Yıldız Teknik Üniversitesi YTÜ Oditoryumu'nda düzenlenen ''İstanbul Ulaşımı ve Marmaray Projesi'' konulu toplantıda, BÜ Kandilli Rasathanesi ve Deprem Araştırma Enstitüsü Deprem Mühendisliği Anabilim Dalı Başkanı Prof. Dr. Mustafa Erdik ile hazırladıkları ''Deprem ve Tüp Tünel Tasarımı, Sıvılaşma ve Zemin İyileştirme Çalışmaları'' konulu bildiriyi sundu. 
     Marmara Denizi'nde ortalama 7.5 büyüklüğünde bir depremin beklendiğini hatırlatan Çetin, tüp tünele ilişkin konulan hedefin böyle bir depremde kabul edilebilir, onarılabilir bir hasar olması ve insanların tünelden sağ salim çıkması olduğunu söyledi. Çetin, fay hattının Marmaray'a yaklaşık 15-18 kilometre mesafede bulunduğunu, deprem sırasında tünelde akordeon gibi sıkışma veya gerilme hareketi, yüzeyde ve kesitte de ''yılan hareketleri'' olacağını anlatarak, ''Tünelde istediğimiz deprem performansı, can emniyeti, minimum fonksiyon kaybı, tamir edilebilir küçük hasar ve tüp tünelin derzlerden asla su sızdırmaması'' diye konuştu. 
     Tüpün yanlarında ve altındaki zeminde sıvılaşan bölgeler bulunduğunu dile getiren Çetin, düşey yönde 7 santimetrelik kabarmalar ve 35 santimetrelik oturmalar meydana gelebileceğini bildirdi. 
     Çetin, bu hareketlerin kabul edilemeyeceğini, sorunu gidermek için enjeksiyon yöntemiyle zeminde sıkılaştırma çalışması yapılmasına karar verildiğini söyledi. 
     Soruları da yanıtlayan Çetin, Jeofizik Kurumu Başkanı ve İstanbul Teknik Üniversitesi Maden Fakültesi Jeofizik Bölümü Öğretim Üyesi Prof. Dr. Ahmet Ercan'ın ''Adalar'dan tüp tünele doğru uzanan ve bazı bilimadamlarının kırılacağını öngördüğü bir fayın tüneli ortasından dikine vurabileceğini'' belirterek, hesaplarda bunun dikkate alınıp alınmadığı yönündeki sorusu üzerine, bölgedeki bütün olası deprem hareketlerinin bileşkesinin hesaplandığını, önlemlerin buna göre oluşturulduğunu kaydetti. 
     
     DEPREME KARŞI ÖZEL BAĞLANTI MALZEMESİ 
     Dr. Önder Çetin, alınan önlemlere ilişkin olarak da şu bilgileri verdi 
     ''Deprem güvenliği için her önlem alındı. 7.5 büyüklüğündeki bir deprem, bu güzergaha 15 ile 18 kilometre arasında mesafede gerçekleşecek. Bunun üreteceği ivmeler, yerel yer değiştirmeler hepsi analiz edildi, incelendi. Tüpün performansı kontrol edildi ve bu performans yeterli görülmediği yerlerde zemin koşullarının iyileştirilmesine karar verildi. Zeminler iyileştirilirse, tüpün performansı kabul edilebilir sınırlara gelecek. Başlanan bu çalışmalar tamamlandığında tüp, zaten bu senaryo depremi altında kabul edilebilir, tatminkar bulduğumuz performansına ulaşacak. 
     Tüpün bağlantı yerlerinde özel bağlantı malzemeleri kullanıyoruz. Beton yapının birbirine bağlandığı yerlerde kullanılan 'joint' dediğimiz bu malzemeler deplasmanlara izin veriyorlar. Dolayısıyla sıkışma veya genleşme hareketlerini bu bağlantı noktalarında yapmaya çalışıyoruz.'' 
     
     MARMARAY SİSTEMİ 
     Demiryollar, Limanlar ve Hava Meydanları İnşaatı Genel Müdürlüğü Marmara Bölge Müdürü Haluk İbrahim Özmen de, proje hakkında bilgi verdi. 
     Gebze'den Halkalı'ya 77 kilometre uzunluğundaki raylı sistemle 2-10 dakikada düzenlenen seferlerle her iki yakada saatte 75 bin yolcu taşınarak, her gün 1 milyondan fazla insanın yolculuk süresinin kısalacağını anlatan Özmen, sistem sayesinde Boğaz'daki köprülerin yüklerinin azalacağını, kent trafiğinin rahatlayacağını, enerji tasarrufu sağlanacağını ve hava kirliliği oranının düşeceğini söyledi. 
     İstanbul'da günlük 8-9 milyon yolculuğun yaklaşık yüzde 6.4'ünün raylı sistemlerle gerçekleştirildiğini dile getiren Özmen, Marmaray'ın bitmesiyle demiryoluyla yapılan yolculuk payının yüzde 27'ye çıkacağını bildirdi. 
     İstanbul Büyükşehir Belediyesi Ulaşım Daire Başkanı Rafet Bozdoğan da, kentte trafikle ilgili yaklaşık 17 otorite bulunduğunu ve bu durumun yetki kargaşası yarattığını belirterek, bunların tek bir otorite altına alınması için yasal çalışma yapıldığını kaydetti. 
     İstanbul'da sağlıklı bir ulaşım sağlanması için raylı sistemin uzunluğunun 350 kilometreye çıkarılması gerektiğini vurgulayan Bozdoğan, bu durumda yolcu taşıma oranının yüzde 47'ye ulaşacağını belirtti. 
     Bozdoğan, Marmaray'ın diğer ulaşım sistemleriyle entegrasyonunun önemine işaret ederek, bunun için birçok aktarma merkezinin yapımının planlandığını, Söğütlüçeşme, Kadıköy İbrahimağa, Üsküdar, Sirkeci, Yenikapı, Kazlıçeşme-Yedikule, Küçükçekmece ve Halkalı'da transfer noktaları oluşturulacağını sözlerine ekledi. 
     
     ''ARAÇLARIN DEĞİL, İNSANLARIN ULAŞIMI TEMEL ALINMALI'' 
     İstanbul Teknik Üniversitesi İnşaat Mühendisliği Bölümü Öğretim Üyesi Prof. Dr. Haluk Gerçek ise ulaşımda amacın insanların konforlu ve hızlı bir şekilde ulaşmak istedikleri yerlere varmasının sağlanması olduğunu söyledi. 
     İstanbul'da araç sayısının nüfusa göre daha yüksek oranda artış gösterdiğini, bu şekilde devam ederse kentteki araç sayısının 15 yıl sonra 4.5 milyonu bulacağını dile getiren Prof. Dr. Gerçek, bu nedenle araçların değil, insanların ulaşımını temel alan bir paradigma değişikliği gerektiğini bildirdi. 
     
</TEXT>
</DOC>
