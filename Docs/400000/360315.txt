<DOC>
<DOCNO> 360315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/yazar/dundar.html </URL>
<DATE> 2005/07/12/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Skandallar sarayının modern prensi taç giyiyor 
</HEADLINE>
<TEXT>

Monako 

Dünyanın en küçük 2. ülkesi Monako'nun yeni Prens'i tahta çıkacak bugün... 
Avrupa'nın en uzun süre 56 yıl hükmeden Prensi III. Rainier'nin ölümünden sonraki 3 aylık yas süresi doldu ve Prens Albert için babasının yerine tahta çıkma vakti geldi. 
Lakin bugünlerde Monako, 47 yaşındaki prensten çok 19 aylık çocuğunu konuşuyor. 

Skandal, mayıs başında patladı. 
Togo doğumlu eski Air France hostesi Nicole Coste, Paris Match dergisine bir açıklama yaptı ve oğlu Alexandre'ın Prens Albert'den olduğunu söyledi. 
Prens'le hostes 13 Temmuz 1997 günü Nice-Paris uçuşunda tanışmışlardı. Prens, hostesten telefon numarasını istedi ve onu saraya davet etti. Birlikte bir hafta sonu geçirdiler. Buraya kadar çapkınlığıyla meşhur Prens için bildik hik yeydi. Ancak Nicole, Prens'e şık oldu ve hafta sonu buluşmaları sıklaştı. 
Bir gün Prens, sevgilisini saraydaki bir davete çağırınca baba Rainier durumdan haberdar oldu ve oğlunu uyardı. 
Bunun üzerine ilişki uzaktan uzağa sürmeye başladı. 
Nicole'ün 31. yaş gününü birlikte kutladılar. O gece genç kız, doğum kontrol hapını almayı "unuttu" ve hamile kaldı. 
Üstelik önceki birlikteliğinden evlilik dışı iki çocuğu daha vardı. 
Başta Katolik Prens çocuğu aldırma fikrine karşı çıktı. Ama sonra "ailevi nedenler"le avukatları aracılığıyla kürtaj talep etti. Evli olmadığı bir kadından çocuk sahibi olması tahta çıkışını riske sokabilirdi. 
Ancak çok geçti. 3 aylık hamile olan Nicole, doğurma kararı almıştı. 

Doğumdan sonra Prens'in avukatları çocuktan DNA örnekleri aldırdı. Çocuğun Prens'ten olduğu kesinleşince Albert 2.5 aylıkken oğlunu ziyaret etti. Sonra da onlara Monako'da bir villa, Paris'te bir ev tahsis etti, para yardımına başladı. 
2003 sonunda Nicole ve Albert noterde buluşup çocuğun statüsünü belgeledi. Ama bunu Prens Rainier ölene dek açıklamamaya karar verdiler. 
Prens ölünce Nicole saraya haber yolladı 
"Altın avcısı değilim. Oğlum tahta çıksın, veliaht olsun derdim de yok, sadece Albert kamu önünde onun babası olduğunu açıklasın istiyorum" dedi. Dava açmakla tehdit etti. 
"Acele etmeyin, Prens Charles sevdiği kadınla evlenebilmek için 37 yıl bekledi" cevabını aldı. 
Ama Nicole'ün o kadar tahammülü yoktu. 
Fransızların ünlü dergisi Paris Match'a oğlunun babasıyla çekilmiş fotoğraflarını verdi ve bütün öyküyü anlattı 
"Çocuğum Mazarine gibi büyüsün istemiyorum" dedi. 
Bu isim, Fransızlar için tanıdıktı. 
Eski Cumhurbaşkanı François Mitterrand ölene dek gayri meşru kızı Mazarine'in varlığını kabul etmemiş, onu da ortaya çıkaran Paris Match olmuştu. 

Tabii "sarayın gizli siyah veliaht prensi" ortalığı ayağa kaldırdı. 
Saray "Yorum yok" diyerek geçiştirmeye çalıştı. Ama hanedan, bu tür skandallara alışıktı. 
Daha önce de Kaliforniyalı bir kadın, Prens'ten çocuk sahibi olduğunu öne sürmüştü. 
Albert'in kız kardeşi Stephanie'nin, evli olmadığı 2 ayrı erkekten biri koruma, diğeri şoför 3 çocuğu vardı. Birinin babasının kim olduğu h l açıklanmamıştı. 
Ablası Caroline ise ikinci eşiyle hamile iken evlenmişti. 
Ölen Prens Rainier'nin annesi de Monako Prensi II.Louis ile yatan bir Cezayirli temizlikçinin gayri meşru kızıydı. 
Sonunda Albert açık davranmayı tercih etti ve önceki hafta yaptığı açıklamayla "çocuk"un açıklamada hep bu tabir kullanıldı kendisinden olduğunu kabul etti. 
"Çocuk", hanedana giremeyecek ama mirasa ortak olacaktı. 

Açıklamaya iki tür tepki geldi. 
Fransızlar burun büktü. Le Figaro "Monako'da ihtiyarlar diş gıcırdatıyor" diye yazdı. 
Ancak genç kuşak Monakolular "modern prens"e sahip çıktı. 
Monaco Matin gazetesinin röportajlar yaptığı "sokaktaki adam", "Prens istese para verir, tehdit eder konuyu kapatırdı, o kabul etmeyi tercih etti, kendisinden bekleneni yaptı" dedi. 
Fransa'da artık iki tür çocuk var 
Evlilikten olan "yasal çocuk"lar... 
Ve evlilik dışı ilişkilerden olan "doğal çocuk"lar... 
İkincilerin sayısı hızla arttığı için artık bu, normal karşılanıyor. 
Monako Anayasası'na göre Prens'in çocuğu olmazsa prenslik yönetimi Fransa'ya geçiyordu. Prens Rainier, belki de oğlunu iyi tanıdığından ölmeden önce anayasayı değiştirip, "Hanedanı ancak Prens'in yasal erkek çocuğu sürdürebilir" hükmünü koydurdu. 
"Prens'in çocuğu olmazsa yönetimin Prenses'in en büyük erkek çocuğunun soyundan yürümesini" kurala bağladı. 
Böylece Prens baba olmazsa hanedanın Prenses Caroline'in oğluna geçmesinin yolunu açtı. 

Prens Albert bugün ülkenin 32. hükümdarı olarak tahta çıkacak. 
Monako'da Avrupa'nın en uzun süre hükmeden Prensi Rainier'nin "RR" armaları oğlu Albert'in AA armasıyla değiştirildi. 
Saraya 3 aydır ilk kez dün bayrak çekildi. 
2 kilometrekarelik bu ülkenin nüfusu 34 bin... 
12 bini Fransız, 10 bini İtalyan ve 6 bini Monakolu.. 
Bugünkü töreni sadece Monakolular izleyebilecek. 
Tabii bir de dünyanın dört bir yanından gelen 250 gazeteci... 
Ben de aralarında olacağım. 
Ve izlenimlerimi yarın sizlere ileteceğim. 



</TEXT>
</DOC>
