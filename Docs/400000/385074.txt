<DOC>
<DOCNO> 385074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonsiy18.html </URL>
<DATE> 2005/10/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Erdoğan'dan Pakistan Başbakanı'na Türkiye yanınızdadır... 
</HEADLINE>
<TEXT>

     Adem Kadam bildiriyor 

Başbakan Recep Tayyip Erdoğan, telefonda görüştüğü Pakistan Başbakanı Şevket Aziz'e, ''Türkiye yanınızdadır. Sizin sıkıntınız bizim sıkıntımızdır'' dedi. 
     Erdoğan, Siirt'te açılışını yaptığı Sancaklar İlköğretimokulu'nda, deprem felaketine uğrayan Pakistan'ın Başbakanı Şevket Aziz'i telefonla aradı. 
     Aziz'e, ''Kardeşim'' diye hitap eden Erdoğan, ''Türkiye yanınızdadır. Sizin sıkıntınız bizim sıkıntımızdır. Size nasıl yardımcı olabiliriz, ne yapabiliriz İki uçağımız yardım için hazır vaziyette bekliyor. İçinde ilkyardım malzemeleri ekip ve ekipmanlar var'' dediği öğrenildi. 
     Pakistan Başbakanı Aziz'in ise Erdoğan'a teşekkür ettiği ve ''Dostluğunuzdan gurur duyuyoruz. Yardım teklifleriniz bize ulaştı. Acil olarak arama kurtarma ekiplerine ihtiyaç duyuyoruz'' yanıtını verdiği bildirildi. 
     Erdoğan'ın da, bunun üzerine Pakistan'a ilaç ve gıda yardımı ile sivil savunma ekipleri göndereceğini bildirdiği kaydedildi. 
     Başbakan Erdoğan'ın ayrıca, ''Olabilecek gelişmeler ışığında Türkiye'nin her türlü yardıma hazır olacağını, Başbakan Aziz'in kendisini her zaman bu konuda arayabileceğini'' söylediği de ifade edildi. 
     
</TEXT>
</DOC>
