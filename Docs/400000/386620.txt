<DOC>
<DOCNO> 386620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun33.html </URL>
<DATE> 2005/10/14/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Turizm pastasında Türkiye yüzde 10 büyüdü, İtalya kan kaybediyor 
</HEADLINE>
<TEXT>

     Türkiye'de son 10 yıllık dönemde yabancı turist sayısında yüzde 10'luk bir artış kaydedilirken, İtalya'nın ise dünya turizm pastasından aldığı payda düşüş devam ediyor. 
     Dünya Turizm Örgütü'nün DTÖ Avrupa Temsilcisi Luigi Cabrini'nin bugün İtalya'nın Rimini kentinde düzenlenen konferansta verdiği bilgilere göre, 2005 yılında Avrupa'ya gelen turist sayısında yüzde 4-5 oranında artış beklenirken, içinde bulunduğumuz yılın ilk 6 ayı itibarıyla İtalya'ya gelen yabancı turist sayısında yüzde 4,1'lik bir düşüş görüldü. 
     Cabrini, İtalya'daki turizm sektörü dergilerinden TTG Italia ve TTI Magazine tarafından Rimini Fuarı vesilesiyle düzenlenen toplantıda yaptığı konuşmada, DTÖ'nün son verilerine göre uluslararası turizm konusunda, Akdeniz havzasında rağbet görmeye başlayan yerler konusunda önemli ilerlemeler kaydedildiğini belirtti. 
     Cabrini, DTÖ verilerinin, son 10 yılda yabancı turist sayısında Türkiye'de yüzde 10, Hırvatistan'da yüzde 20, Fas'ta yüzde 9, Slovenya'da yüzde 8, Tunus'ta ise yüzde 4 oranında bir artış olduğunu gösterdiğini kaydetti. 
     Son 10 yılda Akdeniz havzasındaki bilinen yerlere giden yabancı turist sayısı bağlamındaki artışın İspanya'da yüzde 5, Fransa'da yüzde 2,5, İtalya ve Portekiz'de ise yüzde 2'de kaldığı ifade edildi. 
     Cabrini, 2001 ve 2003 yılları arasında terörizm nedeniyle yaşanan kriz sonrasındaki toparlanmanın halen sürdüğüne değinerek, ''Ancak İtalya, Avrupa'da bu bağlamda sıkıntı çeken en önemli yer olmaya devam ediyor'' dedi. 
     
</TEXT>
</DOC>
