<DOC>
<DOCNO> 377170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur62.html </URL>
<DATE> 2005/09/09/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
İBB, okulların açılması öncesi trafik hazırlıklarını tamamladı... 
</HEADLINE>
<TEXT>

     İstanbul Büyükşehir Belediyesi, 12 Eylül Pazartesi günü başlayacak 2005-2006 eğitim öğretim yılı öncesi, kentte trafik sorunu yaşanmaması için hazırlıklarını tamamladı. 
     Büyükşehir Belediyesi’nden yapılan açıklamaya göre, E-5 Karayolu ve ana arterlerdeki yol bakım ve asfaltlama çalışmaları bitirildi. 
     Pazartesi günü itibariyle E-5 Karayolu ve ana arterlerde asfalt makineleri görülmeyecek. 
     İstanbul’da halen devam eden 50 noktadaki yol yapım ve 300 noktadaki yol bakım onarım çalışmalarının, pazartesi günü trafik akışını aksatmaması için bazı tedbirler alındı. Özellikle kent merkezlerindeki çalışmaların bir kısmı yarın ve pazar günü tamamlanacak. Tamamlanamayan çalışmalar için trafiği rahatlatacak önlemler alındı. Buna göre, özellikle pik saatlerde çalışmalara ara verilecek. Çalışmalar çevreyi rahatsız etmeyecek şekilde ağırlıklı olarak gece yapılacak. 
     Gece çalışma yapılamayacak noktalarda, gün içinde trafiği aksatmayacak gerekli emniyet tedbirleri alınarak, örneğin 3 şeritli yollarda 2 şerit trafiğe açık tutularak bir şeritte çalışma yapılacak. 
     
     YAŞANABİLECEK ARIZALAR ORTADAN KALDIRILDI 
     Açıklamaya göre, Büyükşehir Belediyesi Ulaşım Daire Başkanlığı, Fen İşleri Daire Başkanlığı, Yol Bakım ve Onarım Müdürlüğü ve Trafik Müdürlüğü’nün koordineli olarak yürüttüğü çalışmalarda yol çizgileri yenilendi, okul önlerindeki okul geçidi çizgileri tamamlandı, hız kesiciler yapıldı, trafik levhaları yenilendi, sinyalizasyonlar tek tek kontrol edilerek yaşanabilecek arızalar ortadan kaldırıldı. 
     İstanbullular, pazartesi günü yaşayabilecekleri sıkıntıların ortadan kaldırılması için Büyükşehir Belediyesi’nin Beyaz Masa Birimi’ne ait 1 numaralı Call Center’a başvurabilecek. 
     Ayrıca, Büyükşehir Belediyesi’nin kilit noktalarında görevli daire başkanı, müdür, müdür yardımcısı ve personel, pazartesi sabahı saat 07.30’dan itibaren görev başında olacak. Zabıta ekipleri de kentin kritik noktalarında trafik akışını rahatlatmak için emniyet birimleriyle koordineli çalışacak. 
     Büyükşehir Belediyesi personeli, trafiği rahatlatmak için pazartesi günü saat 13.00’te işbaşı yapacak. 
     
</TEXT>
</DOC>
