<DOC>
<DOCNO> 377513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko03.html </URL>
<DATE> 2005/09/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İhracat 71 milyar dolar direncini kırmakta zorlanıyor... 
</HEADLINE>
<TEXT>

     Türkiye’nin bu yılın haziran ayında 70 milyar doları ilk kez aşan yıllık ihracatı son üç aydır bir türlü 71 milyar dolar direncini kıramıyor. 
     Dış Ticaret Müsteşarlığı’nın artık günlük olarak yayımlamaya başladığı ihracat kayıt tutarlarına göre 8 Eylül itibariyle Türkiye’nin son bir yıllık ihracatı 70 milyar 980 milyon dolar olarak gerçekleşti. Bu yıl mayıs ayı sonunda 69 milyar 419 milyon dolar olan yıllık ihracat, ilk defa haziran sonunda 70 milyar 4 milyon dolarla 70 milyar dolar sınırını aşmıştı. Temmuz sonunda 70 milyar 45 milyon dolar olan yıllık ihracat, 71 milyar dolar sınırını aşması beklenen ağustos sonunda ise 70 milyar 810 milyon dolarda kaldı. 
     Türkiye’nin 1-8 Eylül günleri arasında yaptığı ihracat yüzde 14.8 artarak 1 milyar 690 milyon dolara çıktı. Ahcak geçen yılın aynı dönemine göre yaşanan yüzde 14.8’lik artış yıllık ihracatın 71 milyar doları aşmasına yetmedi. 
     Türkiye’nin yıllık ihracatının bu ay sonunda 71 milyar doları aşması ise geçen yıl eylülde 4 milyar 794 milyon dolar olan ihracatın bu yıl yaklaşık 6 milyar dolara ulaşmasına bağlı bulunuyor. Eylülün ilk 8 günündeki yüzde 14.8 düzeyindeki ihracat artış ivmesi sürerse Türkiye bu ay 6 milyar doların üzerinde ihracata ulaşabilecek. Türkiye’nin 2005 yılı ihracatının 72 milyar dolara ulaşması bekleniyor. 
     Bu arada 1 Ocak-8 Eylül 2005 tarihleri arasında yapılan toplam ihracat ise geçen yılın aynı dönemine göre yüzde 16.9 oranında artarak 48 milyar 256 milyon dolara yükseldi. 
     Söz konusu dönemde Türkiye’nin tarım ürünleri ihracatı yüzde 28.4 artarak 5.8 milyar dolara ulaşırken, sanayi ürünleri ihracatı yüzde 15.1 büyüyerek 41.4 milyar dolara, kadencilik ihracatı ise yüzde 30.3 artarak 1 milyar dolara yükseldi. Sanayiinin alt sektörlerinden hazır giyim ve konfeksiyon ihracatı yüzde 6.9 artarak 9.5 milyar dolara, taşıt araçları ve yan sanayi ihracatı yüzde 26.7 artarak 8.7 milyar dolara, demir ve demir dışı metal ihracatı yüzde 5.9 artarak 6.3 milyar dolara, elektrik-elektronik cihazlar ihracatı ise yüzde 15.9 artarak 4 milyar 344 milyon dolara yükseldi. 

ANKA 
     
</TEXT>
</DOC>
