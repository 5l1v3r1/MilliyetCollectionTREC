<DOC>
<DOCNO> 361161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur40.html </URL>
<DATE> 2005/07/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
"İlk tetkiklere göre şüpheli varillerin içinde ilaç fabrikası atığı var" 
</HEADLINE>
<TEXT>

     İzmit Atıkları Yakma ve Değerlendirme A.Ş. İZAYDAŞ Genel Müdürü Recep Şengün, İstanbul-Kocaeli sınırında bulunan şüpheli varillerde yapılan ilk tetkiklerin, varillerin içindeki maddelerin ilaç fabrikası atığı olabileceğini gösterdiğini söyledi. 
     Şengün, AA muhabirine yaptığı açıklamada, Gebze İlçesi’ne bağlı Şekerpınar Beldesi ile İstanbul Tuzla arasındaki yeşil alanda bulunan 5 şüpheli varilin kimyasal tetkikinin yapıldığını ve ilk kontrollerde 
     radyoaktif maddeye rastlanmadığını söyledi. 
     Varillerden alınan numunelerdeki analizlerin tamamlanmak üzere olduğunu ifade eden Şengün, "İlk tetkikler, varillerin içindeki maddelerin ilaç fabrikası atığı olduğunu gösteriyor" dedi. 
     Varillerin incelemeler sonrasında bertaraf edileceğini belirten Şengün, bölgedeki iki yılanın ölmesinin kimyasal maddeden kaynaklanmadığını, sıcak ortamda çamur haline gelen atıklara yapışarak öldüklerini kaydetti. 
     Tuzla’nın Akfırat Beldesi’nde Formula 1 tesisleri yakınlarında bugün bulunan 15 şüpheli varilin de İZAYDAŞ’a getirileceğini bildiren Şengün, şöyle konuştu 
     "Varillerin bulunduğu belediyelerden bertaraf işlemlerinin ücretini alacağız. Bunu yapmazsak fabrikalar atıklarını ’nasıl olsa İZAYDAŞ alıyor’ düşüncesiyle her yere bırakabilir. Bu nedenle belediyeler gerekli önlemleri almalı, fabrikalar da üzerlerine düşen görevi yaparak ücretini ödeyip atıklarını İZAYDAŞ’ta bertaraf etmeli." 
     
</TEXT>
</DOC>
