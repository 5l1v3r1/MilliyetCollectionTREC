<DOC>
<DOCNO> 368716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur09.html </URL>
<DATE> 2005/08/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Faciayı önleyen adam 
</HEADLINE>
<TEXT>

     Şırnak’ta dün gece çöken binanın 6 saat önce boşaltılmasını sağlayan Emniyet Müdürü Ali Osman Kahya’nın faciayı önlediği belirtildi. 
     Dün Gazipaşa Mahallesi Cumhuriyet Caddesi’ndeki Osman Avcı’ya ait tek katlı evin yıkımı esnasında bitişiğindeki Gazi Som’a ait 6 katlı binanın hasar görmesinin ardından binada incelemede bulunan Bayındırlık Müdürlüğü ekipleri, binanın hemen yıkılma tehlikesinin olmadığını bildirdiler. 
     Daha sonra binada incelemede bulunan Emniyet Müdürü Ali Osman Kahya, binanın yıkılma tehlikesinin bulunduğunu sezmesi üzerine 6 katlı apartman ile bina çevresindeki 10 binanın boşaltılmasını istedi. 
     İçerisinde 60’tan fazla kişinin yaşadığı ve altında Halk Bankası Şırnak Şubesi’nin bulunduğu bina, Kahya’nın isteği üzerine, dün saat 18.00 sıralarında boşaltıldı. Bina daha sonra saat 23.30 sıralarında büyük gürültüyle çöktü. 
     Kahya’nın binayı boşaltarak, büyük bir faciayı önlediği kaydedildi. 
     Emniyet Müdürü Ali Osman Kahya, dün durumu öğrenmesinin ardından binayı incelediğini belirterek, şunları söyledi 
     "Bayındırlık ekiplerinin, Şu an yıkılma tehlikesi yok. Binaya birşey olmaz. demesine rağmen tehlikeyi sezdik. Edindiğim izlenim binanın sağlam olmadığıydı. Bunun için bina ile çevredeki binaları boşalttık. Böylece büyük faciayı önlemiş olduk. Olanlar hoş değil. Can kaybı olmadığı için sevinçliyiz. Enkaz altinda vatandaslara ve bankaya ait esyalar bulunuyor. Enkaz kaldırılana kadar güvenlik önlemimiz sürecek". 
     Binayı boşaltan vatandaşlar ise Emniyet Müdürü Kahya’nın isteği üzerine binayı terk ettiklerini belirterek, "Müdürün uyarısı sayesinde binadan çıktık. Hayatımızı ona borçluyuz" dediler. 
     Enkazda incelemede bulunan Belediye Başkanı Ahmet Ertak ise, Bayındırlık Müdürlüğü ekiplerinin hazırlayacağı rapor doğrultusunda enkaz kaldırma çalışmalarına başlanılacağını belirterek, "Ev ve bankaya ait eşyalar enkaz altında bulunuyor. Bunları çıkardıktan sonra vatandaşa teslim edeceğiz. Bu nedenle enkaz kaldırma işlemi uzun sürebilir" dedi. 

     
</TEXT>
</DOC>
