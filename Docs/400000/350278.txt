<DOC>
<DOCNO> 350278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun27.html </URL>
<DATE> 2005/06/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Almanya'nın 2004 suç raporu açıklandı... 
</HEADLINE>
<TEXT>

     Almanya Federal İçişleri Bakanı Otto Schily, ülkede suç işleyenlerin toplam sayısının 2004 yılında az miktarda arttığını, ancak suç işleyen yabancıların sayısının, 2003 yılından sonra 2004 yılında da azalmaya devam ettiğini belirtti. 
     Başkent Berlin'de 2004 yılı Suç Raporu'nu açıklayan Schily, ''Suç işleyenlerin sayısı az miktarda artarken, suç işleyen yabancıların sayısındaki azalma sürüyor'' dedi. 
     Almanya'da suç işleyenlerin toplam sayısının 2004 yılında, 2003 yılına göre yüzde 1.2 oranında artarak, 2 milyon 355 bin 161'den 2 milyon 384 bin 268'e yükseldiğini belirten Schily, suç işleyen yabancıların sayısının ise 2003 yılında yüzde 2.3, 2004 yılında da yüzde 1.2 oranında azalarak, 546 bin 985'e gerilediğini kaydetti. 
     Schily, suç olaylarını aydınlatma oranının da 2004 yılında, 2003 yılına göre yüzde 1.1 artarak yüzde 54.2'ye ulaştığını, bunun bugüne kadar kaydedilen en yüksek oran olduğunu söyledi. 
     Cinayetlerin de 2004 yılında bir önceki yıla göre yüzde 2.4 oranında gerileyerek, 2480'e düştüğünü kaydeden Schily, hırsızlık ve soygun olaylarında da azalma olduğunu belirtti. 
     Schily, uyuşturucudan ölenlerin sayısı azalırken, uyuşturucu olaylarında ise yüzde 11 oranında artış kaydedildiğini, dolandırıcılık suçlarının da yüzde 7.5 oranında arttığını söyledi. 
     Çocuk pornografisinin yaygınlaştırılmasıyla ilgili suç olaylarının aydınlatılmasına da büyük önem verdiğini kaydeden Schily, Almanya'nın genel olarak dünyanın en güvenli ülkelerinden biri olduğunu belirterek, polislere çalışmalarından dolayı teşekkür etti. 
     
     SPD'Lİ BAZI YÖNETİCİLERİN KÖHLER'İ ELEŞTİRMESİ 
     Schily, üyesi olduğu Sosyal Demokrat Parti'nin SPD bazı yöneticilerinin, muhalefetteki Birlik partilerinden CDU CSU yana bir tutum izlediği gerekçesiyle Cumhurbaşkanı Horst Köhler'i eleştirmelerine de sert dille karşı çıktı. 
     Parti arkadaşlarının bu tutumunu desteklemediğini belirten Schily, ''Bence bu kötü bir tutum. Cumhurbaşkanlığı kurumu bundan zarar görebilir. Cumhurbaşkanına yönelik her türlü saldırıya karşıyım. Kendisi bunu hak etmiyor. Bu tutuma son verilmeli ve söz konusu kişiler özür dilemeli. Bence burada sınır aşılmıştır. Sinir ve huzursuzluğun hepimize zararı var. Ben Köhler'i şahsen takdir ediyorum'' dedi. 
     Schily, ABD'deki 11 Eylül saldırılarıyla ilgili olarak yargılandıktan sonra serbest bırakılan terör zanlısı Abdülgani Mzudi hakkında alınan kararın Federal Anayasa Mahkemesi tarafından onaylanması konusundaki soruya karşılık, ''Mahkemenin kararına saygı duyuyorum. Davanın kurallara uygun olarak görüldüğü ve yeniden görülmesine gerek olmadığı yönünde karar aldı. Ben her zaman terörizme karşı mücadelenin hukuk devleti çerçevesinde yapılması gerektiğine inanıyorum'' diye konuştu. 
     
</TEXT>
</DOC>
