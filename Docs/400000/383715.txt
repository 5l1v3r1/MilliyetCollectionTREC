<DOC>
<DOCNO> 383715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/ekonomi/aeko.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda AB valsi 
</HEADLINE>
<TEXT>


Türkiye ile AB müzakerelerinin başlaması için Avusturya'nın önce diretmesi sonra onay vermesi piyasaları dalgalandırdı. İlk seans yüzde 2.6 düşen endeks, günü yüzde 2.9'luk artışla kapattı ve 34.300 ile rekor kırdı 

Orhan Tekeoğlu 

Para ve sermaye piyasaları, 17 Aralık 2004 tarihinde yaşadığı heyecanın aynısını dün yaşadı. 
Türkiye ile AB üyelik müzakerelerinin başlamasının önündeki tek engel olan çerçeve belgede Avusturya'nın önce diretmesi sonra kabul etmesi piyasalara vals yaptırdı. Borsa, Ankara - Lüksemburg arasındaki diploması trafiğine göre yön bulmaya çalıştı. 

Panik satışlar 
Cuma günü 33.333 puandan kapanan endeks, İngiltere Dışişleri Bakanı Jack Straw'un Avusturya ile yapılan görüşmelerin ardından AB'nin Türkiye ile katılım müzakerelerine başlayıp başlamayacağından emin olmadığı yönünde açıklama yapması borsada yabancıların öncülüğünde satış rüzgarı estirdi. 
Endeks ilk yarı sonunda 32.412 puana kadar gerilerken hisse senetlerinin değer kaybı da yüzde 2.65 olarak gerçekleşti. Bu arada yabancılar borsada satış yaparak dövize yöneldiler ve doları 1.3700 düzeyine kadar çıkardılar. 

Endekste rekor 
İkinci seansta panik satışlar bir ara hız kesti. Lüksemburg'tan gelecek olan mesajlara kilitlenen borsa, AB - Türkiye müzakere töreninin ertelendiği yönündeki haberlerle yeniden inişe geçti. 
Bu arada Başbakan Tayyip Erdoğan'ın AB'ye rest çekmesi borsadaki belirsizliği artırdı. Ancak daha sonra Avusturya'nın Türkiye için koyduğu itirazı kaldırması ve çerçeve anlaşmasıyla ilgili 'sorun yok' açıklaması borsacıları rahatlattı. Başta mali sektör hisselerine gelen alımlarla borsa ikinci seansta yüzde 5.70'lik yükseliş yaşadı. 
Endeks gün sonunda yüzde 2.9'luk artışla 34.300 puana çıkarak TL bazında yeni bir rekor kırdı. 



Dolar önce çıktı sonra düştü Türkiye'nin AB ile ilgili Lüksemburg'ta yaşadığı gerginlik dolara da yansıdı. Cuma günü bankalararası piyasada 1.3485 düzeyinden kapatan dolar, sabah açılışta borsadaki satışların ardından yabancıların talebiyle 1.3700'yi aştı. Daha sonra Lüksemburg'tan gelen olumlu haberlele dolarda satış geldi ve kur 1.3450'ye indi. 
Dolar serbest piyasada ise cumartesi kapanışa göre gerileyerek 1.3490'a indi. AB ile ilgili gelişmelerden en az faizler etkilendi. Bono faizleri günü 15.25 düzeyinde kapatırken dünkü gelişmelere fazla bir tepki vermediği dikkat çekti. 

ALİ BABACAN 
'Artık rüzg rdan nem kapan bir ekonomi yok' Devlet Bakanı ve Başmüzakereci Ali Babacan, AB ile ilgili süreçte yaşanabilecek olumsuz bir gelişmenin mali piyasalar ve ekonomi üzerindeki etkilerinin sınırlı kalacağını söyledi. 
Önceki gece ekonomi kurmayları ile bir değerlendirme toplantısı yapan Babacan şunları söyledi 
"Ekonomiyi geçmiş dönemlerle kıyaslama hata olur. Bugün artık rüzg rdan nem kapan bir ekonomi değil, güçlü, ayakları yere sağlam basan, bir ekonomik yapıya sahibiz. Borç stokunun faiz ve kur risklerine karşı duyarlılığı ciddi biçimde azaltıldı. Hazine'nin sürdürmekte olduğu güçlü rezerv politikası da önemli bir tedbirdir. Enflasyon hedefine odaklanmış para politikası ile serbest kur rejimi ciddi bir otomatik dengeleme işlevi görüyor. Bankacılık sektörü, yeniden yapılanma sonucu iç ve dış gelişmelere karşı daha dayanıklı bir hale geldi." 

ANDREW VORKING 
'Türkiye, Avrupa köprüsünü geçti' Dünya Bankası Türkiye Direktörü Andrew Vorking, Türkiye'nin artık Avrupa köprüsünü geçtiğini söyledi. Vorking, yaptığı değerlendirmede, bugünün Türkiye tarihindeki en önemli günlerden biri olarak hatırlanacağını bildirdi. AB ile müzakerelerin başlamasının Türkiye ve AB için tarihi bir an olduğunun altını çizen Vorking, müzakerelerin uzun ve birçok zorlu konudan oluşacağını, ancak müzakerelere başlamanın önemli bir aşama olduğunu, bu müzakereler sonucunun sadece Türkiye'ye değil, AB ve tüm dünyaya büyük faydalar sağlayacağını vurguladı. Vorking, müzakereler sonucunda Türkiye'nin çok gelişmiş bir ülke durumuna geleceğini de kaydetti. Vorking, müzakerelerde Türkiye ve AB'yi destekleyeceklerini belirterek "Çerçeve belgesinin onaylanmasını alkışlıyor, Türkiye ve AB'yi desteklemeye hazırlanıyoruz" dedi. 

ARZUHAN YALÇINDAĞ 
'Refahı yükseltme rotası değişmeyecek' ANTALYA DHA 
Türk Sanayicileri ve İşadamları Derneği TÜSİAD Yönetim Kurulu Üyesi ve Sosyal İşler Komisyonu Başkanı Arzuhan Yalçındağ, 6 Ekim ve 17 Aralık AB raporlarında Türkiye'nin siyasi kriterleri karşıladığının belirtildiğini anımsatarak, "Bugün dün , AB dışişleri bakanları toplantısında alınacak karar ne olursa olsun, Türkiye'nin refah düzeyini yükseltme rotasında bir değişiklik olmayacaktır" dedi. 
Türkiye Metal Sanayicileri Sendikası'nın düzenlediği Gelişim 05' toplantısında konuşan Yalçındağ, "Üyelik sürecimiz boyunca yaşanabilecek aksamalardan ayrı olarak, AB bünyesinde ekonomik ve sosyal refah yolunda tasarlanmış politikalar, uluslararası rekabet ortamında başarıyı hedefleyen ülkemiz için de yol gösterici bir 'kullanım kılavuzu' niteliği taşımaya devam edecektir" diye konuştu. 


</TEXT>
</DOC>
