<DOC>
<DOCNO> 395879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur35.html </URL>
<DATE> 2005/11/17/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
"Picasso İstanbul'da" Sergisi, 24 Kasım'a kadar açık kalacak 
</HEADLINE>
<TEXT>

     Türkiye'de, dünyaca ünlü bir sanatçıya ayrılan ilk kapsamlı sergi olma özelliğini taşıyan ''Picasso İstanbul'da'' sergisi, 24 Kasım'da Sakıp Sabancı Müzesi'nde açılacak. 
     Sakıp Sabancı Müzesi'nden yapılan açıklamada, serginin açılışına Picasso'nun torunu Bernard Ruiz-Picasso ile dünyanın yaşayan en önemli Picasso uzmanı ve sanatçının dostu John Richardson'un da katılacağı belirtildi. 
     Paris ve Barselona'daki Picasso müzelerinden, Musee D'art Moderne Lille Metropole'den, FABA'dan Fundacion Almine Bernard Ruiz-Picasso Para El Arte ve aile koleksiyonlarından Bernard Ruiz-Picasso tarafından seçilen 135 eserin, müzeye ulaştığı bildirildi. 
     Açıklamada, 51'i yağlı boya, 47'si çizim, 13'ü seramik, 12'si heykel, 8'i gravür, 2'si taşbaskı ve 2'si duvar halısından oluşan eserlerin, müze ekibi ve bugüne kadar dünyanın çeşitli kentlerinde düzenlenen Picasso sergilerinin yerleşimini yapan konservatörler tarafından Sakıp Sabancı Müzesi'nin galerilerine yerleştirildiği kaydedildi. 
     
     TELİF HAKLARIYLA İLGİLİ UYARILAR 
     Açıklamada, ''Picasso İstanbul'da'' sergisinde yer alacak eserlerin sahibi olan Paris ve Barselona'daki Picasso müzeleri, Musee D'art Moderne Lille Metropole ve FABA'nın, Picasso ve eserleriyle ilgili yayınlanan her şeyin özel ''telif ajansları'' tarafından denetlenmesini şart koştuğu belirtildi. 
     Bu nedenle, sergiyle ilgili tüm fotoğraf ve bilgilerin, belli onay prosedürlerinden geçmesinin istendiği ifade edilen açıklamada, bu kurumların uyulmasını talep ettikleri telif kuralları şöyle sıralandı 
     Sergi hakkında basında yayımlanacak her türlü fotoğraf ve görüntü için, eserlerin sahibi olan kurumlardan izin almak. 
     Fotoğraflarla birlikte verilen referansları eserin adı, fotoğrafçının adı, tarih mutlaka kullanmak. 
     Sayfanın dörtte birinden daha büyük görsel kullanıldığında, telif ücreti ödemek. 
     Tabloların görsellerini hiçbir şekilde çoğaltmamak alınan izin dışında kullanmamak. 
     Serginin görüntülenmesi ve fotoğraflarının çekilmesi için özel izin almak. 
     Açıklamada, serginin, 26 Mart 2006 tarihine kadar açık kalacağı belirtildi. 
     
</TEXT>
</DOC>
