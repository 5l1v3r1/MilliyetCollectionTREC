<DOC>
<DOCNO> 378417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo20.html </URL>
<DATE> 2005/09/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Terbiyesiz İtalyanlar 
</HEADLINE>
<TEXT>

     Fenerbahçe ile Milan arasında oynanan maçta İtalyan taraftarları, takımları 2-1 öne geçtikten sonra ellerindeki tüm yabancı maddeleri Sarı-Lacivertliler'in bulunduğu tribüne attı, hakem ise bu rezalete seyirci kaldı. Fenerbahçe'nin Milan'ı 87 dakika zorlamasına sinirlenen Milanlılar, Kaka'nın attığı galibiyet golüne sevinmek yerine takımını desteklemeye gelen Fenerbahçeli taraftarlara saldırdı. 
     Güvenlik güçleri maç bitene kadar olaya seyirci kaldı, Milan'ın ceza almasından çekinen İtalyan TV'si de bu çirkin görüntüleri ekrana taşımadı. İngiliz hakem Riley'in ise olaya müdahale etmek yerine maçı hiç uzatmadan bitirmeyi tercih etmesi büyük tepki topladı .. 
     
     Polis müdahale etmedi 

     San Siro'da 50 binden fazla taraftar vardı ve bunların 4 bin 500'ü Fenerbahçeli'ydi. Kaka'nın golüyle sevince boğulan İtalyanlar, uzun süre neşe içinde takımlarını destekledi. Ancak Alex'in penaltıdan attığı beraberlik golüyle birlikte statta bir avuç Fenerbahçeli'nin sesi çıkıyordu. Bunu hazmedemeyen Milanlılar, öne geçince başladılar ellerine ne geçirdilerse, Sarı-Lacivertliler'in üzerine atmaya. 
     

     
     İnterliler'den destek 

     Fenerbahçe ile Galatasaray arasındaki rekabetin bir benzerini Milan ile yaşayan İnterliler, Şampiyonlar Ligi'nin bu önemli maçında Sarı-Lacivertliler'e destek verdi. Milano sokaklarında rastladıkları Fenerbahçeliler'e sevgi gösterisinde bulunan İnterliler, onlarla birlikte slogan attı, Milan aleyhine tezahürat yaptı. 
     



     
</TEXT>
</DOC>
