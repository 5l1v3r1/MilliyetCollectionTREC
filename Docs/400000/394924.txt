<DOC>
<DOCNO> 394924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonyas07.html </URL>
<DATE> 2005/11/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
1,2 kiloluk trüf mantarı 95 bin avroya satıldı 
</HEADLINE>
<TEXT>

     Gastronomide en değerli gıda maddelerinden biri olarak kabul edilen 1,2 kilo ağırlığında bir beyaz trüf mantarı Londra'da düzenlenen bir müzayedede 95 bin avroya alıcı buldu. 
     Independant gazetesinin haberine göre, Christies müzayede evi tarafından düzenlenen açık artırmada İtalya'nın Piemonte bölgesinde yetişen 1,2 kilo ağırlığındaki nadir trüf mantarı, kimliği açıklanmayan bir Hong Konglu alıcı tarafından 95 bin avroya satın alındı. 
     Müzayedeye çıkarılan 5 diğer trüf mantarı da Londralı lokantacılarca satın alındı. Londralı lokantacılar, 5 trüf mantarına 16 bin 300 avro ödediler. Dünya üzerinde ender rastlanan, yeraltında yetiştiği için özel eğitimli köpekler ve domuzlar tarafından bulunabilen trüf mantarlarından biri geçen yıl açık artırmada 40 bin avroya satılmış, ancak satın alan lokantanın buzdolabında çürüdüğü açıklanmıştı. 
     İtalya'nın Toscana bölgesinde bulunan 850 gram ağırlığındaki mantarı alan Zafferano Restaurant'ın şefi Andy Needham'ın, trüf mantarını seyahate çıktığı için dondurucuya koyduğu, ancak aksilik sonucu dondurucunun anahtarını da yanında götürdüğü, 4 gün sonra döndüğünde ise mantarı çürümüş olarak bulduğu belirtilmişti. 
     -TRÜF MANTARI- Gastronomide en değerli gıda maddelerinden biri olarak kabul edilen trüf mantarının temel olarak siyah ve beyaz olmak üzere iki cinsi bulunuyor. Daha makbul olan beyaz türüne daha çok Fransa'da rastlanırken, siyah türü dünyanın çeşitli yerlerinde bulunabiliyor. 
     Toprağın altında doğal olarak yetişen bu mantar cinsi, yüzeyden görünmediği için, özel eğitilmiş köpekler ve domuzlar tarafından bulunabiliyor. 
     Türkiye'de ise bu mantara Güneydoğu Anadolu bölgesinde, özellikle Gaziantep dolaylarında az miktarda rastlanıyor. 
     
</TEXT>
</DOC>
