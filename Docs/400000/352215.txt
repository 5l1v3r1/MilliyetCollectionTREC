<DOC>
<DOCNO> 352215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko43.html </URL>
<DATE> 2005/06/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Babacan Eğitimde bir KDV indirimi şu anda tartışılmış değil 
</HEADLINE>
<TEXT>

     Devlet Bakanı Ali Babacan, ikinci gözden geçirmeye ilişkin çalışmaların Eylül ayında başlamasını, Ekim ayında da IMF Board'ının toplanmasını beklediklerini açıkladı. 
     Devlet Bakanı Babacan, Uluslararası Para Fonu IMF Türkiye Masası Şefi Lorenzo Giorgianni ile düzenlediği ortak basın toplantısının ardından gazetecilerin sorularını yanıtladı. 
     Sıcak para girişine ilişkin bir soruya karşılık, bu konuda dikkat edilmesi gereken bir husus olduğunu belirterek, Merkez Bankası tarafından açıklanan rakamın stoktaki artışı ifade ettiğini belirtti ve ''Yoksa gerçek giriş çıkış rakamını ifade etmemektedir'' dedi. 
     Portföy yatırımlarını incelerken, yabancıların sahip olduğu değerlerin bir önceki yıla göre artışına bakıldığında bir kısmının gerçek akımlardan, bir kısmının da içerdeki sermayenin değer artışından oluştuğunu belirten Babacan, şöyle devam etti 
     ''Yoksa öyle Türkiye'de bir yılda ya da iki yılda böyle 25 milyar 30 milyar dolar gibi sermaye girse, zaten mümkün değil. Serbest kur rejiminde böyle bir giriş olduğu anda, zaten kur bunu mutlaka frenler. Bunun için rakamlara yüzeysel değil biraz daha detaylarına inip bakmakta fayda var.'' 
     
     MECLİS'TE BULUNAN YASALAR 

     Meclis'te bulunan Sosyal Güvenlik ve Bankacılık yasa tasarılarının 30 Haziran'a kadar yasalaşmamamsı durumunda bir ''B'' planı olup olmadığı yönündeki soru üzerine Babacan, bu konuda hem komisyon başkanları hem de milletvekillerinin bu yasaların takvimini çok iyi bildiklerini ve büyük özveri ile çalıştıklarını belirtti. 
     Ancak bunların 200 maddeyi bulan tasarılar olduğunu hatırlatan Bakan Babacan, ''Doğal olarak vakit alıyor. Ancak şu andaki bizim beklentimiz Meclis tatile girmeden bu yasaların tamamlanmış olması'' diye konuştu. 
     
     EĞİTİMDE KDV İNDİRİMİ 

     Eğitimde KDV oranının yüzde 1'e çekileceği yönündeki haberlerin hatırlatılması üzerine de Babacan, şu anda eğitimde KDV'nin yüzde 8 olduğunu ve bunun yüzde 18'den aşağı çekildiğini hatırlatarak, ''Bunun haricinde yeni bir KDV indirimi şu anda hükümetimizde görüşülmüş, tartışılmış değil. Ama bizim genel eğilimimiz vergi oranlarının zaman içinde düşürülmesi. Bu düşürülürken de genellikle sosyal konulara ağırlık veriyoruz'' dedi. 
     
     TARIM DESTEKLERİ 

     Hububat primi ve mazot desteğine ilişkin kararlar hatırlatılarak, bunların bütçede kaynağının bulunmadığı yönündeki bir soruya karşılık ise Bakan Babacan, hububat primi ve mazot desteğine ilişkin alınan kararların kaynağının bütçe içinde bulunduğunu söyledi. 
     Bütçe kalemleri içinde, ödeneği olduğu halde bunun kullanılamayacağı görülen kalemler ile, yılbaşında öngörülenden daha az harcama yapılacak kalemlerin olduğunu ifade eden Ali Babacan, ''Dolayısıyla tarımsal destekle ilgili harcama artışı, bütçenin diğer kalemlerindeki düşüşle zaten kendi kendine telafi edilip bütçenin toplam dengeleri içinde çözülecektir. Dolayısıyla bütçenin toplamında, öngörülmeyen, toplam harcamaları artıracak bir adım atılmamıştır, atılmayacaktır'' diye konuştu. 
     
     YAPISAL REFORMLAR 

     Bir gazetecinin yapısal reformlara ilişkin sorusu üzerine de Babacan, yapısal ayağın IMF ile çalışmalarda biteceğini değil, hafifleyeceğini söylediğini kaydetti. 
     Şimdiye kadar yapılanlara göre IMF ile görüşülen yapısal reform sayısında azalmaya da dikkat çeken Babacan, ''Hele hele bu yıldan sonra ekonomik anlamadaki yapısal reformlarımız AB müzakere ekseninde devam edecektir. IMF yapısal ayağından yavaş yavaş çıkacak. Bunun da daha şimdiden izlerini görüyoruz'' diye konuştu. 
     
     2. GÖZDEN GEÇİRME 

     Bir sonraki gözden geçirmeye ilişkin çalışmaların Eylül ayında başlamasını beklediklerini söyleyen Babacan, ''Ekim ayında da Board'ın toplanıp, ikinci gözden geçirmeyi tamamlamasını bekliyoruz. Ama dediğim gibi bunlar şu anda sadece beklenti'' dedi. 

     
</TEXT>
</DOC>
