<DOC>
<DOCNO> 381528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun29.html </URL>
<DATE> 2005/09/26/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Corriere Della Sera Türkiye'yle süper Avrupa... 
</HEADLINE>
<TEXT>

     Avrupa Birliği'yle 3 ekim tarihinde müzakerelere başlamaya hazırlanan Türkiye, İtalya'da yayımlanan en önemli günlük gazete Corriere della Sera'ya başyazı konusu oldu. 
     Gazetenin müdür yardımcılarından Gianni Rotta tarafından kaleme alınan ve ''Türkiye'yle Süper Avrupa'' başlığıyla yayımlanan başyazıda, Türkiye'nin tam üyeliğinin Avrupa Birliği'nin bir süper güç haline getireceği görüşü savunuldu. 
     AB ülkelerinin kendi iç sorunlarıyla boğuşarak Ankara ile müzakereleri savsaklamalarının büyük bir hata olacağının belirtildiği başyazıda, ''Avrupa Türkiye'yle siyasi, ekonomik ve ahlaki bir süper güç haline gelebilir'' denildi. 
     Türkiye'nin AB sürecinin başlamasının 1959'a dek uzandığını belirten yazar, Ankara'nın 3 ekimde Avrupa'nın kapısını ''son kez'' çalacağını hatırlatarak, şöyle dedi 
     ''Ortada, 70 milyon Türk'ün AB vatandaşlığına kabulleri için müzakerelerin başlatılması konusu var. Yarım asırlık bu sınav, ebediyete dek süremez. Nihai karara henüz uzun bir zaman olsa da, gerçek anlamda bir müzakere başlatıp başlatmama konusunda seçim yapma vakti gelmiş bulunuyor.'' Yazar, Türk halkı arasında çoğunluğun ülke istikbalini AB üyeliğinde gördüğünü belirterek, hükümetin de Avrupa'dan olur alabilmek için önemli adımlar attığına dikkati çekti. 
     Orhan Pamuk hakkında açılan davayı, polislerin meydanlarda kadınlara dayak atmasını pohpohlayanlarıysa ''Ankara'da AB'yle bütünleşmeye direnç gösteren güçler'' olarak niteleyen yazar, bu tür tavırların Almanya ve Fransa'daki Türkiye karşıtı siyasilerin ekmeğine yağ sürdüğünü anımsatarak, şöyle dedi 
     ''Oyun konusu yapılan şey, Avrupa için de Türkiye için de tarihi bir önem taşıyor. 3 ekimin sadece bir başlangıç olması, Türkler konusunda demokrasinin hiçbir ilkesinin atlanmaması elbette şart. Ama onaylanamamış AB Anayasası'nın babalarından Giuliano Amato'nun Il Sole 24 Ore gazetesinde belirttiği gibi, iki yüzlü tuzaklara yeltenilmemesi ve Avrupa'nın açıklık yanlısı bir tutum içinde olması da şart.'' Türkiye konusundaki tartışmalarda, miyop bir tavırla Ankara'nın üyeliğinin AB'ye sağlayacağı katkıların görmezlikten gelindiğine değinen yazar, bu üyeliğin gerçekleşmesiyle elde edilen avantajlarıysa şöyle özetledi 
     ''Önümüzdeki yıllarda terörizmle savaş ve kültürler arası sürtüşmeler konusunda, en hassas sınırda askeri açıdan da harika bir kale tesis edilmiş olacak. Bu, AB'yi köhnemiş, yaşlanmış etik yoksunu bir oluşum gibi betimleyen ABD'liler de dahil olmak üzere, en acımasız eleştirmenleri, fiiliyatta yalancı çıkaracaktır. Uygarlıklar çatışmasından korkanlara karşı, laikleşmiş Müslüman bir üyeye sahip Avrupa'nın, hem Batı'da hem Doğu'da hayranlık yaratacak, farklı bir bir arada yaşama modeli sunması mümkün.'' 
     
</TEXT>
</DOC>
