<DOC>
<DOCNO> 361209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/guncel/gun05.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler Sabancı'nın talebine mahkemeden ret kararı 
</HEADLINE>
<TEXT>



Sabancı Holding Yönetim Kurulu Başkanı Güler Sabancı, Sevilay Sabancı'nın "miras davası"na karşı açtığı "veraset iptal davası"nı kaybetti. 
Adana 1. Sulh Hukuk Mahkemesi'ndeki duruşmaya, Güler Sabancı ile mirastan yararlanmak üzere dava açan Sevilay Sabancı katılmadı. Duruşmada, Güler Sabancı'nın avukatı Turan Başman ile Sevilay Sabancı'nın avukatı Haldun Hulki Gürcan hazır bulundu. Avukat Başman, müvekkilinin, Sevilay Sabancı'nın mirasçılığının geçersiz ve tartışmalı olduğu yönündeki iddialarını göz önünde bulundurularak, "veraset iptal davası"nın kabul edilmesi talebinde bulundu. 
Sevilay Sabancı'nın avukatı Haldun Hulki Gürcan ise "veraset iptal davası"nın reddine karar verilmesini istedi. Mahkeme heyeti, eldeki delil durumuna göre, Güler Sabancı'nın açtığı davanın reddine karar verdi. Avukat Haldun Hulki Gürcan, duruşmadan sonra yaptığı açıklamada, davanın reddiyle birlikte Sevilay Sabancı'nın Sabancı Ailesi'nin mirasçısı olduğunun tescillendiğini söyledi. 


</TEXT>
</DOC>
