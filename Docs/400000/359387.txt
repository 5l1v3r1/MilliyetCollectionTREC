<DOC>
<DOCNO> 359387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonspo04.html </URL>
<DATE> 2005/07/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
'Okunası futbol'un en iyileri... 
</HEADLINE>
<TEXT>

     İngilizlerin ünlü futbol dergisi 'FourFourTwo', Ağustos 2005 sayısında futbol üzerine yazılmış en iyi kitapları seçti ve değerlendirdi. 50 kitaptan oluşan bir liste yayımlayan dergi, en üst sıraya Türkiye'de de önce Sabah Kitapları'ndan, daha sonra da İthaki Yayınları tarafından basılan ve orijinal ismi 'Football Against The Enemy' olan, Simon Kuper'ın kaleme aldığı 'Futbol Asla Sadece Futbol Değildir'i yerleştirdi. FourFourTwo'nun listesinde dokuzuncu sırada da Türkiye'de Can Yayınları tarafından basılan Eduardo Galeano'nun 'Gölgede ve Güneşte Futbol'u bulunuyor. 
     
     'Fever Pitch' çok yakında 
     Daha çok İngiliz futboluna ait kitaplarla dolu listenin bir başka tanıdık çalışması, yine Simon Kuper imzasını taşıyor Bizde İthaki Yayınları tarafından geçen yıl piyasaya sürülen 'Ajax Hollandalılar ve Savaş'. Kitap listenin 27. sırasında yer alıyor. Ayrıca yine Türkiye'de Literatür Yayınları tarafından basılan Alex Bellos'un 'Futebol Brezilya Tarzı Yaşam' adlı kitabı da listenin 30. sırasında yer alıyor. 
     İşin yerli ayağına gelince, Türkiye'de futbola ilişkin yayınlarda özellikle son yıllarda büyük artış var. İyi çevrilmiş, kaydadeğer yapıtlar okura sunuluyor. Ama yine de futbolla yatıp kalkan bir ülke için bu sayının çok olduğunu iddia edemeyiz. Son olarak filmi, futbolseverlerle sinemaseverleri buluşturan ve listenin ikinci sırasında yer alan Nick Hornby'nin 'Fever Pitch'inin de çok yakında Türkiye'de yayımlanacağını duyuralım. 
     
     İlk on kitap 
     
     
1. Futbol Asla Sadece Futbol Değildir Simon Kuper. 2. Fever Pitch Nick Hornby. 3. All Played Out The Story of Italia 90 Pete Davies. 4. Brilliant Orange The Neurotic Genius of Dutch Football David Winner. 5. A Strange Kind of Glory Eamon Dunphy. 6. Keeper of Dreams Ronald Reng. 7. Full Time Tony Cascarino-Paul Kimmage. 8. Tor Uli Hesse-Lichtenberger. 9. Gölgede ve Güneşte Futbol Eduardo Galeano. 10. Puskas on Puskas The Life and Times of a Footballing Legend Rogan Taylor-Klara Jamrich. 
     
</TEXT>
</DOC>
