<DOC>
<DOCNO> 378640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko15.html </URL>
<DATE> 2005/09/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Çağlayan Erdemir için çok yüksek beklenti yaratmayalım 
</HEADLINE>
<TEXT>

     Özelleştirme ihalesinde Erdemir'in taliplilerinden Ereğli Ortak Girişim Grubu'nun OGG İcra Kurulu Başkanı Zafer Çağlayan, Erdemir özelleştirmesini Tüpraş ile karşılaştırmanın, ''elma ile armudu'' karşılaştırmaya benzediğini söyledi. 
     Ankara Sanayi Odası ASO ve Ereğli OGG İcra Kurulu Başkanı Çağlayan, Erdemir özelleştirmesi konusunda piyasaya pompalanan yüksek fiyatların, spekülatörlerin işine yarayacağı görüşünü savundu. 
     Erdemir özelleştirmesinin Tüpraş'la karşılaştırılarak kamuoyunun yanlış bir beklentiye sokulduğunu belirten Çağlayan, şöyle dedi 
     ''Tüpraş'la Erdemir'i karşılaştırmak, elma ile armutu karşılaştırmaya benzer. Neyi neyle mukayese ettiğimiz çok önemli. Tüpraş ve Erdemir birbirinden tamamen farklı. Gerek iştigal konusu, gerek işletme, gerek yönetim, gerek sistem, gerek altyapılarıyla iki kurumun benzer hiçbir tarafı yok. Dolayısıyla Tüpraş yüksek fiyata özelleştirildi diye, özelleştirme kapsamındaki diğer kuruluşlar da yüksek fiyattan gidecek diye beklemek yanlış olur.'' 
     
     ''BEKLENTİ YARATILDI'' 

     Fiyatlar konusunda yüksek bir beklenti yaratıldığını anlatan Çağlayan, ''çok yüksek beklenti yaratmayalım. Tekelin sigara fabrikasındaki kötü örnekle karşı karşıya kalırız. Tekel'de bir takım gruplar tarafından yüksek fiyatlar piyasaya pompalandı ama daha sonra olması gereken bir fiyat teklif edilince özelleştirilemedi. Mal elde kalmış oldu. Niye, çünkü gerçek değerinden çok daha yüksek fiyat piyasalara pompalandığı için'' diye konuştu. 
     Erdemir konusunda Ereğli OGG olarak, öncelikle ''ülkenin'' kazanması düşüncesinde olduklarını vurgulayan Çağlayan, şöyle devam etti 
     ''Elbette Erdemir, haketmiş olduğu fiyata özelleştirilsin. Bu ülkenin insanı olarak en iyi fiyata gitmesi bizim talebimiz ve ülke adına böyle bir beklentimiz var. 
     Eğer Tüpraş ile mukayese ederek Erdemir'i de aynı beklentiye sokarsak, bu sefer olması gerekenle piyasaya pompalanan fiyat arasındaki farktan dolayı sıkıntı yaşanabilir. Her malın bir bedeli, bir fiyatı vardır. Her malın bir de alıcısı vardır. Bu çerçeveden baktığımız zaman Tüpraş'la diğer özelleştirme kalemlerini mukayese etmek doğru olmaz. 
     Elbette Erdemir de Tüpraş gibi Türkiye'nin çok önemli değerlerinden biridir. Türkiye de bir eşi olmayan Erdemir'in değerini bulması bizim de talebimizdir.''. 
     
     ''SPEKÜLATÖRLERE DİKKAT EDELİM'' 

     ''Aman kamuoyunu gaza getirmeyelim'' diyen Çağlayan, bu arada spekülasyonlara ve spekülatörlere dikkat edilmesi gerektiğini, Erdemir'de beklentilerin yükselmesinin bazı spekülatörlerin işine yarayabileceği uyarısında bulundu. Çağlayan, şöyle devam etti 
     ''Unutmayalım ki spekülatörlerin menfaati, ülkenin menfaati demek değildir. Bu nedenle Erdemir'le ilgili toplumda sırf spekülasyon amaçlı yaratılabilecek rakamlarda dikkatli olmak gerekiyor. Ereğli OGG olarak, biz küçük yatırımcının hak ve menfaatlerine çok saygılıyız, onların hak ve menfaatlerini sıkıntıya düşürecek spekülasyonlara da dikkat etmeliyiz.'' Erdemir'in fiyatının ne olup ne olmayacağını, son teklif tarihi olan 26 Eylül'den sonra yapılacak ihalede hep beraber görüleceğini ifade eden Çağlayan, kendi gruplarında Erdemir'i tek başına alacak, yönetecek birçok yerleşik firmanın olduğunu söyledi. 
     
     ''TEMENNİMİZ, ERDEMİR'İN EREĞLİ OGG TARAFINDAN ALMASI'' 

     Ereğli OGG'nin yapısı analiz edildiğinde ''demir-çelik üreticileri, otomotiv sanayi ve beyaz eşya sektörü, denizcilik sektörünün'' en önde gelen kuruluşlarının yer aldığının görüleceğini belirten Çağlayan, şunları kaydetti 
     ''Dolayısıyla Ereğli OGG, bugünkü yapısıyla Erdemir'in fiyatını, değerini en iyi anlayan, en iyi değerlendiren gruptur. Erdemir'in fiyatı son iki yıldır dünya çelik endüstrisinde yaşanan özelleştirmeler dikkate alınarak tespit edilecektir. 
     Yani her malın bir ekonomik değeri vardır. Spekülasyon değeri değil, ekonomik değerine bakmamız lazım. Temennimiz, Erdemir'in en iyi, en doğru fiyatla, kamuoyunda ciddi bir beklenti oluşturmuş Türkiye'deki yerleşik firmaların oluşturduğu Ereğli OGG tarafından alınmasıdır.'' 

     
</TEXT>
</DOC>
