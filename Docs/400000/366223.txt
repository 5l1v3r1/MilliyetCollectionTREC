<DOC>
<DOCNO> 366223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/dunya/axdun01.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeriata direkt uçuş 
</HEADLINE>
<TEXT>


Irak Ulaştırma Bakanı, 'Irak'ın kutsal ve saygın bir parçası' olduğu gerekçesiyle, Bağdat Havaalanı'ndaki 'duty free'de içki satışının durdurulmasına karar verdi 

WASHINGTON Milliyet 


Irak'ta yönetime ağırlığını koyan Şii çoğunluğun, günlük hayatta dinin rolünü belirleyici kılmaya yönelik adımlarına bir yenisi eklendi. Irak Ulaştırma Bakanı Selam Maliki'nin yazılı talimatı üzerine, Bağdat Uluslararası Havaalanı'da alkollü içki satışı yasaklandı. 
Söz konusu talimat metnini yayımlayan "Washington Post" gazetesi, Maliki'nin sözcüsü Kerim Cebiri'nin, "Bakan, havaalanının Irak'ın kutsal ve saygın bir parçası olması gerekçesiyle alkollü içkileri yasakladı" şeklindeki sözlerine de yer verdi. 
Bağdat Havaalanı yetkilileri, daha önceki seyahatlerinde de birçok kez havaalanını kullanan Maliki'nin alkol yasağı kararını, son İran ziyareti ertesinde aldığına dikkat çekiyorlar. 

Direniş var 
Bağdat Havaalanı'ndaki "duty free" gümrüksüz satış mağazası ise alkol yasağına şimdilik direniyor. 
Havaalanı yetkilileri, "duty free" mağazasının gelirinin yüzde 85'ini içki satışlarından sağladığını, ancak yasağa uymaması halinde, mağazadaki toplam 800 bin dolar değerindeki içki stoğunun Maliki'nin emriyle imha edilebileceğini belirttiler. 
Yasağa bir tepki de, Irak Anayasa Komitesi'nin Kürt üyelerinden Adil Nasır'dan geldi. Nasır, "Biz, Irak'ın bir İslam devleti olmasını hiçbir zaman kabul etmedik. Eğer İslam devletine çevirirlerse, toplumun hayatını etkilerler" dedi. 
Bağdat Havaalanı'ndaki alkol yasağı ve buna gösterilen tepki, yazımı sürmekte olan yeni Irak anayasasının ülke hukukunu İslami kurallara bağlamasının yarattığı tartışmayı çağrıştırıyor. 
Şeriat'ın özellikle medeni hukuka ve kadınların sosyal haklarını düzenleyen yasalara temel oluşturması yönündeki taslak hükümler, başta Kürtler olmak üzere Irak'taki "laik" kesimler ile köktendinci Şii grupları arasında sürtüşme yaratıyor. 


</TEXT>
</DOC>
