<DOC>
<DOCNO> 358210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/siyaset/siy01.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıda yüksek tansiyon 
</HEADLINE>
<TEXT>


Hükümetle yargı arasındaki kadrolaşma kavgası büyüyor. Yargıtay'ın bildirisiyle başlayan gerilim, Barolar Birliği'nin açıklamalarıyla yükseldi. Danıştay da gelişmeleri çalışma grubuyla değerlendirecek 

Gökçer Tahincioğlu - Ankara 


TBMM'nin geçen hafta yasalaştırdığı H kimler ve Savcılar Kanunu HSK ile son dönemde kabul ettiği düzenlemeler, yargının zincirleme tepkisine neden oldu. Yargıtay'ın bildirisiyle başlayan "Yargı siyasallaştırılıyor" ve "Laiklik karşıtı eylemlere cesaret veriliyor" tepkisine Türkiye Barolar Birliği TBB 2 açıklamayla destek verirken, Danıştay da harekete geçti. Danıştay Başkanlar Kurulu'nun dünkü toplantısında, gelişmelerin değerlendirilmesi için bir çalışma grubu oluşturulması kararlaştırıldı. İzinsiz Kuran kursu açanlara hapis cezası verilmemesini öngören düzenlemenin yasalaştırılması, türbanla ilgili tartışmalardan sonra HSK'nın TBMM'de kabul edilmesi, yargıyı ayağa kaldırdı. 

Fitili Yargıtay ateşledi 
Hükümete yönelik tepkinin fitilini Yargıtay ateşledi. Yargıtay Başkanlar Kurulu, geçen hafta yayımladığı bildiride hükümeti sert ifadelerle uyardı. Bildiride, HSK'da yapılan değişikliklerin, "yürütmenin yargıyı etki altına alma düşüncesinin bir örneği olduğu" vurgulanırken, h kim adaylığı atamalarının Adalet Bakanlığı'nca yapılmasının "yargıyı siyasallaştıracağı" belirtildi. 
Bildiride, bunun laikliğe ve ulusal bütünlüğe aykırı söylemleri hayata geçirmeye çalışanlara destek yaratacağı, bu değerleri korumasız bırakacağı ifade edildi. Bildiride, Yargıtay'ın laiklik ilkesi konusunda taraf olduğu ifade edilirken, yeni açılan 4000 h kim kadrosuna Adalet Bakanlığı'nın atama yapmasıyla gelecek 30 - 40 yıllık dönemin şekillendirilmek istendiği vurgulandı. 

TBB takip etti 
Yargıtay'dan bir gün sonra TBB de hükümeti uyardı. 60 baro başkanının katılımıyla Ankara'da gerçekleştirilen değerlendirme toplantısında konuşan TBB Başkanı Özdemir Özok, "Yargı başta olmak üzere tüm kurum ve kuruluşlarda belirli bir siyasal duruşu çağrıştıran giyim, biçim, tavır ve davranışların referans oluşturmaya başladığını" ifade ederek, "Durum kaygı vericidir. Yargıtay'ın açıklaması, vahim gidişin ürkütücü uyarısıdır. Hükümet elindeki büyük gücü marjinal bir grubun emrine tahsis etmiştir" dedi. 

Bildiri yayımladı 
Baroların hükümete tepkisi, Özok'un konuşmasıyla dinmedi. Baro başkanlarının toplantı sonrasında dün yayımladığı bildiride, "Son dönemde kolay yetişilemeyecek bir hızla gerçekleştirilen yasa değişiklikleri arasında yargının siyasallaşması sonucunu doğuracak düzenlemeler kaygı verici boyuttadır. Dinsel özgürlüklerin kullanılmasında kısıtlamalar varmışçasına, yapay gündem yaratılarak tüm dikkat ve zamanın buralarda harcanması yanlıştır" denildi. 
Zincirleme tepkiye, yüksek yargının en önemli kurumlarından Danıştay da eklendi. Danıştay Başkanlar Kurulu, dünkü toplantısında, hükümetin son dönemde yasalaştırdığı düzenlemeleri ve gelişmeleri değerlendirdi. 11 daire başkanı ile Danıştay Başkanı Ender Çetinkaya'nın katıldığı toplantıda, bazı daire başkanları hükümetin yargıyı etki altına almaya çalıştığını savundu. Toplantının sonunda, gündemdeki son gelişmelerle yargıyı ilgilendiren yasal düzenlemelerin değerlendirilmesi için bir çalışma grubu oluşturulması benimsendi. Çalışma grubunun, Başkanlar Kurulu'na bir rapor sunacağı, raporu değerlendirecek kurulun da hükümeti hedef alan bir bildiri yayımlayıp yayımlamama konusunda karar vereceği öğrenildi. 
Yargının tepkisine neden olan HSK'da, 3 yıl avukatlık yapanların Adalet Bakanlığı'nın yapacağı sınavla h kim olabilmesi, açılacak 4000 kadroya yine bakanlığın sınavıyla atama yapılması gibi düzenlemeler yer alıyor. 



</TEXT>
</DOC>
