<DOC>
<DOCNO> 388816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonsiy08.html </URL>
<DATE> 2005/10/22/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bakan Aydın Resmi binaların depremde zarar görmesi bizi üzüyor 
</HEADLINE>
<TEXT>

     Devlet Bakanı Mehmet Aydın, resmi binaların depremlerde zarar görmesine çok üzüldüğünü söyledi. 
     Bakan Aydın, 17 Ekim'den itibaren İzmir'de meydana gelen depremler sırasında en fazla hasar gören Urla ve Seferihisar ilçelerinde incelemelerde bulundu. 
     Bakan Aydın, Urla'da Kaymakam Ahmet Mailoğlu'ndan ilçedeki son durum hakkında bilgi aldı. Daha sonra Demircili ve Yağcılar Köyü'ne giden Aydın, depremde minaresi hasar gören Demircili Köyü Camisi'nde incelemelerde bulundu. 
     Yetkililerden bölgedeki zararla ilgili bilgi alan Aydın, köylerde hasar gören binaları inceledi. Bakan Aydın, evleri hasar gördüğü için Sağlık Bakanlığı'nın Karantina Adası'ndaki sosyal tesislerine yerleştirilen 7 aileyi de ziyaret ederek, geçmiş olsun dileğinde bulundu. 
     Urla Kaymakamı Ahmet Mailoğlu, ilçede depremde evi oturulamayacak hale gelen 7 aileye mensup 23 kişinin tesislere yerleştirildiğini belirtti. 
     Tesislerde kalan vatandaşlar, Bakan Aydın'a teşekkür ederek, kendileri ile yakından ilgilenildiğini söylediler. 
     
     SEFERİHİSAR'DA İNCELEME 
     Urla'nın ardından Seferihisar'a, Vali Oğuz Kağan Köksal ile birlikte geçen Devlet Bakanı Aydın, Kaymakamlığa gelerek Seferihisar Kaymakam Vekili olan Güzelbahçe Kaymakamı Z. Abidin Müfit Yavuz'dan bilgi aldı. 
     Yavuz, oturulamaz raporu olan binaların sahiplerine kira yardımı yapacaklarını bildirdi. 
     Seferihisar Belediye Başkanı Hamit Nişancı ise ilçenin adının depremle anılmasını istemediklerini belirtti. 
     Bakan Aydın, ilçe merkezindeki vatandaşlarla görüşerek, geçmiş olsun dileğinde bulundu. 
     Emre Yapı Kooperatifi'nin depremde oturulamayacak hale gelen evlerini de gezen Bakan Aydın, bölgede çadır kuran vatandaşlarla sohbet etti ve sorunlarını dinledi. Aydın, 500 yıldan bu yana ayakta kalan, ancak son depremlerde hasar gören Sığacık Kalesi'ni gezdi. 
     
     ''VATANDAŞLARI ÇADIRDA BIRAKACAK DEĞİLİZ'' 
     Daha sonra gazetecilere açıklama yapan Bakan Aydın, depremlerde evleri zarar gören vatandaşların rahat edebilecekleri mekanlara taşınmaları için yardım edeceklerini söyledi. Aydın, şöyle dedi 
     ''Vatandaşlarımızı çadırda bırakacak değiliz. Evleri yapılıp, güçlendirilip kullanılabilir hale gelinceye kadar her türlü tedbiri alacağız. Bundan sonra çok dikkatli olmalıyız. Resmi binaların depremlerde zarar görmesi bizi çok üzüyor. Resmi binalar, çocuklarımızın okuduğu okullar, yüzlerce insanın şifa bulmak için gittiği hastanelerdir. Bunlarla ilgili en ufak şikayet olmamalı. Bu durumu artık Türkiye'de bitireceğiz. Böyle bir depremde hiçbir bina yıkılmamalı, hasar görmemeli. Bunu arzu ediyoruz. O ölçüde ne gerekiyorsa yapılması lazım.'' Bir gazetecinin, ''Gördüğünüz manzara sizi şaşırttı mı '' sorusuna Bakan Aydın, Pakistan'daki deprem bölgesinden bu sabaha karşı geldiğini ifade ederek, ''Pakistan'dan geliyorum. Orayı gördükten sonra halimize bakıp şükredecek halimiz yok. Bir insanın hayatı çok önemli'' diye konuştu. 
     
</TEXT>
</DOC>
