<DOC>
<DOCNO> 352714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur57.html </URL>
<DATE> 2005/06/16/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Ebru'nun Almanya'dan beklediği ilik geldi... 
</HEADLINE>
<TEXT>

     Fankoni Aplastik Anemisi olan 11 yaşındaki Ebru Tengilimoğlu’na nakledilecek ilik, Almanya’da işçi olarak çalışan gönüllü Hıdır Diyen tarafından uçakla Antalya’ya getirildi. 
     Vücutta kemik iliğinin yeterli çalışmaması sonucu ortaya çıkan bir hastalık olan "Fankoni Aplastik Anemi" ile 6,5 yaşından bu yana mücadele eden 11 yaşındaki Ebru’ya umut ışığı olan kemik iliği, Dünya Kemik İliği Bankası aracılığıyla Almanya’da bulundu. Almanya’daki Kemik İliği Bankası’nda DKMS gönüllü çalışan ve Köln’de yaşayan bir Türk olan 38 yaşındaki Hıdır Diyen’le bağlantıya geçildi. 
     Köln’den önce DKMS’nin bulunduğu Hannover kentine giden Diyen, özel bir çanta içinde aldığı kemik iliğini uçakla Antalya’ya getirdi. 
     Antalya Havalimanı çıkışında basın mensuplarının sorularını yanıtlayan Hıdır Diyen, bankanın kan kampanyaları düzenleyerek lösemi hastalarına yardımcı olduğunu söyledi. Bankada 20-25 kadar gönüllü bulunduğunu ve çoğunluğunu Türkler’in oluşturduğunu anlatan Diyen, şöyle konuştu 
     "2001 yılında kardeşimi lösemiden kaybettim. Ümit, en küçük kardeşimdi. Lösemiye 28 yaşında yakalandı. Dünya Kemik İliği Bankası’nı altüst ettik, ama O’na uygun iliği bulamadık. Ama ne tesadüf ki Ebru’ya ben iliği getirdim. Bu iş için beni görevlendirdiler. Bu ne kadar güzel birşey " 
     
     KENDİSİ DE İLİĞİNİ BAĞIŞLAMIŞ 
     Almanya’da bir plastik fabrikasında ustabaşı olarak çalıştığını anlatan Hıdır Diyen, geçen sene iliğini bağışladığını belirterek, "Benim iliğim, İtalya’da yaşayan 30 yaşındaki bir kadına nakledildi. 
     O’nun da sağlıklı olduğu konusunda bilgi aldım" dedi. 
     Hıdır Diyen, havalimanında kendisini karşılayan Akdeniz Üniversitesi Hastanesi’nden yetkililer tarafından alınarak, otomobille hastaneye getirildi. 
     Diyen, hastane girişinde Akdeniz Üniversitesi AÜ Çocuk Sağlığı ve Hastalıkları Anabilim Dalı Pediatrik Hematoloji-Onkoloji Bilim Dalı Öğretim Üyesi Prof. Dr. Akif Yeşilipek tarafından karşılandı. Prof. 
     Dr. Akif Yeşilipek, Ebru’ya naklin yarın gerçekleştirileceğini bildirdi. 
     
     EBRU’NUN HİKAYESİ 
     Ankara’da yaşayan 11 yaşındaki Ebru Tengilimoğlu, vücutta kemik iliğinin yeterli çalışmaması sonucu ortaya çıkan bir hastalık olan "Fankoni Aplastik Anemi" teşhisiyle Akdeniz Üniversitesi Hastanesi’ne getirilmişti. 
     Ebru için Dünya Kemik İliği Bankası’nda yapılan tarama sonucunda, Almanya’daki kemik iliği bankasında uygun ilik bulundu. 
     Bir Alman vatandaşına ait olduğu belirtilen iliğin nakli yarın yapılacak operasyonla Ebru’ya nakledilecek ve böylece Ebru, Türkiye’de akraba dışı ilik nakli yapılan ilk çocuk hasta olacak. 
     
</TEXT>
</DOC>
