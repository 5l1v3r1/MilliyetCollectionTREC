<DOC>
<DOCNO> 355367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/yazar/sazak.html </URL>
<DATE> 2005/06/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bush'un sıcak yazı 
</HEADLINE>
<TEXT>


İngiltere'de yayımlanan The Economist dergisi, bu haftaki kapağını 'Bush'un uzun, sıcak yazı' diye ABD Başkanı'na ayırmış. 
Irak'a 'demokrasi getireceğiz' derken batağa saplanan, iç politikada emeklilik sistemini değiştirmeye çalıştığı için tepki gören, 11 Eylül'de ABD'nin uğradığı saldırıyı yayılmacı amaçlarla kullanarak dünyanın gözünde ülkesinin imajını sarsan George W. Bush, ikinci dönem başkan seçilenler arasında en az desteğe sahip olma rekorunu kırmış bulunuyor. 
Altı ayda ABD Başkanı'nın anketlerdeki oyu yüzde 40'lara düştü. 
Bush'un 'savaş kabinesi'nin durumu da Başkan'dan daha iyi değil. 
Senato Komisyonu'nda önceki gün dinlenen Savunma Bakanı Rumsfeld ve Irak işgalini yöneten askeri yetkililere, senatör Kennedy başta olmak üzere, Demokrat ve Cumhuriyetçi üyelerce, 'Ağustos 2005'e dek süre vermiştiniz, bu şartlarda istikrar nasıl sağlanacak ' diye soruldu. Direnişin giderek yaygınlaştığı, her gün onlarca kişinin bombalı saldırılarda öldüğü Irak'ta, 'güvenliğin ne zaman ve nasıl sağlanacağının' yanıtını bilen kimse yok. 
Televizyonların canlı yayımladığı 'Irak oturumu'nda Pentagon temsilcileri güç anlar yaşadılar. Rumsfeld'in istifası istendi. 
Bush ise aynı saatlerde, bir üniversite amfisinde, emeklilik yerine bireysel sigorta sistemine geçilmesini öngören modeli savunuyordu. 
Amerikan ekonomisindeki durgunluk, işsizlik, emeklilik gibi 'iç sorunlar' nedeniyle Irak, 'sokaktaki insanın önceliği' olmaktan çıkmış. Böyle giderse, ülke yakılıp yıkıldığıyla kalacak. Saddam'ın devrilmesinin ötesinde işgalin ABD'nin Arap dünyası için düşündüğü 'demokrasiye geçiş' konusunda bir sonucu olmayacak. 
ABD Dışişleri Bakanı Rice, Mısır'a gitti. Washington'daki 'Irak trafiği'nde de artış gözleniyor. Irak hükümet lideri Caferi, Beyaz Saray'da Bush tarafından kabul edildi. 
Rumsfeld ve ABD Genelkurmayı'nın Senato'da sergiledikleri 'güçsüzlük', yeni senaryolara ihtiyaç duyulduğu yorumlarına yol açıyor. 
Bush yönetimi, Irak'ın geleceği konusunda, Ankara'nın kapısını yeniden çalabilir. 
Irak askeri ve polis gücünün eğitimi gibi konularda ABD'nin Türkiye ile 'birlikte çalışma' ihtiyacını giderek daha çok duymakta olduğunu gözlemlemek yanıltıcı olmaz. 
Büyükelçi Osman Korütürk yakında Washington'a gidecek. Amerikan kamuoyunun, 'Irak'ta ne işimiz var ' sorgulamasına başladığı, Kongre'de 'asker çekme' tasarılarının gündeme getirildiği bir ortamda, ABD yeni istemlerde bulunabilir. 
Erdoğan ve Bush, Beyaz Saray'da ne konuştular 
Bush'un sıcak yazı, Ankara'yı da bunaltacak. 



</TEXT>
</DOC>
