<DOC>
<DOCNO> 365873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonsiy08.html </URL>
<DATE> 2005/07/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
CHP İstanbul İl Kongresi'nde tansiyon zaman zaman yükseliyor 
</HEADLINE>
<TEXT>

     CHP’nin Kasım ayındaki olağan kurultayı öncesinde parti yönetimiyle muhaliflerin güçlerini göstermesi açısından büyük önem taşıyan CHP’nin yeni il başkanını seçeceği 31’inci İstanbul Olağan İl Kongresi, delege çoğunluğunun sağlanması ve başkan adaylarının gelişinin ardından başladı. Kongre öncesi il yönetimi ile muhalifler arasında gerginlik yaşandı. 
     Beşiktaş Mustafa Kemal Kültür Merkezi’nde yapılan kongreye, delegeler ve CHP’liler sabahın erken saatlerinden itibaren gelmeye başladı. Kongreye gelenler, güvenlik kontrolünün ardından salona alındı. Deniz Baykal ve Atatürk posterleriyle donatılan kongre salona, Baykal’ın imzasını taşıyan "’Süper güce karşı çıkıyorsun, sana bedelini ödetiriz’ diyorsanız, bedelini onurumuzla ödemeyi biliriz. 
     Ama bilinsin ki asla teslim olmayız" sözlerinin yazılı olduğu pankart asıldı. 
     Kongrenin yapıldığı salonun bulunduğu bölüme giren partililerin salon dışına çıkmasına izin verilmediği kongrede, bu nedenle zaman zaman tartışmalar yaşandı. 
     Kongre salonuna gelen ve başkanlığa muhalefetin desteğiyle aday olan CHP eski Genel Başkanı Altan Öymen, "İşte örgüt işte başkan" sloganıyla karşılandı. Daha sonra salona gelen CHP İstanbul İl Başkanı Şinasi Öktem ile Öymen, tokalaşarak birbirlerine şans dilediler. 
     Öymen'in salona girişi sırasında güvenlik paravanları ve giriş bölümü aşırı yüklenmeden dolayı yıkıldı. 
     CHP Genel Sekreter Yardımcısı Mehmet Sevigen, yaptığı konuşmada, bazı CHP’liler tarafından yuhalanmasının ardından bu partide kavgaya yer olmadığını söyleyerek, delegeleri uyardı. 
     
     MUHALİF KESİM ÖKTEM’İ YUHALADI 

     Şinasi Öktem, kongrede yaptığı konuşmada, Türkiye’nin, Büyük Ortadoğu Projesi’nin bekçisi yapılmak istendiğini, bunun için Türkiye’de ılımlı İslam devleti modeli tesis edilmek istendiğini söyledi. Bu modelin uygulanabilmesi için Cumhuriyet’in kazanımlarına savaş açıldığını, tüm bunlara "dur" diyecek en büyük gücün CHP olduğunu savunan Öktem, CHP’nin de başkalaştırılıp, karıştırılıp etkisiz hale getirilmek istendiği iddiasında bulundu. Şinasi Öktem, CHP’li olma bilinciyle, özgürlüğü, demokrasiyi, barışı, sevgiyi, kardeşliği ve dayanışmayı hep ön planda tuttuklarını belirtti. Başkan Şinasi Öktem, konuşması sık sık yuhalamalar nedeniyle kesildi. Bir grubun "İşte gençlik işte CHP", "Şinasi gidecek, demokrasi gelecek" sloganları üzerine Öktem, vurmak, kırmak yerine tahammül etmek gerektiğini, bundan sonra eğer seçilirse il başkanı olarak, seçilmezse CHP’nin bir üyesi olarak halkın iktidarı için emek vermeye devam edeceğini kaydetti. 
     Öktem’in konuşmasının ardından CHP Genel Başkan Yardımcısı Mustafa Özyürek, Divan Başkanlığı’na seçildi. 
     Kavga olmaması uyarısında bulunan Özyürek, CHP’lilerin, Türkiye’yi şeriata götürmeyi isteyen AKP ile mücadele etmesi gerektiğini ifade etti. 
     
</TEXT>
</DOC>
