<DOC>
<DOCNO> 354368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko15.html </URL>
<DATE> 2005/06/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
AMB Başekonomisti Avronun değer kaybının uzun sürmesi beklenmiyor 
</HEADLINE>
<TEXT>

     Avrupa Merkez Bankası AMB Başekonomisti Otmar Issing, Avrupa'nın entegrasyonuyla ilgili ortaya çıkan soru işaretlerinin ardından, dolar karşısında gerilemeye başlayan avrodaki hareketin fazla sürmeyeceğini söyledi. 
     Issing, Belçika'da yayınlanan haftalık ekonomi ve politika dergisi Knack'taki makalesinde, ortak para ile ilgili gelişmelere ağırlık verdi. 
     AB anayasasının Fransa ve Hollanda'daki referandumlarda reddedilmesinin ardından, avronun dolar karşısında gerilemeye başladığını hatırlatan AMB Başekonomisti Issing, ''Burada ABD ekonomisinin gücü nedeniyle ortaya çıkmış bir şey yok. Bu nedenle avronun dolar karşısındaki değer kaybının uzun sürmesi beklenmiyor'' ifadelerine yer verdi. 
     Yine Fransa ve Hollanda'daki referandumların ardından, İtalya'da bazı bakanlar da dahil olmak üzere yüksek sesle dillendirilen ''ortak paradan ayrılalım'' şeklindeki görüşleri de değerlendiren Issing, bunun ''yüksek bir ekonomik maliyetinin olacağını'' savundu. 
     Yeniden lirete dönülmesi halinde, İtalya'da avro cinsi tahvillerin bedelinin artacağını ve uzun dönemli faizlerin yükseleceğini anlatan Issing, ''Bu nedenle Roma'da hiç bir hükümetin ciddi olarak ortak sisteminden ayrılmayı düşündüğünü sanmıyorum'' dedi. 
     Issing, halkta endişe uyandıran ve avroya olan güveni azaltan bu tür iddiaların ortaya atılmasını da ''sorumsuzluk'' olarak nitelendirdi. 
     Makalesinde AMB'nin görevini en iyi şekilde yaptığını iddia eden Issing, ''Ortak paraya güveni yeniden oluşturmak AMB kadar politikacıların da görevi'' ifadelerine yer verdi. 
     AMB Başekonomisti Issing, Avrupa'daki ekonomik büyümenin arzulanan seviyeye ulaşamamasının sebebi olarak avronun gösterilmesini de, ''haksız ve yanıltıcı'' olarak değerlendirdi. 
     İtalya Başbakanı Silvio Berlusconi, dün yaptığı açıklamada ülkesinin ortak para sisteminden ayrılmasının mümkün olmadığını ve bunda bir çıkarları bulunmadığını ifade etmişti. 
     
</TEXT>
</DOC>
