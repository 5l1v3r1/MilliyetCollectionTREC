<DOC>
<DOCNO> 369482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sondun04.html </URL>
<DATE> 2005/08/13/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Dışişleri Bakanı silahlı suikastte vuruldu 
</HEADLINE>
<TEXT>

     Başkent Kolombo’da uğradığı silahlı saldırı sonucu ağır yaralanan Sri Lanka Dışişleri Bakanı Lakshman Kadirgamar, hayatını kaybetti. 
     Polis, evinin yakınında silahlı kişiler tarafından başından vurulan 73 yaşındaki Kadirgamar’ın, hastanede yoğun bakımda öldüğünü bildirdi. 
     Adalet Bakanı John Senevirathne, hastane önünde gazetecilere yaptığı açıklamada, "Bakanı kaybettik. Kariyeri boyunca barış için yorulmak bilmeden çalıştı. Büyük bir kayıp" dedi. 
     Kadirgamar’ın, yüzmeden evine geldiği sırada vurulduğu belirtildi. 
     
     2 KİŞİ GÖZALTINDA 

     Kadirgamar’ın öldürülmesiyle ilgili 2 kişinin gözaltına alındığı bildirildi. 
     Adının açıklanmasını istemeyen bir polis, "Yakın çevreden 2 kişiyi gözaltına aldık" dedi, ancak bu kişilerin kimlikleri hakkında bilgi vermedi. 
     
     OLAĞANÜSTÜ HAL İLAN EDİLDİ 

     Suikastin ardından, Devlet Başkanı Çandrika Kumaratunga ülkede olağanüstü hal ilan etti. 
     Kumaratunga’nun ofisinden yapılan açıklamada, güvenlik önlemlerine destek verilmesi ve bu "vahşi" terör olayıyla ilgili etkili bir soruşturma yürütülmesi için olağanüstü hal ilan edildiği belirtildi. 
     Polis, suikastı Tamil gerillalarının yapmış olabileceği ihtimali üzerinde duruyor. 
     Azınlıktaki Tamillerden olan Kadirgamar, Tamil Eelam Kurtuluş Kaplanları ile barış süreci konusunda Devlet Başkanı’na danışmanlık yapıyor ve Tamillere karşı sert bir tutum izliyordu. 
     
</TEXT>
</DOC>
