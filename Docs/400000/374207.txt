<DOC>
<DOCNO> 374207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonyas05.html </URL>
<DATE> 2005/08/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Biri doğumu gözetliyor' 
</HEADLINE>
<TEXT>

     BBC Türkçe 

Türkiye'de 'Biri Bizi Gözetliyor' adıyla bilinen Big Brother programının mucidi Hollanda'da, canlı yayında doğum tartışması yaşanıyor. 
     27 yaşındaki yarışmacı sekiz aylık hamile. 
     Ülkedeki bir televizyon kanalında yayınlanacak Big Brother'ın yeni sezonun yarışmacıları arasında sekiz aylık hamile bir kadın da bulunuyor. 
     Hükümetin yarışmaya izin vermesi halinde 27 yaşındaki kadın, bebeğini altı hafta sonra canlı yayında doğuracak. 
     Aslında Hollanda'da çocukların televizyona çıkması sıkı kurallara tabi. 
     Çocukların sinema filmlerinde oynaması ve sahneye çıkması da aynı şekilde hassas bir konu. 
     Hollanda Çalışma ve Sosyal İşler Bakanlığı müfettişleri şimdi, Big Brother'ın yaratıcısı John de Mol'un yeni kurduğu, kablodan yayın yapan Talpa adlı kanalın canlı yayında doğum yapması konusundaki talebini inceliyorlar. 
     İktidardaki Hristiyan Demokrat Parti, kanalın projesine sert tepki gösterdi. 
     
     'Gurur duyacak' 

     Tanja adlı yarışmacı ise "Bebeğim ileride bundan gurur duyacak. Kimseye zarar vermeyecek, masum birşey yapıyorum. Televizyonculuk açısından da iyi birşey olacak" dedi. 
     Yarışma programının yönetmeni Hummie van der Tonnkreek de, Tanja'ya yarışmada büyük özen gösterileceğini söyledi. 
     Big Brother yarışması ilk kez 1999'da Hollanda'da gösterildi. Büyük ilgi görünce birçok ülkede yayınlanmaya başladı. 
     Canlı yayında doğum, Talpa televizyonunun tartışma yaratan tek projesi değil. 
     Sırada beş iddialı program hazırlığı daha var. Bunlardan biri "Bebeğini İsterim Başka Birşey İstemem" adı verilen yarışma programı. 
     Burada bir kadın, kameralar önünde tüp bebek yöntemiyle sahip olacağı bebek için sperm bağışlayacak bir erkek arayacak. 
     
</TEXT>
</DOC>
