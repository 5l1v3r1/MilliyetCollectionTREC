<DOC>
<DOCNO> 380463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yasam/axyas01.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD şimdi de Rita'yı bekliyor 
</HEADLINE>
<TEXT>


Yüzlerce can alan Katrina'dan sadece 3 hafta sonra, yine aynı bölgeyi vurması beklenen Rita Kasırgası'na karşı binlerce kişi tahliye ediliyor 

SEMA EMİROĞLU New York 

Üç hafta önce büyük can kaybı ve tahribata yol açan Katrina Kasırgası'nın etkilerini atlatamadan, aynı güçteki yeni bir kasırga tehlikesi ile karşı karşıya gelen ABD'nin güney eyaletlerinde dün acil durum ilan edilirken, tahliyeye de başlandı. 
Rita adı verilen kasırga, saatte 265 kilometre hızla Meksika Körfezi'nden ABD'nin güney kıyılarına doğru yaklaşırken, şiddet derecesi en üst seviye olan 5'e yükseldi. Kasırganın yol açtığı fırtına ve sağanak yağışın, merkezindeki 'göz'den 240 kilometre uzağına kadar etkili olduğu ve mevcut güzerg hını takip etmesi halinde 2 veya 3 gün içinde Teksas kıyıları ve Louisiana'nın güneybatısına ulaşacağı uyarısında bulunuldu. Bu bölgelerde yaşayanlar tahliye edilmeye başlanırken, İç Güvenlik Bakanı Michael Chertoff, CNN'e verdiği mülakatta, gıda ve yardım malzemelerinin hazırlandığını söyledi. 

Tahliyeler başladı 
New Orleans Belediye Başkanı Ray Nagin, kentte yaşayanların tahliyesine başlandığını açıkladı. Louisiana eyaletinin Valisi ise eyaletin batısında acil durum ilan edildiğini söyledi. BP ve Shell petrol şirketleri de Meksika Körfezi'ndeki petrol platformlarındaki çalışanlarını tahliye etmeye başladı. Kasırga, önceki gün Florida Keys adalarının üzerinden geçerken beklenenden daha az tahribatta bulunmuş ve Batı'ya yönelerek Meksika Körfezi'ne doğru ilerlemeye başlamıştı. 



</TEXT>
</DOC>
