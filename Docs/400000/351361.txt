<DOC>
<DOCNO> 351361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/guncel/gun03.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Ankara'da 
</HEADLINE>
<TEXT>


İsveç veliaht Prensesi Victoria, Ankara'da Başbakan'ın ev sahipliği yaptığı yemeğe katılacak. Kendisi için özel yasa çıkarılan Victoria, aynı zamanda İsveç'in müstakbel kraliçesi 

Utku Çakırözer 

Avrupa'nın önde gelen kraliyet ailelerinden İsveç Krallığı'ndan Türkiye'ye 71 yıl sonra ilk kraliyet gezisini gerçekleştirecek veliaht Prenses Victoria, çocuklar, kadınlar ve insan hakları alanındaki projelere destek mesajı verecek. 
Babası İsveç Kralı 16. Karl'dan sonra kraliyet tacını takabilmesi için kendisine özel yasa çıkartılan ilk prenses ünvanına sahip Victoria İngrid Alice Desiree, iki günlük resmi ziyaret için bugün Türkiye'ye gelecek. 
Ankara'da, Başbakan Recep Tayyip Erdoğan'ın evsahipliği yapacağı akşam yemeğine konuk olacak Victoria, ülkesinin, kadın ve çocukların durumun iyileştirilmesi ve insan hakları alanında Türkiye'ye verdiği desteği öne çıkaran programlara katılacak. 
Prenses Victoria, bu akşam İsveç Büyüelçiliği'nde düzenlenecek Milli Gün Resepsiyon'unda, Türkiye'de iş yapan İsveçli şirketlerin topladığı yardımı BM Çocuklara Yardım Fonu UNICEF Türkiye Temsilciliği'ne takdim edecek. 

İki Türk öğrenciye burs 
Prenses Victoria, yarın sabah da, iki Türk öğrenciye "İnsan Hakları Hukuku" alanında İsveç'te eğitim görmelerini sağlayacak bursları verecek. Burslar, 1998-2003 yılları arasında İsveç Dışişleri Bakanlığı görevini yaparken, Türkiye'nin AB üyeliğine gösterdiği destekle tanınan ve 2003'de suikaste kurban giden Anna Lindh anısına ilk kez verilecek. 
Burs töreninde, İsveç'in katkılarıyla Ankara'da açılan ve uluslararası insan ticareti kurbanlarına hizmet verecek olan kadın sığınma evi konusunda da bilgi verilecek. 

71 yıl sonra 
Prenses Victoria'nın ziyareti, 2 ülke hükümetleri arasındaki yoğun diplomasi trafiğine rağmen İsveç'ten kraliyet ailesi düzeyinde 71 yıl sonra yapılacak ilk resmi gezi olacak. Victoria, İsveç'in eski kralı olan dedesi Gustaf Adolf'ün yine veliaht prensken Türkiye'ye yaptığı 71 yıl önceki ziyaret sırasında Atatürk ile verdiği tarihi pozun benzerini Erdoğan ile verecek. 

Kadın-erkek eşitliğinde bir ilk 
Prenses Victoria, kadın-erkek eşitliğinin taç giyme sırasında da geçerli olduğunu dünyaya kanıtlayan ilk prenses olarak tanınıyor. 
Bin yıllık İsveç kraliyet ailesinde son 300 yıldır sadece erkek çocukların kral olmak üzere veliaht ilan edilmesi uygulaması, Victoria 2 yaşındayken yapılan anayasa değişikliğiyle taç giyme hakkının cinsiyet ayrımı yapılmaksızın en büyük çocuğa ait olması şeklinde değiştirildi. Kral'ın 3 çocuğundan en büyüğü 1977 doğumlu Prenses, yasa sayesinde erkek kardeşinin önüne geçerek kraliçelik hakkı elde etti. 
Eğitimini İsveç devlet okullarında alan Prenses, ABD'deki Yale Üniversitesi'nde de eğitim gördü. 

3 hafta askerlik yaptı 

İsveç Krallığı tacını taktığında İsveç ordusunun başkomutanlığını da üstlenecek olan Prenses Victoria'nın 2003'de 3 hafta süreyle temel askerlik eğitimine katılması tüm dünyada yankı yaptı. İsveç kamuoyu, Prenses Victoria'nın, 3 yıldır birlikte olduğu spor eğitmeni Daniel Westling ile evlenip evlenmemesi konusunda ikiye bölünmüş durumda. 


</TEXT>
</DOC>
