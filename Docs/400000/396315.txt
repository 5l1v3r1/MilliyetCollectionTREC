<DOC>
<DOCNO> 396315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonsiy04.html </URL>
<DATE> 2005/11/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Abdullah Gül'e işkence mektubu 
</HEADLINE>
<TEXT>

     EROL KÜÇÜKOĞLU Ordu DHA 

Ordu da Ekim ayında düzenlenen konserde kavga çıkardıkları için gözaltına alınan, nöbetçi mahkeme tarafından serbest bırakıldıktan sonra hastaneden rapor alan ve polisler hakkında suç duruyusunda bulunan 3 gençle ilgili merkezi New York'ta bulunan İnsan Hakları İzleme Komitesi, Dışişleri Bakanı Abdullah Gül'e bir mektup yazdı. Ordu Valisi Kemal Yazıcoğlu, kendilerinin yaptığı araştırmada polislerin gençlere işkence yapmadıklarını belirlediklerini söyledi. 
     3 Ekim'de düzenlenen Tarık Mengüç konserinde seyirciler arasında yaşanan kavga sırasında polis, olaylara karışan 5 kişiyi gözaltına aldı. Zanlılar araındaki 17 yaşındaki E.B., 16 yaşındaki N.E.Ç. ve 16 yaşındaki M.K. polisteki ifadelerinin ardından çıkarıldıkları nöbetçi mahkeme tarafından tutuksuz yargılanmak üzere serbest bırakıldı. 3 genç, serbest kaldıktan sonra Ordu Devlet Hastanesi'ne giderek gözaltındayken işkence görüp, çıplak soyulup taciz edildiklerini, kontrol için hastaneye götürülmediklerini, ailelerine bilgi verilmediğini, avukatla görüşmelerine izin verilmediğini iddia ederek, hastaneden rapor aldıktan sonra polisler hakkında savcılığa suç duyurusunda bulundu. Savcılık, gençlerin iddialarını araştırırken, merkezi New York'ta bulunan İnsan Hakları İzleme Komitesi'nin, Gül'e çocukların iddialarını anlatan bir mektup yazdığı öğrenildi. Konunun iletildiği Ordu Valisi Kemal Yazıcıoğlu, "İsmi geçen gençler, kavga sırasında kendilerini yakalamaya çalışan polislere zor kullanmış ve bıçakla saldırmışlardır. Olay hem idari hem de adli yollardan araştırılıyor. Polislerin gençlere kötü muamele yapması söz konusu bile olamaz. Benim yaptığım araştırmada çıplak soymak, taciz etmek söz konusu değildir. Ancak olay adli makamların yapacağı soruşturma sonrasında aydınlığa kavuşacaktır" diye konuştu. 
     
</TEXT>
</DOC>
