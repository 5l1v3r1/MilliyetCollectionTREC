<DOC>
<DOCNO> 398997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy14.html </URL>
<DATE> 2005/11/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Hacettepe Üniversitesi öğretim üyelerinden Rektör Aşkın'a destek eylemi 
</HEADLINE>
<TEXT>

     Hacettepe Üniversitesi’nde HÜ görev yapan bazı öğretim üyeleri, Yüzüncü Yıl Üniversitesi Rektörü Prof. Dr. 
     Yücel Aşkın’a destek amacıyla "Beyaz Kurdele" eylemi düzenledi. 
     HÜ Merkez Kampusü’nde düzenlenen eyleme katılan yaklaşık 500 kişi, basın açıklaması öncesinde Rektör Aşkın’a destek vermek ve laik üniversite kavramında birlikteliği sağlamak amacıyla yakalarına beyaz kurdele taktı. 
     HÜ Üroloji Anabilim Dalı Başkanı Prof. Dr. Haluk Özen, yaptığı açıklamada, kolluk ve savcılık işlemleri sırasında, Rektör Aşkın’a yapılan muamelenin haksız, kişi vicdanını zedeler nitelikte ve insan haklarına aykırı olduğunu öne sürdü. 
     "Özgür düşüncenin ve bilimin beşiği olan üniversitelerin" müdahale edilecek bir alan olarak görülmemesi gerektiğini ifade eden Özen, "Çünkü üniversiteler bir ülkenin, toplumun aklı ve vicdanıdır" dedi. 
     Özen, HÜ öğretim üyeleri olarak Prof. Dr. Aşkın’a, çalışma arkadaşlarına, onu ziyarete giden YÖK Başkanı ve üniversite rektörlerine, onların şahsında üniversitelere yapılan davranışları "içlerine sindiremediklerini" kaydetti. 
     Aşkın’ın sağlığının hızla düzelmesini ve yargılama sürecinin bir an önce sonuçlandırılmasını dileyen Özen, "Bu vesileyle üniversitelere yöneltilen her türlü siyasal baskının karşısında olduğumuzu, özerk ve demokratik üniversite kavramını savunmaya devam edeceğimizin bilinmesini istiyoruz" diye konuştu. 
     Öğretim üyeleri, açıklamanın ardından sessizce dağıldı. 
     
</TEXT>
</DOC>
