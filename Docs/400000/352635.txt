<DOC>
<DOCNO> 352635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo20.html </URL>
<DATE> 2005/06/16/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Adanaspor'un tükenişi Maçlara çıkmayacak 
</HEADLINE>
<TEXT>

     İkinci Futbol Ligi B Kategorisi takımlarından Adanaspor'un Kulüp Başkanı Çağdaş Ergin, sahip çıkılmaması nedeniyle ''tükeniş süreci''nde olduklarını, gelinen aşamada prosedürü yerine getirerek kura çekimine katılmayı düşündüklerini, ancak maçlara çıkmayacaklarını söyledi. 
     Ergin, AA muhabirine yaptığı açıklamada, kazanılmış haklarını korumak ve profesyonel ligdeki konumlarını yitirmemek için yönetmelik gereği yapılacak kura çekimine katılacaklarını belirtti. 
     Bu şartlarda transfer yapmalarının söz konusu olmadığını ifade eden Ergin, ''Futbolcuların tamamını serbest bıraktık. Kulüp bulanlara gerekli kolaylığı gösteriyoruz. Kura çekimine katılacak, ancak maçlara çıkmayacağız. Zaten iki hafta üst üste maça çıkmayınca ihraç işlemi uygulanması gerekiyor'' dedi. 
     Geçen sezon son maçlara Büyükşehir Belediye Başkanı Aytaç Durak'ın desteğiyle gidebildiklerini belirten ve Vali Cahit Kıraç'ın takıma ''ilgisiz kaldığını'' iddia eden Ergin, şöyle devam etti 
     ''Kentin üst düzey mülki amirlerinin sıcak bakmadığı kulübü yaşatmak olanaksız, tasfiyeye gideceğiz. Kulübü yaşatmak için çok uğraş verdik. Ancak, ne yazık ki her konuda yalnız bırakıldık ve başarısız olduk. Geçen sezon da faaliyetimizi durdurmamak için çok direndik. 
     Tüm gelirlerimiz hacizli, ayrıca alacaklılar acımasız bir şekilde her gün yeni hacizlerle bizleri yıldırdılar. Elimiz. kolumuz bağlı. Tüm yolları denedik. Ne yazık ki yapacak hiçbir şeyimiz kalmadı.'' 
     
     17 YIL BİRİNCİ SÜPER LİG'DE MÜCADELE ETTİ 
     1954 yılında kurulan kulüp, 1970-71 sezonunda Adana Büyükşehir Belediye Başkanı Erdoğan Özlüşen'in başkanlığında ve teknik direktör Bülent Eken'in döneminde ilk kez Birinci Süper Lig'e yükseldi. Adanaspor 12 yıl bu kategoride mücadele etti. 
     Daha sonra 1983-1984 sezonunda 2. lige düşen kulüp, 1987-1988 sezonunda Mehmet Özgiray'ın başkanlığı ve teknik direktör Ali Hoşfiker'in döneminde yeniden Birinci Süper Lig'e yükseldi. 
     2 kez UEFA Kupası'na katılan Adanaspor, 1996 yılında Uzanlara ait ÇEAŞ'ın bünyesinde faaliyetini sürdürdü. Bu dönem içinde 3 yıl Birinci Süper Lig'de mücadele eden Turuncu-Beyazlılar, son 2 yıldır maddi ve manevi sıkıntıyı aşmanın mücadelesini veriyor. 
     
</TEXT>
</DOC>
