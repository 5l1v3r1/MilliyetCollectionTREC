<DOC>
<DOCNO> 372049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/spor/spo08.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Neden pilotumuz yok 
</HEADLINE>
<TEXT>


Formula 1'de henüz hiçbir Türk pilotu yarışmıyor. Uzmanlar sebeplerin başında finansal sorunları gösterirken, eğitim ve kültür eksikliği de nedenler arasında sayılıyor 



Formula 1 rüzgarı Türkiye'yi kasıp kavurdu fakat İstanbulPark'taki yarışta hiç Türk pilotu yoktu. Sorun para mı, tecrübe mi yoksa ilgisizlik mi İşte görüşler 

MÜMTAZ TAHİNCİOĞLU TOSFED Başkanı 
İki adayımız var. Jason Tahincioğlu ve Can Artam. Onları Formula 1'e götürmek istiyorsak ülke olarak desteklememiz gerek. Basın, özel sektör ve devlet. Arkadan gelecekler de zaman içinde göreceğiz. O çocukları motive etmek için ortam yaratmak lazım. Yetenekli gençlerimiz var. Ancak bunlara finansal destek bulunmadığı sürece yetenek köreliyor. Bir noktaya kadar gelip tıkanıyorlar. Bu bir denklemdir. Yatırım ve yarışların yapılması, hepsi birbirini tamamlar. Bu zincirde eksik halkamız finans. Bu sağlanırsa önleri açılır. Aksi taktirde 2 - 3 yıl sonra bu fırsatı kaçıracaklar. 

JASON TAHİNCİOĞLU Pilot 
Motorsporları yüksek bütçeli bir spor. Herkes yapamıyor. Karting üzerindeki kategorilerde masraf katlanarak artıyor. Bunun için destek ve sponsorlar gerekiyor. Motorsporları henüz ülkemizde çok iyi bilinmediği için herkese anlatmak zor oluyor. Ancak şimdi hepsi gözleriyle gördü. Ancak büyük Türk markaları da girmeli. Büyük düşünülmeli. Aslında yetenekli gençlerimiz var. Biraz imkan ve şans da önemli. Hele Formula 1 gibi işin zirvesine ulaşmak için yıllarca yarışmanız ve biraz da şanslı olmanız gerekiyor. Konuşulan rakamlar bazı insanların hayal edemediği kadar yüksek. Birkaç milyon euroyu gözden çıkarmak gerek. 

CAN ARTAM Pilot 
Bu sorunun cevabı sadece mali noktada kilitlenmiyor. Ülkemizde spor kültürü oturmuş değil. Geriye dönüp bakarsak motorsporları 10 senelik geçiş döneminde sporcu performansı ve kalitesi açısından ileri değil, geri gitti. Eğer ufkumuz açık olsa şu ana kadar 3 - 4 iyi pilotumuz olurdu. Mali imkanlarımız olmasa 150 milyon dolar harcayıp pist yapamazdık. Bu imkanların nereye gittiği önemli. Şu pisti yapmak için yapılan çalışmanın yüzde 1'ini harcayıp birkaç sporcuya yatırım yapsaydık onlardan en az biri başarılı olurdu. Benim veya Jason'ın F1'de yarışması çok önemli değil. Şu anki şartlarda devam edilirse bu kalitede bir sporcunun yetişmesi mümkün değil. Gençler en verimli dönemlerde almaları gereken eğitimi tamamlayamadıkları için daha sonraki yıllarda şansları kalmayacak. 
Tesise değil de yeteneğe yatırım yapmak önemli. Bu işin ana okulu karting. Bugün F1 pisti yapılıyor ama içindeki karting pisti iptal ediliyor. Türkiye karting şampiyonasındra junior kategorisinde h l 5 - 6 kişi yarışıyorsa gelecek pek de iç açıcı değil demektir. 

SAFFET ÜÇÜNCÜ DMS Genel Müdürü 
Bu bir kültür meselesi. Türkiye'de motorsporları konsepti henüz çok yeni. Fakat artık bir F1 pistimiz var. Bu işte ilerleme tabii ki parayla çok ilgili ama altyapı olması da gerek. Yurtdışında sporcu yetiştirmeye de herkesin gücü yetmiyor. Biz isteseydik de bazı aktiviteleri yapamızdık çünkü altyapımız yoktu. Şimdi Seat Cup, Polo Cup'lar yapıyoruz. Pist yarışları için yeni bir dönem başlıyor. Bundan sonra eldeki bu imkanı iyi değerlendirmek lazım. Başka şehirlerde özellikle karting pistleri yapılması gerekiyor. F1'de başta büyük şirketler olmak üzere herkes olayın boyutunu gördü. Bu ivmeyle yakın gelecekte Türk pilotlarının önemli başarılar sağlayacağına inanıyorum. 

İSKENDER ATAKAN Rallici 
Sahası olmayan bir şeyin beklenmesi yanlış olur. Bu işi yapabilmek için bir saha olması gerekiyordu. Otomobil sporları yeni yeni bir noktaya geliyor. Bu vesileyle sponsorlukların da gelişmesi lazım. Dünyanın en pahalı sporu bu. Paraya kesinlikle ihtiyaç var. Sponsorların yatırım yapması için işin doğru yapılması şart. Hiçbir firma riske girmek istemez. Önce bilinç, sonra mekanlar oluşacak. Böyle kaliteli işlere sponsor da gelir. Bu açıdan F1 pisti büyük kazanç. Bizim pistimiz oldu diye hemen pilot yetişmez. Elma bahçesi kurmak için önce toprak bulunacak, tohum ekilecek, sulanacak, 5 sene sonra meyve gelir. Türkiye de bu imkana yeni kavuştu. Biraz sabırlı olmak, sponsor kaynaklarını çekip, bu işe 9 - 10 yaşındaki çocukları seçerek kartingden başlamak gerek. 

İstanbul kazandı 

İstanbul Ticaret Odası İTO Yönetim Kurulu Başkanı Murat Yalçıntaş, İstanbul Park Pisti'nde gerçekleştirilen organizasyonu 50 bini yabancı olmak üzere 110 bin kişinin izlediğini söyledi. Bu 50 bin yabancı konuğun İstanbul'da harcadığı rakamın 100 milyon dolar olarak hesaplandığını aktaran Yalçıntaş, organizasyonun 1.5 saat boyunca 200'den fazla ülkede canlı olarak gösterildiğini, bunun da 3.7 milyar dolarlık bir tanıtıma denk geldiğini aktardı. 
Dünyada bir çok televizyonun yarışlardan önce İstanbul ve Türkiye'yi tanıtan yayınlar yaptığına dikkat çeken İTO Başkanı Yalçıntaş, bu yayınlarla birlikte Türkiye'nin 8 milyar dolarlık bir tanıtım yaptığını anlattı. İlk gün 40 bin, ikinci gün 70 bin ve üçüncü gün 110 bin kişinin yarış yerine sorunsuz girip çıktığına dikkat çeken Yalçıntaş, üç gün boyunca sadece iki tane hırsızlık teşebbüsü vakası olduğunu, bunların da yakalandığını belirtti. İTO Başkanı, "Türkiye gerçekten büyük bir organizasyonun altından çok büyük bir başarıyla kalkmıştır. İnsanlar başarıdan sonra bir sonraki hedefe bakmalı, bakmalıyız. O da olimpiyatlar" diye konuştu. 


</TEXT>
</DOC>
