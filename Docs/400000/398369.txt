<DOC>
<DOCNO> 398369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun07.html </URL>
<DATE> 2005/11/27/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
'Irak'taki insan hakları ihlalleri, Saddam döneminden daha kötü' 
</HEADLINE>
<TEXT>

     Irak'ın Saddam Hüseyin rejiminin sona ermesinden sonraki ilk başbakanı İyad Allavi, ''Irak'taki insan hakları ihlallerinin, şu anda Saddam dönemindekinden bile daha kötü düzeyde olduğunu ve bu durumun bütün kayıtlarının yok edilmesi tehlikesi bulunduğunu'' söyledi. 
     İngiltere'de yayımlanan The Observer gazetesine demeç veren eski Başbakan Allavi, ''Burada Saddam dönemindekilerin aynısı, hatta daha kötüsü yapılıyor'' dedi. 
     ''Böyle bir karşılaştırma yapmanın aslında uygun olmadığını, ancak yaşananların halka Saddam Hüseyin dönemini hatırlattığını'' belirten Allavi, ''Tam bu nedenlerle Saddam rejimiyle savaşmıştık, şimdi de aynı şeyleri görüyoruz'' diye konuştu. 
     ''Irak'ta yaşananların bir insan hakları ihlali felaketi olarak görülebileceğini'' de belirten Allavi, bu durumdan hükümet içindeki Şiileri sorumlu tuttu ve ''bu kesimin gizli işkence merkezleri ve ölüm timlerinden sorumlu olduğunu'' öne sürdü. 
     Allavi, ''Gizli polis güçleri ve bunlara ait gizli merkezlerde insanların sorgulandığını, birçoğunun bu sorgular sırasında işkence görüp hayatını bile kaybettiğini duyuyoruz. Hatta şeriata uygun olarak kurulan mahkemelerde insanların cezalandırıldığı ve bu cezaların infaz edildiği konuşuluyor'' ifadesini kullandı. 
     ''Irak'ta belli güçler tarafından oluşturulan bu gizli yapıların bir an önce dağıtılması gerektiğini, hiçbir şey yapılmazsa hastalığın önce İçişleri Bakanlığı, daha sonra da bütün kabineyi saracağını'' belirten Allavi, ''Irak, bulunduğu bölgenin merkezindedir. Eğer burada bir şeyler yanlış giderse, Avrupa da, ABD de kendini güvende hissedemez'' diye konuştu. 
     ''Irak'ın yeni güvenlik teşkilatının acımasızlığının, Saddam'ın gizli polisininkini andırdığını'' da belirten Allavi'nin bu yorumları, Observer tarafından ''önemli'' olarak nitelendirildi. Gazete, ''Allavi'nin sözlerinin, Irak'taki durumun geliştiği iddialarının doğru olmadığını ortaya koyduğunu'' yazdı. 
     
</TEXT>
</DOC>
