<DOC>
<DOCNO> 374378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko25.html </URL>
<DATE> 2005/08/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Un ihracatçıları dünya birincisi olma hedefinde... 
</HEADLINE>
<TEXT>

     Türkiye'nin dünya un ticaretinin önde gelen ülkeleri arasında yer aldığı ve bu yıl 1.5 milyon ton civarındaki ihracatın yapılmasının hedeflendiği bildirildi. 
     Çukurova Un Sanayicileri Derneği Başkanı Ahmet Kardeşler, Türkiye'nin, dünya un ticaretinin önde gelen ülkeleri arasında yer aldığını söyledi. 
     Un Sanayicileri Federasyonu'na kayıtlı yaklaşık bin 200 dolayında un fabrikası bulunduğunu belirten Kardeşler, bu fabrikaların toplam kapasitesinin 37 milyon tona ulaştığını ifade etti. 
     Kardeşler, Türkiye'deki un tüketiminin 11-12 milyon ton civarında olduğunu vurgularken, sektörün ciddi bir atıl kapasite sorunu yaşadığını bildirdi. 
     Geçen yıl bir milyon tona yakın un ihracatı gerçekleştirdiklerini ve AB ülkelerinin ardından Türkiye'nin dünya ikincisi olduğunu ifade eden Kardeşler, şöyle konuştu 
     ''Bu yılki ihracatı 1.5 milyon tona çıkarmayı ve dünyanın en çok un ihracatı yapan ülkesi konumuna gelmeyi hedefliyoruz. En çok ihracat gerçekleştirilen ülkeler arasında Irak ve Libya ilk iki sırayı alıyor. Bu ülkeyi Güney Asya ülkeleri izliyor. Doğru politikaların uygulanması halinde dünyanın en çok un ihracatı yapan ülkesi olacağımıza inanıyorum.'' Sektördeki atıl kapasite sorununun çözümlenmesi gerektiğini belirten Kardeşler, ''Fabrikalar şu an kapasitelerinin ancak yüzde 30'u oranında çalışıyor. Atıl kapasitenin bilinmesine karşın yeni fabrikalar açılıyor. Bunu da anlamış değiliz. Yeni fabrikaların açılmasına mutlaka dur denilmeli'' dedi. 
     Kardeşler, Çukurova ve çevresinde buğday fiyatlarının yükselişe geçtiğini ifade ederken, ''yağmur yememiş buğdayın kilosu 0.34 YKr'ye kadar çıktı. Buğday fiyatları artmaya devam ederse buna paralel olarak bizde un fiyatlarında düzenlemeye gideceğiz'' diye konuştu. 
     Kardeşler, ekmeklik tip-2 unun çuvalının 21-22 YTL'den satıldığını da sözlerine ekledi. 
     
</TEXT>
</DOC>
