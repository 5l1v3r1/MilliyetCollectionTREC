<DOC>
<DOCNO> 361965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/spor/axspo02.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener hazır kıta 
</HEADLINE>
<TEXT>


Uzun bir süre sonra hazırlık çalışmaları için yurt dışını tercih etmeyen Sarı - Lacivertli ekibe İstanbul'un havası yaradı. Yüksek tempolu, kıran kırana idmanlar ve müthiş arkadaşlık takımın iyi yolda olduğunun göstergesiydi 

YUSUF KOBAL 


Fenerbahçe Teknik Direktörü Daum, Sarı - Lacivertli camiada kolay kolay kimseye nasip olmayacak bir şekilde üçüncü sezona da takımın başında girdi. Geçen sezon Almanya kampında Alman hoca ile yönetim arasında yaşanan kriz sonrası kamp yeri olarak seçilen yer Samandıra Tesisleri'ydi. Belli ki yönetim, takımı ve hocayı gözünün önünde görmek istiyordu. Ama tam aksine İstanbul'un havası, yoğun sıcağa rağmen takıma yaradı. 
Alex'in sezon başı hazırlıklarına geç dahil olması bile, bu oyuncunun profesyonel anlayışı ve iyi niyeti nedeniyle sorun olmadı. Günde üç antrenmana kadar çıkan çalışmalar Daum ve ekibinin belki de hiç eleştirilemeyecek yöntemleriyle son derece verim sağladı. Futbolcular bu zorluğa katlanmalarının başarı için şart olduğu görüşünü çabuk kabullendi. 
Daum, İstanbul'da yeni sezonda uygulayacağı oyun sistemi hakkında da ipuçları verdi. 4-3-1-2 düzeni ile takımı sahaya çıkarmayı düşünen, Alman hoca agresif, sürekli alan daraltan ve pres yapan bir kurgu oluşturmaya çalıştı. Tecrübeli çalıştırıcı elindeki malzemeye fazla bir takviye yapamayacağı için bu düşüncesini ne kadar başarır, sanırız bunu bu hafta oynanacak hazırlık maçlarında test edebileceğiz. 
İşte kampın göze batanları 
Serdar Doğru seçim gibi gözüküyor. Fiziki yapısı bir kalecinin olması gerektiği şekilde. Başarılı kurtarışları güven verdi. Takımla çabuk kaynaştı. 
Önder Geçen sezona nazaran yere daha sağlam basıyor, ne yaptığını biliyor. Kendine güvendiği için inisiyatif almaya başladı. Alman hocanın tüm 11 denemelerinde değişmez sağ bekti. 
Deniz Tam bir görev adamı. Geçen sezona oranla daha istekli ve arzulu. Belli ki ilk onbiri çok istiyor. Böyle giderse Daum'un yeni sezonda değişmez isimlerinden biri olabilir. 
Ümit Özat Yine takımın bankosu. İşini çok iyi yapıyor. Gerçek bir profesyonel. Formasını kolay kolay kaptıracağa benzemiyor. 
Serkan Eskiden arada bir nefeslenmek için dururdu. Şimdi onu da yapmıyor. Alex ona taktik gereği sık sık uyarılarda bulunuyor. Arada fırça yese de halinden memnun. 
Kemal Yaşadığı ağır sakatlığın psikolojisini üzerinden atamadığı için kalitesini henüz gösteremiyor. Performansı iyi ama daha da yukarı çıkabilir. 
Aurelio Sessiz sedasız yoluna devam ediyor. Antrenmanlarda sanki final maçında oynarmışcasına bir görüntü sergiledi ve kimseye acımadı. 
Alex Onu hiç bu kadar koşarken, taktikler için sahada bağırırken, gülerken ve bıyıklı görmemiştik. Bu Alex galiba Fenerbahçe'ye ve Türkiye'ye iyice alıştı. 
Nobre Golcülüğü bildiğiniz gibi. Anelka'nın hızı ve Alex'in arkada rahat oynaması uyumu getiriyor ve böylece daha fazla gol atıyor. Yine çok can yakacak. 
Anelka Sakatlanana kadar takımın en iyisiydi. Çift kale maçlarda harikalar yaratıyor ve aynı zamanda çok istekli çalışıyordu. 

Alsak alsak, kimi alsak 

Teknik Direktör Daum, yönetimin prensip anlaşmasına vardığı Stephen Appiah, Mozart Santos ve Kily Gonzalez konusundaki kararını bugün yönetime iletecek 

YALÇIN TÜRK 

Transfer çalışmaları için önce İsviçre'ye, ardından İtalya'ya giden Başkan Aziz Yıldırım ile yöneticiler Mahmut Uslu ve Hakan Bilal Kutlualp önceki gece İstanbul'a döndüler. 
Başkan Yıldırım yaptıkları görüşmeler hakkında Teknik Direktör Daum'a ayrıntılı bir rapor sundu. Juventuslu Stephen Appiah, Reggina forması giyen Mozart Santos ve Interli Kily Gonzalez ile her konuda anlaşmaya vardıklarını ileten Yıldırım, Alman hocadan seçimini yapmasını istedi. 
Tecrübeli çalıştırıcının 17 günlük kamp çalışmaları sonrası ön liberoya isim aradığı bu yüzden Appiah ile Santos'un daha ağır bastığı bildirildi. Ancak yeni sezonda takıma ofansif ağırlıklı bir futbol oynatmayı planlayan Daum'un, Kily Gonzalez'i tercih etmesinin de sürpriz olmayacağı belirtildi. 
Başkan Yıldırım'dan düşünmek için iki gün süre isteyen Teknik Direktör Daum dün takımdan ayrı Almanya'ya giderken, kararını bugün yönetime iletecek ve transferde son nokta koyulacak. 

Barcelona da kapıyı kapadı 

MEHMET ÇİFTÇİ 

Fenerbahçe ile anlaşamayan kaleci Rüştü Reçber kulübü Barcelona'dan da beklemediği bir darbe yedi. İspanyol ekibinin Hollandalı çalıştırıcısı Frank Rijkaard, bugün başlayacak yeni sezon hazırlıklarına tecrübeli file bekçisini davet etmedi. Sport gazetesi, Barcelona ile sözleşmesi bulunmasına rağmen Rüştü'ye kapıların kapatılmasının yanlış olduğunu vurguladı, "Valdes uzun lig ve Avrupa maratonunda kaleyi tek başına yürütemez" yorumunu yaptı. 

'Anelka'yı satmayız' 

YALÇIN TÜRK 

İkinci Başkan Nihat Özdemir, Anelka'yı satmak gibi bir düşünceleri olmadığını açıkladı. Özdemir, "Biz Anelka'yı para kazanmak için değil, Avrupa'da bir yerlere gelmek için transfer ettik. Kendisiyle önemli başarılara imza atacağız. Burada çok mutlu. Bizim hedeflerimiz var. Her geçen dönem kadromuzu güçlendirme çabası içindeyiz. Bize şu ana kadar hiç bir kulüpten teklif gelmedi. Zaten gelse de, kaç para verseler de Anelka'yı bırakmayız" dedi. 

Almanya'ya gidiyorlar 

Sarı - Lacivertli futbolcular, ikinci dönem kamp çalışmaları için bugün Almanya'ya gidecek. Burada üç hazırlık karşılaşması oynayacak olan Fenerbahçe'de sakat oyuncuların durumu ise Teknik Direktör Daum'u düşündürüyor. Son antrenmanda Nobre'nin de sakatlar zincirine eklenmesinden sonra Alman hocanın sıkıntıya girdiği belirtildi. Anelka'nın ise maçlarda oynayıp oynamayacağı belirsizliğini koruyor. 


</TEXT>
</DOC>
