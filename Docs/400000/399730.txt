<DOC>
<DOCNO> 399730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur03.html </URL>
<DATE> 2005/12/01/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Liseli Funda "Testere" kurbanı mı 
</HEADLINE>
<TEXT>

     TAYLAN YILDIRIM İzmir DHA 

İzmir'in Urla ilçesinde cep telefonunda başka erkeklerden gelen SMS'leri gördüğü sevgilisi Funda İşsiz'i 16 , 37 yerinden bıçaklayıp daha sonra boğazını keserek öldüren Celalettin Erkal'ın 19 , ikinci bölümü vizyona yeni giren ve içerdiği şiddet görüntüleriyle tartışma yaratan "Testere" filmlerinden etkilendiği öne sürüldü. 
     Genç kızın ölümüyle ilgili araştırmalarını sürdüren polis, dün Erkal'ın arkadaşları E.B., M.K., M.Y., H.E., S.T. ve A.K.'yi gözaltına aldı. Zanlılar, İşsiz'in cesedi gördüklerini kabul ederken, Erkal'ın kendilerine olayı kimseye anlatmamalarını söylediği için sessiz kaldıklarını anlattılar. Zanlılardan H.E. ifadesinde, "Celalletin benim 3 - 4 yıllık samimi arkadaşım. Olay günü 10.30 sıralarında beni cep telefonumdan arayarak 'Hakkını helal et. Hatırlıyormusun bir film vardı Testere isimli. Ben de bu filmin aynısını yapacağım, bu film gibi sana bir ipucu vereceğim. Urla'nın sınırlarındayım. Kendine iyi bak' dedi. Sonra kendisini tekrar aradım ancak ulaşamadım'' diye konuştu. 
     Zanlılar ifadelerinin ardından serbest bırakılırken, Erkal tutuklanması istemiyle mahkemeye sevk edildi. 
     
     "Testere" felsefesi 
     Kurbanlarına hayatın değerini öğretme takıntısı olan bir seri katil, onları hayatta kalabilmeleri için ölümcül oyunlar oynamaya zorlar. İmkansız seçimler yapmak zorunda bırakılan kurbanlar bir yandan zaman ve dehşetle yarışırken, diğer yandan da hayatlarının uğruna ne kadar çok şey feda edebileceklerini öğrenmeye başlarlar. 
     
</TEXT>
</DOC>
