<DOC>
<DOCNO> 398876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/yazar/sazak.html </URL>
<DATE> 2005/11/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Öğretmene dayak 
</HEADLINE>
<TEXT>


Sıra emeğin Avrupa'sında. Bu sözler DİSK Başkanı Süleyman Çelebi'ye ait. 3 Ekim'de başlayan Türkiye-AB müzakerelerine hazırlık sürecinde ağırlık Kopenhag siyasi kriterlerine verildiği için sosyal haklar unutuldu. Çelebi, Türkiye-AB Karma İstişare Komitesi toplantıları için Brüksel'e giderken, sendikal hakların ILO standartlarına yükseltilmesi yönünde meslek örgütlerinin 2006'da gelişme beklediğini açıklamış. 
Çelebi Brüksel'e hareketinden önce Ankara'da Dışişleri Bakanı Abdullah Gül'ün de bulunduğu bir hazırlık toplantısına katılmıştı. 
Hak aramanın ne anlama geldiği ertesi günkü Eğitimciler Yürüyüşü'nde görüldü. Polis başkent girişinde barikat kurarak 10 bin dolayındaki öğretmenin Ankara'ya girişine izin vermedi. Tazyikli su, göz yaşartıcı bomba ve cop kullanılarak, eğitimciler dağıtılmak istendi. Öğretmenler dayak yedi. Başbakan Erdoğan, Eğitim-Sen üyelerinin demokratik eylemini 'bindirilmiş kıtalar' diye niteledi. 
24 Kasım, 'Öğretmenler Günü' olarak kutlanıyor. 
'Eğitimcilerin Büyük Yürüyüşü' de öğretmenlerin sorunlarına dikkat çekmek üzere düzenlenmişti. Demek ki yılda bir gün bile, 'hak arama' eylemi eğitimcilere çok görülüyor. Öğretmenlere geçit verilmiyor. 
Çelebi'nin işaret ettiği gibi, 'Sıra emeğin Avrupa'sına geldi.' 
Hükümet çıkarılacak yasalar konusunda ipe un sererse ne olacak Yakında sendikalar da ILO standartlarının yaşama geçirilmesi yönünde gösteri düzenleyebilir. Polis gücüyle işçiler de engellenecek mi Demokratik hak ve özgürlükleri genişletme iddiasında olan siyasi iktidar, sosyal haklar konusunda da duyarlı olmalı. 
CHP Denizli Milletvekili Mustafa Gazalcı, 24 Kasım nedeniyle Meclis'te yaptığı konuşmada ILO yükümlülüklerini hatırlatıyordu "Öğretmenlerin çalışma koşulları, eğitimin en yüksek derecede etkinliğini sağlayacak nitelikte olmalı ve öğretmenlere, kendilerini tümüyle mesleksel uğraşlarına adama olanağı vermelidir." 
Türkiye gerçekleri, 1966'dan bu yana kırk yıldır uyulması beklenen bu belgenin çok altında. Polisten dayak yiyen öğretmenlerin çoğu geçinebilmek için meslekleriyle bağdaşmayan ikinci iş yapmak zorundalar. 
AB ülkeleri arasında en düşük ücreti Türk öğretmenleri almakta. Ortalama öğretmen aylığı 800 YTL. Birçok öğretmen yoksulluk sınırında aylıkla çalışıyor. 
Hükümetin 2006 yılında kamu çalışanları ve öğretmenler için öngördüğü zam yüzde 5. 
Sözleşmeli öğretmenlerin iş güvencesi yok. 50 bin kadro bekleniyor. 
24 Kasım'larda öğretmenleri anlamak gerekiyor, coplamak değil. 



</TEXT>
</DOC>
