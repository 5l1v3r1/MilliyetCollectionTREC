<DOC>
<DOCNO> 380527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun34.html </URL>
<DATE> 2005/09/22/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Louisiana eyaleti valisi kıyı kesimlerin boşaltılması çağrısında bulundu 
</HEADLINE>
<TEXT>

     ABD’nin Meksika Körfezi kıyısını vuran Katrina kasırgasından sonra yaklaşan Rita kasırgası nedeniyle Louisiana eyaleti valisi Kathleen Blanco, kıyı kesimlerinde yaşayanların bulundukları bölgeyi terk etmesi çağrısında bulundu. 
     Meteoroloji raporları, Rita kasırgasının daha önceki tahminlerin aksine eyalete yaklaşacağını gösterirken, Blanco, Baton Rouge kentinde gazetecilere yaptığı açıklamada, "Güneybatı Louisiana şimdi tehlike altında" dedi. 
     Blanco, federal hükümetlerden eyaletteki arama ve kurtarma operasyonlarına yardım için daha fazla görevli göndermelerini de istedi. 
     Bu arada kasırganın yaklaşmasıyla eyaletin güneybatısındaki Houston kentinden yüzbinlerce kişinin kenti araçlarıyla terk etmesi yüzünden, kenti iç kesimlere bağlayan otoyollarda 160 kilometre boyunca trafiğin tıkandığı ve benzin istasyonlarında benzin bulunamadığı bildirildi. 
     Bölge sakinlerinin marketlere akın ederek gıda maddeleri raflarını boşalttığı, bölgede iç kesimlerdeki otellerin ağzına kadar dolduğu ve polislerin otoyolda benzini biten kimselere benzin taşıdığı belirtildi. 
     Katrina kasırgasında olduğu gibi ölü sayısının yüksek olmasından korkulduğu için Teksas ve Louisiana eyaletlerinde 1.3 milyondan fazla kişi tahliye kapsamında bulunuyor. 
     Bu arada Katrina kasırgasının en fazla zarar verdiği New Orleans kentine Rita kasırgasının getirdiği ilk yağmurun düştüğü bildirildi. 
     Katrina kasırgasında da Meksika Körfezi’ndeki 5 eyalette ölü sayısı 1000’i aşarken, sadece Louisiana eyaletinde bu sayı 800 civarında bulunuyor. 
     ABD’de kasırga sezonu 30 Kasım’a kadar sona ermeyecek. 
     
</TEXT>
</DOC>
