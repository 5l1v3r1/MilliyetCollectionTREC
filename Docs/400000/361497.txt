<DOC>
<DOCNO> 361497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur61.html </URL>
<DATE> 2005/07/15/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Diyarbakır'da 6 kişide şarbon tespit edildi... 
</HEADLINE>
<TEXT>

     Diyarbakır İl Sağlık Müdürü Namık Kemal Kubat, Bağıvar Beldesi’nde 6 kişide deri şarbonu tespit edildiğini bildirdi. 
     Kubat, yaptığı yazılı açıklamada, dün merkeze bağlı Bağıvar Beldesi Sağlık Ocağı Tabipliği tarafından ocağa müracaat eden hastalarda deri şarbonu vakalarına rastlandığını belirtti. 
     Söz konusu durum için Tarım İl Müdürlüğü’nden karantina uygulanması istendiğini ve bugün oluşturdukları sağlık ekibinin beldeye gittiğini belirten Kubat, bir hayvanın 15 gün önce hastalanması üzerine sahibi tarafından kesilerek etin bir kısmının tüketildiği, diğer kısmının da 5-6 aileye satıldığının öğrenildiğini kaydetti. 
     Kubat, açıklamasında şu ifadelere yerdi 
     "Sağlık ekibince beldede yapılan sağlık taramasında kesilen hayvanla temas eden 6 kişide deri şarbonu tespit edildi. 2 kişi Dicle Üniversitesi Tıp Fakültesi İntaniye Kliniği’nde tedavi altına alındı. 
     Köyde ikamet eden diğer 4 hastanın da Bağıvar Sağlık Ocağı tarafından tedavilerine başlanmıştır. Sağlık ekibi, hastalıkla ilgili vatandaşları bilgilendirerek, almaları gereken önlemler konusunda uyarmıştır. Beldeye şimdilik hayvan giriş ve çıkışı gözetim altına alınmıştır." 
     
</TEXT>
</DOC>
