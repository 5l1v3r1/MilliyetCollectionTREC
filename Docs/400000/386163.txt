<DOC>
<DOCNO> 386163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur25.html </URL>
<DATE> 2005/10/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Akıma kapılan iş makinesi operatörü araçtan atlayarak kurtuldu 
</HEADLINE>
<TEXT>

     Şanlıurfa’da asfalt çalışması yapan belediyeye ait iş makinesinin yer altındaki elektrik kablolarına temas etmesi sonucu akıma kapılan iş makinesi operatörü, araçtan atlayarak kurtuldu. 
     Alınan bilgiye göre, Bahçelievler 2. Sokak’ta yer altına döşenen elektrik kablolarının bulunduğu alanda asfalt kazma makinesiyle çalışma yapan Şanlıurfa Belediyesi Fen İşleri Müdürlüğü’nde görevli kepçe operatörü Faruk Demir, makinenin elmas silindirlerinin bir nesneye takıldığını fark etti. 
     İş makinesi şalterlerinin atması üzerine akım alan araçtan atlayarak kurtulan Demir, çevredekilerin yardımıyla sakinleştirildi. 
     Olay yerine çağrılan Fen İşleri ve TEDAŞ ekipleri, makinenin silindirlerinin yer altı kablolarına dolandığını tespit etti. 
     Makinenin silindirlerine takılarak hareket kabiliyetini kaybetmesine neden olan kablolar, itfaiye ekiplerince spiraller yardımıyla kesildi. 
     Olay sırasında Bahçelievler Mahallesi’ne yaklaşık 1 saat elektrik verilemedi. 
     Faruk Demir, AA muhabirine yaptığı açıklamada, elektrik tellerinin yerin en az 80 santimetre altından geçmesi gerektiğini belirterek, kendisinin bu derinliğin çok üzerinde çalıştığını kaydetti. Birden elektrik akımına kapıldığını hissettiğini ifade eden Demir, paniğe kapılarak makineden atladığını bildirdi. 
     
</TEXT>
</DOC>
