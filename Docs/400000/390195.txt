<DOC>
<DOCNO> 390195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonspo01.html </URL>
<DATE> 2005/10/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum Dar bir kadroya sahibiz 
</HEADLINE>
<TEXT>

     Fenerbahçe Teknik Direktörü Christoph Daum, zor şartlar altında ellerinden gelenin en iyisini yapmak için çalıştıklarını belirterek, "Yolumuza devam ediyoruz"dedi. 
     Fenerbahçe’nin Ankaragücü’nü 3-2 yendiği Türkiye Kupası maçının ardından düzenlenen basın toplantısında konuşan Daum, oyun anlayışlarını maça çok iyi yansıttıklarını ifade ederek, yoğun maç programı içerisinde oyunculara yüklemeleri dengelemeye çalıştıklarını ve bunu da başardıklarını söyledi. 
     Dar bir kadroya sahip olduklarını ancak iyi yolda ilerlediklerini belirten Daum, "Mucize gibi bir şey. Dar bir kadroya sahibiz ve yolumuza devam edebiliyoruz. Elimizdeki malzemeyle en iyisini yapmaya çalışıyoruz" dedi. 
     Oyunun sonlarına doğru genç oyuncuları oyuna sokarak onlara imkan sağladığını ve bunun sonucunda da Ankaragücü’nün fırsatlar yakaladığını belirten Daum, "3 puan almak önemliydi ve aldık. Mehmet Yozgatlı özel bir övgüyü hak etti. Rüştü’de her zaman hazır olduğunu gösterdi. Oyuncularımla, yönetimle en iyisini yapmaya çalışıyoruz ve yolumuza devam ediyoruz" diye konuştu. 
     Ankaragücü Teknik Direktörü Saffet Susiç de yaptığı açıklamada, Fenerbahçe ile denk bir mücedele gösterdiklerini ifade ederek, yedikleri 2. golden sonra oyuncularının morallerinin bozulduğunu söyledi. 
     Fenerbahçe’nin ilk denemesinde golü bulduğunu belirten Susiç, şunları söyledi 
     "İlk golü yedikten sonra oyuncularım daha iyi oynamaya başladı ancak kazandığımız beraberlik golünün hemen sonrasında yediğimiz 2. 
     gol futbolcuların moralini bozdu. Bu golden sonra oyun tamamen Fenerbahçe’nin kontrolüne geçti ve beraberlik golü bulmak için savunmamızda boşluklar vermeye başladık. Fenerbahçe’nin çok süratli oyuncuları var, beraberlik için hücum ederken farka da ulaşabilirlerdi." 
     
</TEXT>
</DOC>
