<DOC>
<DOCNO> 358222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/spor/axspo03.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kombineler sır oldu 
</HEADLINE>
<TEXT>


Galatasaray, 22 Haziran'da 5 milyon dolarlık beklentiyle satışa çıkarmayı düşündüğü kombine biletlerini, Ribery şoku ve yeni transfer yapılamaması nedeniyle beklemeye aldı 

HALİL ÖZER 


Sarı - Kırmızılı yönetim, transfer sıkıntısı ve taraftar tepkisi yüzünden, 22 Haziran'da piyasaya çıkarmayı düşündüğü kombine satışlarını sürekli ertelemeye başladı. Ribery'nin, Marsilya'ya beklenmedik şekilde kaçışı ve henüz yeni transfer yapılamaması üzerine yönetim, tasarımını bile hazırlattığı kombine kartlarının hazırlanması için henüz talimat vermedi. 
Galatasaray geçtiğimiz sezon da 7 bin kombine kart hazırlatmış, ancak yüzde 20'si elinde kalmıştı. Ribery olayından sonra kulübe gelen ve bilet almayacaklarını söyleyen taraftarların eleştirileri giderek hafiflemesine rağmen, bu kez talep olmaması yönetimi endişelendirdi. Bu satışlardan yaklaşık 5 milyon dolarlık gelir bekleyen Cim Bom, transfer belirsizliği yüzünden kombine tarihinibir türlü belirleyemiyor. 

Baltalar elimizde 

Galatasaray, Franck Ribery krizinin ardından Mondragon konusunda da taviz vermeme kararı aldı. Transfer ödemelerini eksiksiz yapan Sarı-Kırmızılılar, hukuksal savaş için hazır olduğunu açıkladı 

HALİL ÖZER 


Galatasaray transfer yapamamanın sıkıntısını yaşarken, eldeki futbolcuların da birer birer gitmek için düğmeye basması Sarı - Kırmızılı yönetimin konsantrasyonunu iyice bozdu. Ribery konusunda sıkıntılar devam ederken, bu kez de Mondragon'un ayrılma sinyalleri vermesi üzerine, yönetim bu oyuncuya yaptığı ödemeleri masa üstüne koymaya başladı. 
Kulüp yetkililerinden alınan ilk bilgilere göre Mondragon'a yapılan ödemelerde bir aksaklık olmadığı ve bu oyuncunun ayrılması halinde kendisin FIFA'dan gelecek büyük bir cezaya da hazır olması gerektiği savunuldu. 
Bu arada yönetimde Mondragon'a artan öfke giderek çoğalıyor. Medyada çıkan yansımalara rağmen Kolombiyalı kaleciden hiç ses çıkmaması üzerine tepkiler de artmaya başladı. 
Sarı - Kırmızılılar, Mondragon'un ayrılması halinde kendisi ile sonuna kadar savaşma kararı aldı. Hatta bu oyuncunun futbol hayatını bile hukuk yoluyla bitirmeyi düşünen yönetim Ribery'nin ardından Mondragon ile de savaşma hazırlıkları yapıyor. 
Ancak tüm bu gelişmelere rağmen Galatasaray cephesi umudunu yitirmiş değil. Yöneticiler, bir yandan FIFA için tüm evraklarını hazırlarken, diğer bir yandan da Kolombiyalı kalecinin Hollanda kampına katılacağına inanıyor. 
Galatasaray, İtalya'nın Palermo Kulübü'ne de Mondragon'un sözleşmeli futbolcuları olduğunu belirten bir ihtarname göndermeye hazırlanıyor. 

Eric Gerets'in yüzü güldü 

ERHAN TELLİ 

Galatasaray Teknik Direktörü Eric Gerets, Hollanda'da yapılan yeni sezon hazırlıklarında futbolcularının gösterdiği çalışma arzusuna hayran kaldı. 
Transferlerin gecikmesi nedeniyle sıkıntılı günler yaşayan Belçikalı eldiven, futbolcularının ortaya koyduğu yüksek performansla biraz olsun rahatladı. 
Gerets, dün sabah yapılan antrenman öncesinde oyuncularıyla toplantı yaptı. Tecrübeli teknik adamın, beklentilerini bir kez daha dile getirip, "Bu takımın en büyük hastalığı, basit top kayıpları. Bu eksiğimizi çalışarak yok edeceğiz. Mücadele azminiz, hırsınız beni memnun ediyor. Ancak daha fazla konsantrasyon istiyorum. Yeni sezon başlayana kadar hiçbir sorun kalmamalı" dediği öğrenildi. 
Sarı - Kırmızılı futbolcuların bu toplantıdan sonra oldukça hırslandığı gözlendi. Yüksek tempoda yapılan çalışmayı Ergün ağrıları nedeniyle yarım bıraktı. Antrenmanın ilk bölümünü saha kenarından izleyen Mülayim ise daha sonra Gerets'ten izin alarak takım arkadaşlarına katıldı. 

Büyük bir bela 

Yunan basını, Panathinaikos'a transferi zora giren Conceiçao'nun Yoncalar ile Galatasaray'ı zor durumda bıraktığını belirtti. Sambacı'nın tavrı eleştirildi 

TAKİ BERBERAKİS Atina 

Önce Panathinaikos ile anlaşan, ardından da Galatasaray yönetiminin isteği üzerine Sarı - Kırmızılı takıma dönme kararı alan Conceiçao, Yunan basınında manşetleri sürdürüyor. Panathinaikoslu yöneticilerin ve taraftarların büyük hayal kırıklığı yaşadığını iddia eden Komşu medyası, Sambacı için "Büyük bir bela" yorumunu yaptı. 
Flathlos Gazetesi, Conceiçao'nun transferinin adeta gerilim filmlerine döndüğünü ifade ederek, "Panathinaikos mutlu sona ulaşabilmek için çabalıyor ancak futbolcunun Galatasaray ile bir yıllık daha anlaşması var. Bu yüzden transfer havada. Edinilen bilgilere göre pazarlıklar sürüyor" yorumunu yaptı. 
Elefterotipiya Gazetesi ise Panathinaikos'un Conceiçao transferini basına sızdırarak işleri karıştırdığını iddia etti. Haberde, "Conceiçao, Panathinaikos için büyük bela. Haftalardır bu iş çözülmedi. Başkan Vardinoyannis'in bu futbolcuyu istediklerini açıklamasının ardından herşey ana - baba gününe döndü" yorumunu yaptı. Bu arada Conceiçao'nun bugün Hollanda'ya giderek Galatasaray ile yeni sezon hazırlıklarına başlaması bekleniyor. 

'Göreve hazırım' 

Mondragon'un geri dönmeme ihtimalinin belirmesi üzerine yeni sezon öncesinde özel çalışma programına alınan genç kaleci Aykut, göreve hazır olduğunu açıkladı. 
2.5 yıldır Mondragon'un arkasında yedek bekleyen gurbetçi kaleci, "Kaleye geçmem için 30 yaşını beklemem gerekmiyor. İki buçuk yıldır buradayım ve kendime güveniyorum. Bu işi başaracak tecrübedeyim. 22 yaşındayım ama artık gerekli beceriye ulaştığıma inanıyorum" yorumunu yaptı. 

HOLLANDA GÜNLÜĞÜ 
Son partide tavlayı kırdı 
Hollanda kampının ilk antrenmanında arka adalesinden sakatlanan ve takımdan uzak kalan Hasan Şaş, günün büyük bir bölümünü Ergün ile tavla başında geçiriyor. Ergün'ü bir türlü yenemeyen yıldız futbolcunun sinirlenip, tavlayı kırana kadar yumruklaması kampın en ilgi çeken olayı oldu. Bu arada Hasan, tedavi döneminde takımla birlikte kalmak istediğini söyledi. 

Aslan'da puma korkusu 
Galatasaray'ın kamp yaptığı Hoenderloo kasabasındaki Hayvanat Bahçesi'nden kaçtığı iddia edilen bir puma, kabus oldu. Sarı - Kırmızılı ekibin kamp yaptığı Golden Tulip Otel'in yakınlarında göründüğü iddia edilen ve yaklaşık iki aydan bu yana yakalanamayan puma için otelin çevresindeki ormanlık alanda arama çalışmaları sürüyor. Futbolcular geceleri otelden dışarı adım atmıyor. 

Gözler Song'ta 
Franck Ribery ile aynı menajerle çalıştığı için Türkiye'ye geri dönmeme ihtimali günmede gelen Song'un cuma günü Hollanda kampına katılması bekleniyor. Evlendiği için balayına giden yıldız futbolcunun, teknik kadroyu arayarak cuma gününe kadar izin aldığı öğrenildi. Kamerunlu futbolcu daha önce Galatasaray'dan ayrılmayacağı açıklayarak korkuları bitirmişti. 

Saidou'ya red 
Geçtiğimiz sezon Malatyaspor'a kiralık olarak gönderilen ve daha sonra gözden çıkarılarak kendisine kulüp bulması istenen Saidou sorun oldu. Son olarak Çaykur Rizespor'un talip olduğu Kamerunlu oyuncu, Ergun Gürsoy'u arayarak takımda kalmak istediğini söyledi. Ancak Gürsoy, Saidou'nun bu önerisini reddetti. Sarı - Kırmızılılar'ın bir yıl daha anlaşması bulunan Kamerunlu futbolcunun sözleşmesini yarın yapılacak görüşmede feshedeceği öğrenildi. 




</TEXT>
</DOC>
