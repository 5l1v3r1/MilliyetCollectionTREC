<DOC>
<DOCNO> 389990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/ekonomi/aeko.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şık olmaz' telefonu 
</HEADLINE>
<TEXT>


Yemen gezisi sırasında TMSF Başkanı'nı arayan Abdüllatif Şener, 9. Cumhurbaşkanı Süleyman Demirel'in evini kast ederek, 'Güniz Sokak'a haciz mi uyguluyorsunuz Şık olmaz, buna ihtiyaç olduğunu düşünmüyorum' dedi 

NEDİM ŞENER - ABDULLAH KARAKUŞ 

Başbakan Yardımcısı Abdüllatif Şener, Tasarruf Mevduatı Sigorta Fonu TMSF Başkanı Ahmet Ertürk'ü arayarak, 9. Cumhurbaşkanı Süleyman Demirel'in oturduğu Güniz Sokak'taki ev ile ilgili haciz işlemleri için 'şık olmayacağını' söyledi. 
TMSF'nin el konulan Egebank'ın borçları nedeniyle Şevket Demirel ve ailesine yönelik haciz uygulaması kapsamında, Süleyman Demirel'in oturduğu Ankara Güniz Sokak'taki binada da haciz girişimi olduğu haberi dün Milliyet'te yer almıştı. Bu ev, Şevket Demirel üzerine kayıtlı üçte bir hissesi nedeniyle gündeme gelmişti. 
Şener, TMSF'nin, Süleyman Demirel'in oturduğu ev ile Isparta - İslamköy'deki doğduğu ev için de tebligat gönderdiğini, Yemen'de Milliyet muhabirinden öğrendi. Bunun üzerine "Ben şimdi Ahmet Bey'i arayıp, ayrıntılı bilgi alayım" diyen Şener, Milliyet'e, "Güniz Sokak konusunda Sayın Cumhurbaşkanı'nın rahatsız edilmesi şık olmaz. Buna ihtiyaç olduğunu düşünmüyorum. TMSF, tahsil için böyle bir noktada değildir diye düşünüyorum" diye konuştu. 
Şener, daha sonra Ertürk'ü arayarak, "Hayırdır, Güniz Sokak'a haciz mi uyguluyorsunuz Bir işlem mi başlattınız Durum nedir Böyle bir uygulama şık olmaz" dedi. 
Ertürk ise, Şener'e, TMSF'nin tapuya şerh koydurduğunu, haciz işlemi yapmadıklarını dile getirdi. Telefon görüşmesi sonrasında Ertürk'ten bilgi aldığını belirten Şener, "Tapuya şerh koymuşlar. Herhangi bir işlem yapmak mahiyeti için değilmiş" diye konuştu. 

Ertürk Yasaların gereği 
Ertürk, Milliyet'in, 'Şener'in telefonunun haciz işlemini durdurup durdurmayacağı' yönündeki sorusunu da şöyle yanıtladı "Bakan haciz konulup evin satılacağı yönünde bir izlenime kapılmış. Oysa bu bir tedbirdir. Haciz işlemi Şevket Demirel'in üçte bir hissesi için söz konusu. Şevket Demirel'in tüm hak, mal ve alacaklarını kapsar. Bakan'ın telefonu bunu engellemeye yönelik değildi." 

Süleyman Demirel Pişman ederim 9. Cumhurbaşkanı Süleyman Demirel, CNN Türk'e haciz kararının kendisini değil kardeşi Şevket Demirel'i hedef aldığını belirterek, "Bana siyasetten zarar verme amacı varsa pişmen ederim" dedi. 
Demirel, kardeşi Şevket Demirel'in hisseleri nedeniyle oturduğu Güniz Sokak'taki evine Tasarruf Mevduatı Sigorta Fonu TMSF tarafından haciz işlemi başlatılması konusunda ise "Hiç umurumda değil" dedi. Dün TOBB Ekonomi ve Teknoloji Üniversitesi'nde düzenlenen "Türkiye'nin dünü, bugünü ve yarını" konulu toplantıya katılan Demirel, toplantıdan önce sorular üzerine, şunları söyledi 
"Malın üçte biri Şevket Bey'in. Bu nedenle üçte birine haciz konulabilir. Bunda şaşılacak hiçbir şey yok. Benim de hiç umurumda değil. Yanlız Şevket Bey'e uygulanan muamele yanlıştır. Bu muamele hukuk dışıdır. Ben bu konuda muhatap değilim. 40 yıldır ticaretle hiç uğraşmadım. Ne kimseye 40 para borcum var, ne kimseden 40 para alacağım var." 


</TEXT>
</DOC>
