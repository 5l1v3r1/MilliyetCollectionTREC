<DOC>
<DOCNO> 368033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko23.html </URL>
<DATE> 2005/08/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kamu Bankalarının özelleştirilmesi için görüşmeler sürüyor 
</HEADLINE>
<TEXT>

     Ziraat Bankası ve Halk Bankası'nın özelleştirmesini kimin yapacağı konusunda Hazine, Özelleştirme İdaresi Başkanlığı ÖİB ve banka yönetimleri arasında görüşmeler sürerken, görüşmelerde hem yasal zorunluluğa aykırılık oluşturmayacak, hem de banka yönetimlerinin piyasadaki gelişmelere anında reaksiyon vermesini sağlayabilecek bir formül aranıyor. 
     Alınan bilgiye göre, görüşmelerinde özelleştirmenin Hazine, ÖİB ya da kamu bankalarının kendileri tarafından yapılmasının artıları ve eksileri ortaya konuluyor. 
     Özelleştirmenin kimin tarafından yapılacağı konusu henüz netleşmezken, yasa gereği kamu bankalarının özelleştirilmesinin ÖİB aracılığı ile yapılması gerektiği hatırlatılıyor. 
     Burada hem bu yasal zorunluluğa aykırılık oluşturmayacak, hem de banka yönetimlerinin piyasadaki gelişmelere anında reaksiyon vermesini sağlayabilecek bir formül aranıyor. 
     Zira, bankaların özelleştirme kapsamına alınarak, katı kurallar içinde kalmasının bu bankaların hızla müşteri kaybetmesine neden olabileceği vurgulanıyor. 
     Kamu bankalarının özelleştirme programına alınıp alınmayacağına bu toplantılar sonrasında karar verileceği kaydediliyor. 
     
     YÖNTEME YATIRIM BANKASI KARAR VERECEK 
     Bu arada, kamu bankalarının özelleştirilmesi için belirlenen yol haritasında yatırım bankası seçilmesi aşamasına gelinirken, öncelikle üçlü görüşmelerden çıkacak ve özelleştirmeyi hangi kuruluşun yapacağına dair kararın netleşmesinin ardından yatırım bankasına da karar verileceği vurgulanıyor. 
     Bu arada, kamu bankalarının özelleştirilmesinde blok satış ya da halka arz gibi yönetmelerden hangisinin seçileceği konusuna tutulacak yatırım bankası karar verecek. Yatırım bankası bunun yanında bankaların değerlemesini de yapacak. 
     
     ZİRAAT ÖZELLEŞTİRMESİ 2007 SONRASI OLABİLİR 
     Öte yandan, kamu bankalarının özelleştirilmesi sürecinin bu yıl sonbahar aylarında Vakıfbank ile başlamasının beklendiği de vurgulanırken, bunun ardından Halk Bankası daha sonra da Ziraat Bankası'nın özelleştirilmesinin gündeme geleceği, bu takvime göre Ziraat'in özelleştirilmesinin 2007 sonrasına kalacak gibi göründüğü kaydediliyor. 
     Ancak, uygun bir müşteri bulunması durumda bu sıralamanın izlenmeyebileceği de vurgulanırken, ''Uygun bir müşteri gelip isterse öncelik küçük kızda, sonra büyük kıza sıra gelsin diye bekleyemeyiz'' ifadesi kullanılıyor. 
     
</TEXT>
</DOC>
