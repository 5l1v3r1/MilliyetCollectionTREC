<DOC>
<DOCNO> 382791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun17.html </URL>
<DATE> 2005/09/30/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Talat KKTC, Annan planına bağlı 
</HEADLINE>
<TEXT>

     KKTC Cumhurbaşkanı Mehmet Ali Talat, adaya barışın BM gözetiminde yapılacak görüşmelerle geleceğini ifade ederek, Kıbrıs Türkünün Annan planına bağlı olduğunu söyledi. 
     Türk-Amerikan Konseyi Başkanı James Holmes'u kabul eden Talat, görüşmenin basına açık bölümünde yaptığı konuşmada, ''adanın yeniden birleşmesini isteyen Kıbrıs Türkünün Annan planına bağlı olduğunu ve adaya barışın, BM gözetiminde yürütülecek müzakerelerin desteklenmesiyle geleceğine inandığını'' belirtti. 
     Kıbrıs Türkünün çözüm istencinde bir değişiklik olmadığını, Rumların uzlaşmazlığı karşısında çözüm için çaba harcadıklarını kaydeden Talat, ayrıca izolasyonların kaldırılması yönünde uğraş verdiklerini söyledi. Talat, özellikle olumsuz etkisi büyük olan ekonomik izolasyonların ortadan kaldırılmasının şart olduğunu vurguladı. 
     Talat, ''Sizin ziyaretiniz ve izolasyonların kaldırılmasını desteklemeniz bizim için çok değerli. Teşekkürler. Umarım gelecekte daha fazla işbirliğimiz olur'' diye konuştu. 
     James Holmes da ilk kez ziyaret ettiği Kıbrıs'ta bulunmaktan büyük memnuniyet duyduğunu söyledi. Kıbrıs konusuyla çok uzun zamandır ilgilendiğini kaydeden Holmes, 1990'lı yıllarda Türkiye'deki ABD Büyükelçiliği'nde görev yaptığını, birkaç ay önce de Türk-Amerikan Konseyi başkanlığına getirildiğini anlattı. 
     Holmes, ABD yönetiminin kendisinden ABD iş dünyası ile Kuzey Kıbrıs iş dünyası arasında daha iyi bir ilişki yaratılmasına yardımcı olmasını istemesi üzerine, KKTC ticaret ve sanayi odaları temsilcilerini ABD'ye davet ettiklerini ve şimdi de kendisinin aynı amaçla adaya geldiğini kaydetti. 
     Temaslarında Türk-Amerikan Konseyi ile Kuzey Kıbrıs iş çevreleri arasında ortak çıkar alanları yaratma olasılığını ele aldıklarını ifade eden Holmes, bunun çok zor olduğunu, ancak sabırlı olmak gerektiğini belirtti. 
     Holmes, Kıbrıslı Türklerin plana sıkı sıkıya bağlanmasını takdirle karşıladığını ifade ederek, ''Buna azimle devam etmeniz çok önemli. İçinde bulunulan süreç hem Türkiye hükümeti hem de Kıbrıs Türk halkı için çabalama zamanıdır. Gelecek, başarınıza ve Türkiye ile sizin AB üyeliğinize bağlıdır'' dedi. 
     Kıbrıs Türkünün aynı zamanda ticari ilişkiler kurmasını da istediklerini söyleyen Holmes, özel sektörde bu yöndeki fırsatların yaratılıp yaratılmayacağını görmek amacıyla adaya geldiğini kaydetti. 
     
</TEXT>
</DOC>
