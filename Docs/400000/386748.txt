<DOC>
<DOCNO> 386748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur13.html </URL>
<DATE> 2005/10/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yağmur hafta sonu her yerde, sıcaklıklar 8 derece azalacak 
</HEADLINE>
<TEXT>

     Hafta sonu şiddetli yağış her yerde, pazartesi günü Bolu çevresinde yılın ilk kar yağışı bekleniyor. Hava sıcaklığı 8 derece azalacak. İstanbul, Ankara, Erzurum, Adana hafta sonunu yağışlı geçirecek. Antalya pazar günü yağış altında. 
     Hava sıcaklığı hafta sonunda Marmara, batı Karadeniz, iç Ege ve İç Anadolu'nun kuzeybatısında, pazartesi gününden itibaren tüm yurtta hissedilir derecede 6-8 derece azalarak mevsim normalleri altına düşecek. Gündüz sıcaklıkları İstanbul, Ankara ve Erzurum'da 13, İzmir'de 17, Adana'da 24, Antalya'da 23, Trabzon'da 16, Diyarbakır'da 22 derece. 
     Gece sıcaklıkları ise İstanbul'da 8, Ankara'da 3, İzmir ve Adana'da 13, Antalya'da 11 ve Erzurum'da 0 dereceye inecek. 
     Meteoroloji'nin uyarısına göre, BUGÜN kuzey kesimlerde görülen sağanak yağışlar, hafta sonunda yurdun büyük bölümünde devam edecek. 
     YARIN Marmara, Karadeniz, İç Anadolu, Doğu Anadolu'nun kuzeyi, kuzey Ege'nin iç kesimleri ile doğu Akdeniz bölgelerinde sağanak yağış bekleniyor. Özellikle Marmara ve Batı Karadeniz'de şiddetli yağış var. 
     PAZAR günü Trakya ve Kıyı Ege dışında tüm Türkiye yağış altında, sağanak yağmur özellikle Karadeniz, Doğu Akdeniz, Sivas-Kayseri-Malatya-Gaziantep çevresinde şiddetli olacak. 
     PAZARTESİ günü de Batı Akdeniz, Kıyı Ege, Trakya, Konya-Ankara dışında yine tüm bölgelerimizde yağış sürüyor. Yağışlar, hava sıcaklığında beklenen azalmayla birlikte batı Karadeniz'in iç kesimlerinde karla karışık yağmur ve kar şekline dönecek. 
     
     Bodrum'da deniz sefasına devam 
     DHA 

      ÖTE YANDAN, Bodrum'da ekim ayının ortaları olmasına rağmen, turistler yazdan kalma günler yaşıyor. 
     Deniz suyu sıcaklığının 22, hava sıcaklığının 27 dereceye kadar yükseldiği Bodrum'da nem oranı ise yüzde 55’lerin üzerine çıktı. Turistik tesislerde doluluk oranı yüzde 70'lerin üzerinde seyrederken, tatil için ekim ayını seçen yabancı turistler denize girip güneşlendiler. 
     
</TEXT>
</DOC>
