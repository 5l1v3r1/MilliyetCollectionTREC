<DOC>
<DOCNO> 350818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur35.html </URL>
<DATE> 2005/06/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Okullar tatile girdi... 
</HEADLINE>
<TEXT>

     İstanbul’da 2004-2005 eğitim ve öğretim yılını tamamlayan 2 bin 500 okuldaki toplam 2 milyon 175 bin öğrenci, karnelerini alarak tatile başladı. 
     İlde eğitim ve öğretim yılının sona ermesi nedeniyle, Bayrampaşa’daki Atatürk İlköğretim Okulu’nda tören düzenlendi. 
     Törende konuşan AK Parti İstanbul Milletvekili Zeynep Karahan Uslu, ülkenin eğitim alanında aldığı her mesafenin geleceğin kurgulanmasında etkili olduğunu vurgulayarak, bu nedenle yarınların yeniden kurulmasında hem ailelere, hem de eğitimcilere büyük sorumluluk düştüğünü söyledi. 
     Uslu, hükümetin son yıllarda eğitime verdiği öneme de işaret ederek, bütçeden eğitim için ayrılan payın bugüne kadarki en yüksek oranda gerçekleştiğini, okulların bilişim teknolojileriyle donatıldığını ve yapılan yeni düzenlemelerle eğitimin çehresinin değiştiğini kaydetti. 
     
     MÜSTEŞAR BİRİNCİ’NİN KONUŞMASI 
     Milli Eğitim Bakanlığı Müsteşarı Prof. Dr. Necat Birinci de, yeni nesillerin yetiştirilmesinde öğretmenlerin rolüne değindi. Birinci, "Türkiye’nin yeni bir kalkınma hamlesini gerçekleştirmesi için yeniden milli romantizme ihtiyacı var. Bunu ancak öğretmenlerimizle gerçekleştirebiliriz. 1910’lu yıllarda başlayıp 1940’lı yıllarda sönen bu alev, son 4 sene içinde yeniden heyecanla yeşerme durumuna gelmiştir" dedi. 
     Birinci, eğitimin altyapısını yeniden oluşturmaya çalıştıklarını kaydederek, son 2 yıl içinde Cumhuriyet dönemi boyunca yapılan okullaşma oranının 4’te 1’inin gerçekleştirildiğini sözlerine ekledi. 
     İstanbul İl Milli Eğitim Müdürü Ömer Balıbey de ilde bugün 2 milyon 175 bin öğrencinin karne aldığını belirterek, İstanbul’daki 2 bin 500 okulun, 76 bin öğretmen ve 12 bin çalışanı ile 12 Eylül 2005’te yeni eğitim-öğretim yılını açmak üzere tatile girdiğini 
     söyledi. 
     Pazartesi gününden itibaren okullarda başarısız öğrencilerin durumunu gözden geçirmek amacıyla kurslar ve sınavlar yapılacağını anlatan Balıbey, "İstanbul’da huzurlu, etkin ve başarılı bir eğitim yılı geçirdik. Yöneticilerimiz ve öğretmenlerimiz, çocuklarımızın geleceğini daha iyi hazırlamak için ellerinden gelen çabayı göstermişlerdir" dedi. 
     
     BALIBEY’İN ÖĞRENCİ VE VELİLERE ÇAĞRISI 
     Balıbey, öğrenci ve velilere de şöyle hitap etti 
     "Bugün bazılarınız başarılı, bazılarınız da çeşitli nedenlerle başarısız oldu. Başarılı olan öğrencilerimizi kutluyorum. Başarısız olanlara da başarısızlığın kader olmadığını, daha çok çalışarak telafi edilebileceğini söylemek istiyorum. 
     Karnenin, notun, dersin telafisi olur, ama kaybedeceğimiz bir tek çocuğumuzun telafisi yoktur. Bütün anne ve babalardan, velilerden, çocuklarına sahip çıkmalarını istiyorum. Karneleri nasıl olursa olsun, onlara sevgiyle yaklaşmalısınız." Bu eğitim-öğretim yılında ilde yapılan çalışmalara da değinen Balıbey, okulların bilgisayar ve bilişim teknolojileriyle donatıldığını, öğrencilerin büyük bir bölümünün çağdaş eğitim olanaklarına kavuşturulduğunu, okulların yüzde 98’ine internet bağlantısı sağlandığını bildirdi. 
     Balıbey, bu yıl ildeki 526 okulda bilgisayar laboratuvarı kurulduğunu ve 486 okulda da bu yöndeki çalışmaların devam ettiğini belirterek, "Önümüzdeki eğitim-öğretim yılında bilgisayarsız bir tek okulumuz kalmamış olacaktır. Çağ, bilgi ve teknoloji çağı. Biz de bu çağı yakalamak zorundayız" dedi. 
     Konuşmaların ardından Uslu, Birinci, Balıbey ve Bayrampaşa Belediye Başkanı Hüseyin Bürge, okulu dereceyle bitiren Ayşegül Gürkan, Ayşe Ecem Cambaz ve Aslı Karabaşak’a başarı belgeleri ile ödüllerini verdiler. 
     Zeynep Karahan Uslu, Necat Birinci, Ömer Balıbey ve Bürge, daha sonra sınıfları gezerek, aralarında doğuştan görme engelli olan ana sınıfı öğrencisi ikizler Burak ve Fatih Yüksek’in de aralarında bulunduğu öğrencilere karnelerini dağıttılar. 
     
</TEXT>
</DOC>
