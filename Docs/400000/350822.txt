<DOC>
<DOCNO> 350822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur39.html </URL>
<DATE> 2005/06/10/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Fotoğrafçı Gülbiz'i öldüren genç kadın, cinayeti anlattı... 
</HEADLINE>
<TEXT>

     Fotoğraf sanatçısı Mehmet Gülbiz’i Beyoğlu’ndaki evinde el ve ayaklarını bağladıktan sonra bıçaklayarak öldürdüğü, ardından da evde yangın çıkardığı iddia edilen İranlı Parisa Ehteshamnia’nın, müebbet ağır hapis cezası istemiyle yargılanmasına devam edildi. 
     Beyoğlu 2. Ağır Ceza Mahkemesi’ndeki duruşmaya, tutuklu sanık Parisa Ehteshamnia 26 getirildi. Duruşmada, Mehmet Gülbiz’in ablası Özgül Gülbiz de hazır bulundu. 
     Duruşmada, İran’ın İstanbul Başkonsolosluğu’ndan getirilen bir tercüman aracılığıyla ifadesi alınan sanık Ehteshamnia, iddianamede "sadistçe adam öldürdüğünün öne sürüldüğünü" kaydederek, "Doktor raporu mu var ki sadistlikle suçlanıyorum" dedi. 
     Mehmet Gülbiz’i planlayarak öldürmediğini savunan Ehteshamnia, "Mehmet’i seviyordum. Onunla çok güzel bir ilişkimiz olmuştu, evlenecektik. Beni ablasıyla tanıştırmıştı. Ancak Mehmet’in benden istediği şeyler, ilişkimize yakışmayacak şeylerdi. Olay onun bu istekleri yüzünden oldu" diye konuştu. 
     Ehteshamnia, Mehmet Gülbiz ile internette tanıştığını, bir turist kafilesini gezdirmek için geldiği İstanbul’da buluştuklarını, turist kafilesinin Türkiye’den ayrılması üzerine 2 gün Bodrum’da tatil yaptıklarını anlattı. 
     Gülbiz’in daha sonra İstanbul’da kendisini davet ettiği evinde zorla ırzına geçtiğini ileri süren Ehteshamnia, sözlerini şöyle sürdürdü 
     "Bekaretimi bozdu. Bu olaydan sonra konsolosluğa ve polise gidecektim. Fakat ’bu işler burada suç değildir’ diye düşündüm. Mehmet bana, ’ağlama, sakin ol. Ben seni seviyorum. Bu meseleyi çözeceğiz. 
     Seninle evleneceğim. Bakire olduğunu görünce gözümdeki değerin daha da arttı. Sen tam aradığım kızsın’ dedi. Bazen insan seçilir. Bazen seçme hakkın olmaz. Benim ki de öyleydi." Daha sonra İran’a döndüğünü ve yeniden İstanbul’a geldiğini ifade eden Ehteshamnia, Mehmet Gülbiz’in kendisini ikna ederek çıplak fotoğraflarını çektiğini söyledi. 
     
     "BENİ TEHDİT ETTİ" 
     Bir süre sonra "çıplak fotoğraflarının yabancı ülkelerde satılarak çok para kazanacağını söylediğini" öne sürdüğü Mehmet Gülbiz ile ayrıldığını dile getiren Ehteshamnia, şunları kaydetti 
     "Mehmet’ten bana koca olmayacağını anladım. Fotoğraflarımı geri istedim. Bekaretimi kaybetmem nedeniyle İran’da ya hiç evlenmeyecektim ya da bunu önemsemeyen bir yabancıyla evlenecektim. Kariyerim için İngiltere’ye gitmeme yardımcı olacak Rene Martin adlı bir profesörle buluşmak için Türkiye’ye geldim. Mehmet’i arayıp resimleri istedim. 
     Bir kez daha kendisiyle sevişirsem resimleri verebileceğini söyledi. 
     Bana evlenme teklifinde bulunan Rene Martin ile evleneceğimi söyledim. 
     Bu kez beni "o zaman fotoğraflar konsolosluğa gider" diyerek tehdit etti. Mehmet’le bir restoranda buluştuk. Fotoğrafları vereceğini, fakat son bir kez kendisiyle birlikte olmamı istedi. Evine gittik. 
     Beni çok sevdiğini, başkasıyla evlensem de benden vazgeçmeyeceğini söyledi." "Mehmet Gülbiz’in isteği üzerine evde krema yapıp onun üzerine sürdüğünü, gözünü ve ellerini bağladığını" anlatan Ehteshamnia, sevişmek istemediğini, fotoğrafları alıp kaçmak istediğini kaydetti. 
     Mutfaktan aldığı bir bıçakla fotoğrafları istemek için korkutmak amacıyla Gülbiz’in vücuduna dokundurduğunu iddia eden Ehteshamnia, kendisine inanmayan Mehmet Gülbiz’e birkaç kez bıçağı sapladığını anlattı. 
     Bu sırada boğuşma yaşandığını ve bıçakla Gülbiz’e kaç kez daha bıçak sapladığını bilmediğini öne süren Ehteshamnia, cesedin üzerine battaniye örttüğünü, üzerine içki dökerek çakmakla tutuşturduğunu söyledi. 
     İfadesi sırasında sık sık ağladığı görülen Parisa Ehteshamnia, "Mehmet Gülbiz’i planlayarak ve canavarca bir his ile öldürmediğini" sözlerine ekledi. 
     Mahkeme heyeti, Parisa Ehteshamnia’nın tutukluluk halinin devamına karar vererek, duruşmayı erteledi. 
     
     İDDİANAME 
     Beyoğlu Cumhuriyet Savcılığı’nca hazırlanan iddianamede, fotoğraf sanatçısı Mehmet Gülbiz’in, 4 Şubat 2005 tarihinde Beyoğlu’ndaki evinde el ve ayakları bağlandıktan sonra 39 yerinden bıçaklanarak öldürüldüğü ve evinde yangın çıkarıldığı belirtiliyor. 
     İddianamede, bu nedenle sanığın, "canavarca bir his saikiyle adam öldürmek" suçundan ağırlaştırılmış müebbet ağır hapis cezasına çarptırılması isteniyor. 
     
</TEXT>
</DOC>
