<DOC>
<DOCNO> 386029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun28.html </URL>
<DATE> 2005/10/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İtalya'dan iki Türk'e şövalyelik nişanı.. 
</HEADLINE>
<TEXT>

     İtalyan kültürüne katkı ve övgüye değer çalışmalarda bulunan kişileri özendirme ve teşvik amacıyla İtalya tarafından verilen, İtalyan Dayanışma Yıldızı Birliği'nin şövalyelik nişanlarını dağıtma işlemi bugün tamamlandı. 
     İtalya Dışişleri Bakanlığı'nın tavsiyesi üzerine belirlenen yaklaşık 200 kişiye, İtalya Cumhurbaşkanı Carlo Azeglio Ciampi tarafından onursal şövalyelik unvanı verildi. 
     Türkiye'den Latin dili ve edebiyatı konusundaki çalışmalarıyla tanınan Prof.Dr. Erendiz Özbayoğlu ile Devlet Çoksesli Korosu'nun şefi ve besteci İbrahim Yazıcı da şövalyelik nişanına layık görülen kişiler arasında yer aldı. 
     Cumhurbaşkanlığının şövalyelik nişanı verdiği kişilerin büyük bölümü, İtalyan dili ve sanatı uzmanları, akademisyenler, sanatçılar, gazeteciler, gönüllü kuruluşlarda çalışanlar ve işadamlarından oluşuyor. 
     İtalya'nın tanıtımına katkı esasına göre dağıtılan nişanların bu yılki sahipleri arasında spor dünyasından iki ismin bulunması da dikkat çekti. Geçen yıla kadar İtalya Birinci Futbol Ligi'nde Serie A top koşan, halen İngiltere'nin Premier Lig takımlarından Bolton'da oynayan Japon futbolcu Hidetoshi Nakata ile Çin'de İtalyan futbolunun uzmanı olarak tanınan Çinli yorumcu Lu Zhang da şövalyelik nişanıyla taltif edildi. 
     Bu arada, İtalya'nın çağdaş Filistin şiirinin ünlü ismi Mahmud Derviş'e de şövalyelik nişanı vermesi ilgi çekti. Uzun yıllar Paris'te sürgünde yaşayan Filistinli şair Derviş, halen Ramallah'da ikamet ediyor. 
     
</TEXT>
</DOC>
