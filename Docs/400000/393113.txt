<DOC>
<DOCNO> 393113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy13.html </URL>
<DATE> 2005/11/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Baykal Cumhurbaşkanı'na "Yemezler" diyorsun, sen kim oluyorsun 
</HEADLINE>
<TEXT>

     CHP Genel Başkanı Deniz Baykal, Cumhurbaşkanı Ahmet Necdet Sezer’in, "dokunulmazlıkların kaldırılması gerektiğini" söylediğini, AK Parti’nin de seçimlerden önce bu yönde söz verdiğini ifade ederek, "Biri kalkıp, ’Yemezler Sayın Cumhurbaşkanı’ diyor. Seçimlerde 70 milyona yedirmeye kalkıyorsun" dedi. 
     Baykal, partisinin TBMM grup toplantısında yaptığı konuşmada, milletvekilliği dokunulmazlıklarının kaldırılmamasını eleştirdi. 
     AK Parti’nin, 3 Kasım seçimlerinden önce, dokunulmazlıkların kaldırılması için söz verdiğini kaydeden Baykal, 70 milyonun da buna tanık olduğunu belirtti. 
     Baykal, Sezer’in de görevinin gereğini yaparak, dokunulmazlıkların kaldırılması gerektiğini söylediğini anımsattı ve "Birisi kalkıp, ’Sayın Cumhurbaşkanı yemezler’ diyor. Kendini bilen biri, ülkesinin onurunu temsil eden bir kişiye bu üslupla konuşmaz. Sen kim oluyorsun böyle saldırıyorsun " diye sordu. 
     Cumhurbaşkanı’nın, "zarif" olduğunu, "Ayıp oluyor, saygınızı yitiriyorsunuz" demediğini ifade eden Baykal, "Cumhurbaşkanı’na, ’Bunu kaldıralım’ diyenler tepki gösteriyorlar. ’Kaldıralım’ dedikten 3 yıl sonra, Cumhurbaşkanı’na ’Yemezler’ diyorlar. 70 milyona nasıl 
     yedirmeye kalkıyorsunuz. Seçimlerde 70 milyona yedirmeye kalkıyorsun. 
     Sen yedirdiğini zannediyorsan ama senin burnundan fitil fitil getirilecek" diye konuştu. 
     Baykal, dokunulmazlıkların kaldırılmamasının altında korku yattığını savunarak, asıl yanlışın, Türkiye’yi, "dokunulmazlıklara ihtiyacı olanların yönetmesi" olduğunu söyledi. 
     
</TEXT>
</DOC>
