<DOC>
<DOCNO> 365505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur55.html </URL>
<DATE> 2005/07/29/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Ağrı'da heyelan yol kapattı... 
</HEADLINE>
<TEXT>

     Ağrı’nın Eleşkirt İlçesi’nde aşırı yağmur sonrası meydana gelen heyelan nedeniyle E-23 karayolu ulaşıma kapandı. 
     AA muhabirinin edindiği bilgiye göre, Ağrı’nın Eleşkirt İlçesi ile Erzurum’un Horasan İlçesi arasındaki E-23 karayolunun Sarıcan Köyü mevkiinde, aşırı yağmur sonrası 2 ayrı bölgede heyelan meydana geldi. 
     Heyelan nedeniyle Sarıcan Köyü mevkiinde E-23 karayolunun ulaşıma kapandığı, Karayolları Müdürlüğü ekiplerinin bölgede çalışmalara başladığı bildirildi. 
     Eleşkirt Kaymakam Vekili Tutak Kaymakamı Türker Halim Çağatay, yaptığı açıklamada, olayda can ve mal kaybının olmadığını, bölgede ekiplerin çalışmalarını sürdürdüğünü ve yolun en kısa sürede yeniden ulaşıma açılacağını ifade etti. 
     
</TEXT>
</DOC>
