<DOC>
<DOCNO> 391946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun22.html </URL>
<DATE> 2005/11/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ege'de yine 12 mil gerginliği 
</HEADLINE>
<TEXT>

     Yunan basını, "Dedeağaç’a 12 mil, Türk kıyılarına 7 mil" mesafede avlanan 2 Yunan trolünün Türk sahil güvenliği tarafından taciz edildiğini öne sürdü. 
     Yunan basınında çıkan haberlere göre, "Dedeağaç’a 12 mil, Türk kıyılarına 7 mil mesafedeki Yunan karasularında avlanan 2 Yunan trolü, Türk sahil güvenliği tarafından taciz edildi." Haberde, Türk devriye gemisinin Yunan trollerine yaklaşarak, trolleri İngilizce uyardığı öne sürüldü. İsimleri "Kaptan Fotis" ve "Aya Eleousa" olarak belirtilen gemilere Türk sahil güvenlik komutanının Türk karasularından ayrılma çağrısında bulunduğu bildirildi. Haberde, daha sonra Yunan trollerinin Yunan makamlarına haber verdiği ve bunun üzerine Semadirek ve Dedeağaç’tan iki Yunan Sahil güvenlik gemisinin olay yerine geldiği ancak Türk devriye gemisinin daha önce bölgeyi terk ettiği iddia edildi. 
     
</TEXT>
</DOC>
