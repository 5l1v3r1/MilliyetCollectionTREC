<DOC>
<DOCNO> 380105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/ekonomi/eko03.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Banka birleşmesi rekabet hukuku kapsamına alınsın' 
</HEADLINE>
<TEXT>


OECD bankaların da rekabet hukuku içine alınmasını istedi. Rekabet Kurumu Başkanı Mustafa Parlak da hiçbir sektöre istisna tanınmaması gerektiğini söyledi 

EKONOMİ SERVİSİ 

OECD'nin hazırladığı Ekonomik Kalkınma ve Gözden Geçirme Komitesi'nin Türkiye'de Rekabet Hukuku ve Politikası Raporu'nda Türkiye'deki banka birleşmelerinin rekabet hukuku kapsamına alınması gerektiği belirtildi. 
Rekabet Kurumu Başkanı Mustafa Parlak, raporun tanıtım toplantısında gazetecilerin sorularını yanıtladı. Parlak, Bankacılık Kanunu'nda "Cirosu ne olursa olsun, pazar payı yüzde 20'yi aşmıyorsa Rekabet Kanunu'ndan muaftır" denildiğini kaydederek, şöyle konuştu "70 - 80'nin üzerinde banka varken, Türkiye'de banka birleşmeleri politika olarak özendiriliyordu. Ama, istikrarsız ortamın getirdiği bir hüküm." 

İştirakler kapsamda 
Yeni Bankacılık Kanunu kapsamında kurum olarak görüşlerini bildirdiklerini kaydeden Parlak, "Hiçbir istisna olmamalı. İstisnalar istisnaları getirir" diye konuştu. Kanundaki istisnaya karşın, Şekerbank, Garanti ve Yapı Kredi'nin Rekabet Kurumu'na geldiğini belirten Parlak, "Bankalar istisna olsa bile iştirakleri yönüyle gelmek durumundalar" dedi. 
Parlak, 3 Ekim müzakereleri öncesinde hükümetin, acil olarak devlet yardımlarının izlenmesi ve denetlenmesine ilişkin bir mevzuat düzenlemesi yapması gerektiğini de kaydetti. 
OECD Danışmanı Jay Shaffer da devlet yardımları konusunda AB'nin kaygıları bulunduğunu ifade etti. Shaffer, devlet yardımının, bazı şirketlerin rekabetine zarar vermeyecek şekilde olmasını istediklerini söyledi. 
OECD'nin raporunda da Rekabet Kanunu'nda bir yıla kadar uzayan birleşmeye ilişkin nihai karar süresinin uzun olduğu belirtilerek, "Bu cesaret kırıcı olabiliyor. Bunun indirilmesi gerekir" denildi. Raporda, usule ilişkin ihlallerde çok düşük seviyede azami para cezaları verildiği, bunun diğer ülkelerde 4 bin dolar civarında olduğu kaydedildi. 


</TEXT>
</DOC>
