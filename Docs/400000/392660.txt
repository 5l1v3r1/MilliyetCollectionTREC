<DOC>
<DOCNO> 392660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/siyaset/siy04.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'İpler askerde değil, ama...' 
</HEADLINE>
<TEXT>


AB Komisyonu için Türkiye'deki asker-sivil ilişkisi konusunda hazırlanan raporda, ülkeyi TSK'nin yönetmediği, ancak silahlı kuvvetlerin rejimin koruyucusu olma görevini bırakmadığı belirtildi 

BARKIN ŞIK Ankara 


AVRUPA Güvenlik Araştırmaları Merkezi CESS ile İstanbul Politikalar Merkezi'nce İPM hazırlanan, AB Komisyonu'nun Türkiye'de sivil-asker ilişkileri konusundaki tespitlerine referans niteliği taşıyacak raporda, Türk Silahlı Kuvvetleri'nin perde arkasından ülkeyi yönetmediği kaydedildi. 

'Koruyucu gibi davranıyor' 
14 Kasım'da Ankara'da açıklanacak raporda, Genelkurmay Başkanlığı'nın, Milli Savunma Bakanlığı yerine Başbakanlık'a bağlı olması sorunlu bulundu, ancak sanıldığının aksine, askerlerin perde arkasından ülkeyi yönetmediği belirtildi. Raporda, "Ama ordunun anayasanın ve Atatürk reformlarının koruyucusu gibi davranmayı bıraktığını iddia etmek de yanlış olur" değerlendirmesi yer aldı. 
Türkiye'nin sivil-asker ilişkileri konusunda Avrupa'ya kendisini iyi anlatması gerektiği tespiti yapılan raporda, Milli Savunma Bakanlığı'nın savunma politikalarının hazırlandığı tek merkez olması gerektiği vurgulandı. 
Askerlerin "parlamentoya hesap vermesinin" de güçlendirilmesi istenen raporda, hükümetin, sivil-asker ilişkileri konusunda atacağı adımları taahhüt altına alan bir deklarasyon yayımlamasının uygun olacağı kaydedildi. Reformların düzenli olarak devam etmesi, Türkiye'nin yurtdışında iyi tanıtılması halinde, sivil-asker ilişkilerinin AB üyeliği önünde engel olmayacağı belirtildi. 

ASAM çalışmadan çekilmişti 
Avrasya Stratejik Araştırmalar Merkezi ASAM , CESS, "Genelkurmay MSB'ye bağlansın" ısrarını sürdürünce çalışma grubundan çekilmişti. CESS'in çalışmaları Hollanda Dışişleri Bakanlığı'nca finanse ediliyor. Kuruluş, Doğu Avrupa ülkelerinin AB'ye giriş sürecinde, sivil-asker ilişkileri konusunda Türkiye'dekine benzer çalışmalar yürüttü. Bu çalışmalar AB Komisyonu'nca dikkate alındı. 



</TEXT>
</DOC>
