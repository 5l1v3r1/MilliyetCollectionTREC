<DOC>
<DOCNO> 393004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun04.html </URL>
<DATE> 2005/11/08/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Talabani'den diğer Avrupalı ülkelere davet 
</HEADLINE>
<TEXT>

     Irak Devlet Başkanı Celal Talabani, Irak’taki koalisyon kuvvetlerine halen ihtiyaç duyduklarını söyledi. 
     İtalya’da temaslarda bulunan Talabani, Rai1 televizyonuna verdiği demeçte, ülkesindeki demokratik sürecin halk tarafından giderek benimsendiğini ve terör saldırılarında ciddi bir düşüş olduğunu söyledi. 
     "Irak’ta sadece ABD’lileri ve İngilizleri değil diğer Avrupalıları da görmek istiyoruz. Bu bizler için olduğu kadar onlar için de önemli" diyen Talabani, İtalyan hükümetine ve halkına, Irak’taki koalisyon kuvvetlerine dahil oldukları için teşekkür etti. 
     Talabani, "Sizlerin Irak’ta az sayıda askerle de mevcut olmanız, Iraklılara moral vermek, morali yüksek tutmak açısından son derece önemli" diye konuştu. 
     İtalya’nın Irak’taki askerlerini aşamalı biçimde geri çekme düşüncesine olumsuz yaklaşmadığını dile getiren Talabani, ancak bu yönde atılacak adımların Irak hükümetiyle istişare neticesinde belirlenmesi gerektiğini kaydetti. Talabani, "Eğer İtalyan hükümeti aşamalı çekilme türünden bir karar alacaksa buna itirazım olmaz. Ancak bu türden bir adım atma konusunda Irak hükümetiyle birlikte karar verilmeli" görüşünü dile getirdi. 
     Irak’ta anayasa konusunda yapılan referandumu demokratik süreçte ilerleme olarak yorumlayan Talabani, Irak’ta bombalı araçla düzenlenen saldırı sayısının 4 ay öncesine kadar günde 10-15 civarında olduğunu, şimdiyse bu sayının 1 ila 3 arasında değiştiğini söyledi. Talabani, "Dört ay öncesine kadar pek çok şehir teröristlerin kontrolündeydi. 
     Artık böyle şehirler de kalmadı. Gerçek şu ki teröristlerin faaliyetlerinde ciddi bir azalma var" dedi. 
     
     TALABANİ’NİN DÜNKÜ TEMASLARI 
     Talabani, İtalya’daki temaslarına dün İtalya Cumhurbaşkanı Carlo Azeglio Ciampi ile görüşerek başladı. İtalya Cumhurbaşkanlığı tarafından yapılan yazılı açıklamada, Talabani’nin Ciampi tarafından kabul edildiğinin belirtilmesiyle yetinildi. Görüşmede, İtalya Dışişleri Bakanı Yardımcısı Senatör Alfredo Mantica’nın da hazır bulunduğu belirtildi. 
     Talabani, Ciampi’yle görüşmesinin ardından dün gece İtalya Senato Başkanı Marcello Pera’yı da ziyaret etti. Pera, görüşme sonrasında yaptığı açıklamada, Irak’taki İtalyan askerlerini geri çekme zamanının Bağdat yönetimiyle istişareyle belirlenmesi gerektiği konusunda Talabani’yle hemfikir olduğunu belirterek şöyle konuştu 
     "Benim şahsi görüşüm Talabani’nin yaklaşımıyla örtüşmektedir. 
     Irak’taki İtalyan askerlerinin geri çekilmesi, ancak ülkedeki siyasi durum istikrar kazandığı ve de bizzat Irak yönetimi tarafından uluslararası gücün geri adım atmasının istendiği zaman mümkün olabilecektir". 
     İtalya Başbakanı Silvio Berlusconi, Dışişleri Bakanı Gianfranco Fini, Meclis Başkanı Pier Ferdinando Casini ile bugün görüşecek olan Talabani, Perşembe günü Papa 16. Benediktus ile bir araya gelecek. 
     
</TEXT>
</DOC>
