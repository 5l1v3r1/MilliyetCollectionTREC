<DOC>
<DOCNO> 353450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sondun17.html </URL>
<DATE> 2005/06/19/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Koizumi Japonya bir daha savaşmayacak 
</HEADLINE>
<TEXT>

     Japonya Başbakanı Juniçiro Koizumi, Japonya'nın bir daha asla savaşa girmeyeceğini söyledi. 
     2. Dünya Savaşı'nın en şiddetli çatışmalarından birinin yaşandığı bölgelerden Pasifik'teki İwo-Jima adasında, çatışmaların 60. yıldönümü nedeniyle düzenlenen törene katılan Koizumi, ''Japonya, 2. Dünya Savaşı'nın ardından hiçbir savaşa girmemiş ve barışı muhafaza etmiştir'' dedi. 
     Koizumi, İwo-Jima'da ölen askerler için 1971'de dikilen anıtın önündeki konuşmasında, savaştan alınan derslerin unutulmaması gerektiğini ve Japonya'nın dünya barışı için uğraşacağını belirtti. 
     Juniçiro Koizumi, ''Olağanüstü bir cesaret göstererek savaşan askerleri düşündüğümde, bir daha asla savaşa girmeyeceğimizi hissediyorum'' dedi. 
     Tokyo'nun 1250 km güneyindeki İwo-Jima'daki şiddetli çatışmalar 26 Mart 1945'te bitmiş, çatışmalarda 21 bin 900 Japon, 6800 Amerikan askeri ölmüştü. İwo-Jima'daki çatışmalardan sonra Okinawa'daki muharebe 80 gün sürmüş, 200 bin kişinin öldüğü bu çatışma, Pasifik'teki savaşın en kanlı çatışması olmuştu. 
     Koizumi, İwo-Jima'da bir anma törenine katılan ilk Japon Başbakanı oldu. 
     
</TEXT>
</DOC>
