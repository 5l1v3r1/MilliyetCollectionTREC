<DOC>
<DOCNO> 389624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur34.html </URL>
<DATE> 2005/10/25/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Yargıtay, Çağlar'ın cezasını indiren kararı bozdu 
</HEADLINE>
<TEXT>

     Yargıtay 11. Ceza Dairesi, İnterbank Davası’nda Cavit Çağlar ve diğer 34 kişinin "dolandırıcılık" suçundan aldığı çeşitli hapis cezalarını, yeni Türk Ceza Kanunu’na TCK göre dosya üzerinden yaptığı inceleme sonucu indirerek yeniden belirleyen yerel mahkemenin kararını bozdu. 
     Edinilen bilgiye göre Yargıtay 11. Ceza Dairesi, Bursa 3. Ağır Ceza Mahkemesi’nin dosya üzerinden yaptığı incelemeyle Cavit Çağlar, Mustafa Çağlar, Şükrü Şankaya, Şenol Şankaya ve Erol Evcil’in 3 yıl 10 ay 20’şer günlük hapis cezalarını yeni TCK’daki lehe hükümler uyarınca 1 yıl 6 ay 22’şer güne, diğer 29 sanığın 2 yıl 7 ay 3’er günlük hapis 
     cezasını ise 1 yıl 15 gün hapis cezasına dönüştürmesine ilişkin kararının temyiz incelemesini tamamladı. Yüksek Mahkeme, iki yasa arasında lehe olan hükümlerin derhal uygulanması gereken hallerde ya da sadece ceza miktarının değiştirilmesi durumunda dosya üzerinden inceleme yapılabileceği, bu şartların dışında asıl olanın duruşma açmak olduğunu kaydetti. Evrak üzerinde yapılan incelemede suçun unsurlarının tartışılması, yeni yasanın verdiği takdir hakkı kullanılarak ceza tayini veya beraat kararıyla hükmün değiştirilmesinin ve Yargıtay’ın bu kararın yerinde olup olmadığına ilişkin itirazı değerlendirmesinin mümkün olmadığı vurgulandı. Yargıtay 11. Ceza Dairesi, yerel mahkemenin, Çağlar’ın da aralarında bulunduğu 35 kişi hakkında iki yasa arasında lehe olan hükümleri dosya üzerinden yaptığı değerlendirmeyle uygulamasını usul yönünden bozma gerekçesi saydı. Yüksek Mahkeme kararı, oybirliğiyle aldı. İnterbank Davası’nda Bursa 3. Ağır Ceza Mahkemesi, ilk yargılama sonucu 3 Aralık 2002 tarihinde tüm sanıkların beraatine karar vermişti. Yargıtay 11. Ceza Dairesi, suçun sabit olduğu gerekçesiyle kararı bozmuş, hükmün sanıkların kasıtlarının yoğunluğuna göre kurulması gerektiğine işaret etmişti. Bursa 3. Ağır Ceza Mahkemesi, bozma sonrası yargılamada, 20 Aralık 2004 tarihli kararıyla Cavit Çağlar, Mustafa Çağlar, Şükrü Şankaya, Şenol Şankaya ve Erol Evcil’i "dolandırıcılık" suçundan 3 yıl 10 ay 20’şer gün, diğer sanıkları 1 yıl 7 ay 3’er gün ağır hapse, tüm sanıkları ayrı ayrı 189 trilyon 69 milyar 962 milyon 757’şer bin lira ağır para cezasına mahkum etmişti. Karar, 14 Nisan 2005 tarihinde onanarak kesinleşmişti. Yerel mahkeme, yeni Türk Ceza Kanunu’nun yürürlüğe girmesiyle Cavit ve Mustafa Çağlar, Şenol ve Şükrü Şankaya ile Evcil’in cezalarını 1 yıl 6 ay 22’şer gün hapse, para cezalarını 208 bin 300 YTL adli para cezasına çevirmişti. Mahkeme, diğer 29 kişi hakkındaki hapis cezasını da 1 yıl 15 güne, para cezasını da 106 bin YTL’ye dönüştürmüş ve cezalarını ertelemişti. 
     
</TEXT>
</DOC>
