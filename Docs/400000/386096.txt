<DOC>
<DOCNO> 386096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonsiy17.html </URL>
<DATE> 2005/10/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TBMM mönüsünde bugün tavuk ve hindi yer aldı 
</HEADLINE>
<TEXT>

     TBMM Üyeler Lokantası’nın bugünkü mönüsünde tavuk ve hindiden oluşan 3 çeşit yemek yer aldı. 
     Meclis lokantasının klasikleri arasında sayılan tavuk söğüş her zamanki gibi sıcak yemekler bölümünde sunulurken, ızgaralar bölümünde de tavuk ve hindi şiş yer aldı. 
     Ramazan dolayısıyla müşteri yoğunluğu az olan lokantada genellikle sıcak yemekler ve zeytinyağlılar ilgi görüyor. Tavuk ve hindi ızgaraya geçmiş günlerdeki kadar talep olmamasına karşın, beyaz eti tercih edenlere de rastlanıyor. 
     TBMM Üyeler Lokantası’nın bugünkü mönüsünde sıcak yemekler bölümünde, doğrama, yoğurtlu saç kavurma, dalyan köfte ve tavuk söğüş, ızgaralar bölümünde de kuzu pirzola, kuzu şiş, hindi şiş, tavuk şiş, şiş köfte ve ızgara köfte yer aldı. 
     TBMM Basın Halkla İlişkiler Daire Başkanlığı dün yazılı bir açıklama yaparak, bazı yayın organlarında "kuş gribine karşı TBMM lokantalarında tavuk ve hindi etiyle yapılan yemeklerin kaldırıldığı" şeklindeki haberlerin gerçeği yansıtmadığını bildirmişti. 
     TBMM lokantalarında sunulan tüm yemek çeşitleri için HACCP uluslararası gıda güvenlik standardı uygulanıyor. Yapılan kontrollerde bugüne kadar herhangi bir tehlikeli duruma rastlanmadığı bildirildi. 
     
</TEXT>
</DOC>
