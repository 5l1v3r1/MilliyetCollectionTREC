<DOC>
<DOCNO> 370763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/guncel/gun01.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'u rahatlatacak 'kırık'tan sonuç yok 
</HEADLINE>
<TEXT>


1912 Mürefte Depremi'nde Batı Marmara Fayı'nın kırılıp kırılmadığını araştıran Fransız ekibi karara varamadı. Araştırma, beklenen depremin büyüklüğü açısından önemli... 

ÖNAY YILMAZ İstanbul 

Marmara Denizi'nde beklenen depremin büyüklüğünün ne olacağının belirlenmesi açısından önem taşıyan, 1912 Tekirdağ Mürefte Depremi'nde Batı Marmara Fayı'nın denizdeki uzantısının kırılıp kırılmadığının anlaşılması için Fransa'da yapılan laboratuvar çalışmalarından sonuç alınamıyor. 
İTÜ Maden Fakültesi Jeoloji Bölümü Öğretim Üyesi Prof. Dr. Naci Görür, "Sonuçlar farklı çıkıyor. Alınan numunelerden sonuç çıkmıyor. Bu nedenle kesin bir sonuca varılamıyor. Eğer kırılmışsa gerçekten hem İstanbul'u, hem de bölgeyi biraz da olsa rahatlatmış olacaktı. Çünkü o zaman beklenen olası depremin büyüklüğü azalırdı. Ama çalışmalar yine de sürüyor" dedi. 

3 yıldır netlik kazanmadı 
Fransızların TÜBİTAK'ı kabul edilen CNRS'in yaptığı çalışmada, denizden Batı Marmara Fayı üzerindeki kırık bölgelerinden robot "Victor" tarafından alınan karot numuneleri incelendi. Ancak bu kırık izlerinin taze olup olmadığı aradan 3 yıl geçmesine rağmen henüz netlik kazanmadı. 
Eğer izlerin 1912'deki Mürefte Depremi'ne ait olduğu belirlenseydi, 110 kilometrelik fayın 60 kilometrelik bölümünün kırıldığı kabul edilecek, olası depremin geri kalan 50 kilometrelik fayda olacağı görüşü ağırlık kazanacaktı. Böylece beklenen depremin büyüklüğü de bilim adamlarına göre 7.4 veya 7.2 değil, 7 dolayında gerçekleşecekti. 
CNRS Laboratuvar Müdürü Sabine Schmidt, "Bir sonuca varabilmek için, verilerin, paralel çalışmalar yürüten diğer ekiplerin verileriyle karşılaştırılmaları gerekecek" dedi. Fransız Prof. Rolando Armijo ise fayın 60 kilometresinin 1912 depreminde kırıldığını tahmin ettiklerini belirtti. 

18 milyon yapının yüzde 2'si dayanıklı 

TÜRKİYE Jeofizik Kurumu Onursal Başkanı Prof. Dr. Ahmet Ercan, "Türkiye'de yaklaşık 18 milyon yapı vardır. Bu 18 milyon yapının sadece yüzde 2'si depreme dayanıklı" dedi. Türkiye'nin ekonomisi düzelmedikçe, depremin de sorun olarak kalacağını vurgulayan Ercan, "Yapı güçlendirmeleri yalnızca varlıklı kesimlerin binalarında yapılmıştır. Türkiye'de insanların depreme dayanıklı konutlarda oturması için yapılması gereken toplam yatırım 25 milyar dolardır" diye konuştu. 

Işıkara depremde sıkıyönetim önerdi 

ZAFER TOKUŞ Sakarya DHA 
AFETE Hazırlık Derneği Genel Başkanı Prof. Dr. Ahmet Mete Işıkara, Adapazarı'nda düzenlenen "Afet Zararlarını Azaltma Eğitim ve Bilinçlendirme Organizasyonu" toplantısına katıldı. Işıkara, İstanbul'da deprem olması halinde sıkıyönetim ilan edilmesi gerektiğini belirterek, "Şehrin yönetimi bir süre olsa da askeri yönetime verilmelidir. İstanbul'un depremden sonra güvenlik sorunu ancak bu şekilde sağlanabilir" dedi. İstanbul'da mutlaka deprem olacağını da vurguladı. 

Japonlar, depremi 14 saniye önce bildi 

DIŞ HABERLER SERVİSİ 
JAPONYA'da önceki gün meydana gelen ve 60 kişinin yaralanmasına neden olan 7.2 büyüklüğündeki depremin gerçekleşeceğinin 14 saniye önce tespit edildiği, bölgedeki acil durum merkezinin uyarıldığı açıklandı. Deneme aşamasında olan bir deprem uyarı sistemi, ülkenin kuzeyinde en az 7.2 büyüklüğünde bir deprem olacağını tespit ederek acil durum merkezi olarak kullanılan Sendai kentindeki bir ilkokula iletti. Yetkililer, "Sistem hayat kurtarmaktan çok, enerji santrallarının kapatılması gibi durumlarda yararlı olabilir" dedi. 


</TEXT>
</DOC>
