<DOC>
<DOCNO> 350168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/guncel/axgun01.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nü' yerine boş tuval 
</HEADLINE>
<TEXT>


2 lise öğrencisi, açtıkları sergiden yağlıboya resimlerinin "nü" olduğu gerekçesiyle çıkarılıp yerlerine 2 boş beyaz tuval asıldığını savundu 

HAKAN KABAHASANOĞLU DHA 

Giresun Hurşit Bozbağ Anadolu Güzel Sanatlar Lisesi öğrencilerinin açtığı sergideki 2 yağlıboya çalışmanın, "nü" oldukları gerekçesiyle sergiden çıkarıldığı öne sürüldü. Öğrenciler resimleri yerine boş tuval asıldığını savunurken, Müdür Arif Çetinkaya, "Resim çıkarmadık. Boş tuval ziyaretçilerin dikkatini çekmek için" dedi. 

Dikkat çekmek için 
Öğrenciler, "Müdürümüze bir şey soramadık, arkadaşlarımız 'Bunlar çok açık, kaldırın' dediğini söyledi. Şoke olduk" dediler. Çetinkaya ise, "Serginin düzenini öğrencilerle öğretmenleri yaptı" diye konuştu. Çetinkaya boş tuvaller için "Öğretmenimiz, dikkat çekmek için değişikliklerin iyi olacağına inandığını söyledi. Bu farklılıktır" dedi. 
Sergiden sorumlu resim öğretmeni Yurdeşen Konanç, bu şekilde davranmasının 3 nedeni olduğunu vurgulayarak, "Bakış açısına göre değerlendirme ve farklılık yaratmak ilk 2 nedenim. Diğeri bende saklı" diye konuştu. 

'Komisyonca seçilir' 
İl Milli Eğitim Müdür Vekili Nazım Elmas, şunları kaydetti "Tablolar komisyonca seçilir. Sanat değeri taşıyanlar yer alır. Öğrenciler eserleri sergide yer almayınca, kendilerini bu düşünce içinde bulmuş olabilirler." 



</TEXT>
</DOC>
