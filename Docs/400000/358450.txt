<DOC>
<DOCNO> 358450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur35.html </URL>
<DATE> 2005/07/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Çukurca Köyü'nde ''şarbon karantinası''... 
</HEADLINE>
<TEXT>

     Bingöl’de, 8 kişiye şarbon teşhisi konulan Çukurca Köyü karantina altına alındı. 
     AA muhabirinin edindiği bilgiye göre, Bingöl Devlet Hastanesi Acil Servisine, Çukurca Köyü’nden bir şarbon vakası gelmesi üzerine, Bingöl Tarım Müdürlüğü ve Sağlık Müdürlüğü ekipleri köyde araştırma başlattı. 
     Yapılan araştırmada, aynı köyde 7 kişide daha şarbon olduğu anlaşıldı. Bingöl Yenişehir Devlet Hastanesi ile Bingöl Doğum ve Çocuk Hastanesi’nde tedavi altına alınan şarbon hastalarının 2’si Elazığ Fırat Üniversitesi Fırat Tıp Merkezi’ne sevk edildi. 
     Karantina altına alınan ve hayvan giriş-çıkışlarının yasaklandığı köyde, ekipler sağlık taraması başlattı. Tarama sonucu köyde başka şarbon vakası olmadığı tespit edildi. 
     Köyde, evlerde dolaplarda saklanılan etler de şarbon taşıyabileceği ihtimali göz önünde bulundurularak imha edildi. Çalışmalar tamamlanıncaya kadar karantinanın süreceği bildirildi. 
     
     2 ÇOCUĞUN HAYATI TEHLİKEDE 

     Bingöl’ün Çukurca Köyü’nde şarbon teşhisi konulan 2 çocuk Elazığ’a getirildi. 
     Fırat Üniversitesi FÜ Fırat Tıp Merkezi FTM Çocuk Sağlığı ve Hastalıkları Ana Bilim Dalı Çocuk Enfeksiyon Hastalıkları Uzmanı Yrd. 
     Doç. Mehmet Turgut, Bingöl’ün Çukurca Köyü’nde şarbon teşhisi konularak Elazığ’a getirilen 2 çocuğun hayati tehlikesi bulunduğunu söyledi. 
     Turgut, AA muhabirine yaptığı açıklamada, şarbonun evcil ve evcil olmayan hayvanların kıl, et ve yan ürünlerinden insanlara bulaştığını belirterek, hastalıklı hayvanların tüylerinin bulaştığı havanın teneffüs edilmesiyle de hastalığın insanlara bulaştığını ifade etti. 
     Bugün Bingöl’den hastaneye Birgül 9 ve Burhan Bayıltmış’ın 10 
     getirildiğini ifade eden Turgut, "Hastalara yapılan testler sonucunda klinik ve mikrobiyolojik olarak hastaların orofarengial şarbon hastalığı olduğu teşhisini koyduk. Tedaviye hemen başladık. Durumları çok kötü olmamakla birlikte hayati tehlikeleri var" dedi. 
     Baba Mehmet Bayıltmış ise son 1 haftada yaylada 80-85 küçükbaş hayvanın öldüğünü, bunun üzerine veteriner çağırdıklarını söyledi. 
     Veterinerin kendilerine "Bir sorun yok, etleri yiyebilirsiniz ama iç organlarını yemeyin" dediğini kaydeden Bayıltmış, "Bunun üzerine ölen hayvanların etlerini akrabalarına, hasta olan hayvanları da Bingöl’de kasaplara verenler oldu. Ölümler devam edince veterineri tekrar çağırdık. Bu sefer hastalığın şarbon olduğunu söyledi" diye konuştu. 
     Bingöl’ün Çukurca Köyü’nde bugün 8 kişide şarbon vakası görülmesi üzerine köy karantinaya alınmış, evlerde dolaplarda saklanan etler şarbon taşıyabileceği ihtimaline karşı imha edilmişti. 
     
</TEXT>
</DOC>
