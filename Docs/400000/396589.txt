<DOC>
<DOCNO> 396589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/guncel/axgun02.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayılarla bomba dehşeti 
</HEADLINE>
<TEXT>


Son 6.5 ayda 215 kilo plastik patlayıcı ele geçirildi. En çok patlayıcının yakalandığı il 44 kilo 450 gramla İstanbul oldu. 37 kilo ile Mardin ikinci, 31 kilo ile Şırnak üçüncü sırada yer aldı 

ŞAKİR AYDIN İstanbul 

Ülke genelindeki operasyonlarda ele geçirilen plastik patlayıcı miktarının fazlalığı, terörün oluşturduğu tehdidi ve acımasız yüzünü bir kez daha ortaya koydu. Türkiye'de son 6.5 ayda 215 kilo 400 gram plastik patlayıcı ele geçirildi. Operasyonlarda ele geçirilen patlayıcıların çoğunu, C-4 tipi oluşturuyor. Bu dönemde 44 kilo 450 gramla İstanbul, patlayıcı maddenin en fazla ele geçirildiği il oldu. 37 kilo patlayıcının ele geçirildiği Mardin ikinci, Şırnak 31 kiloyla üçüncü sırada yer aldı. 
Teröristler, hazırladıkları patlayıcıların etkisini artırmak istediklerinde bu bombaların içerisine, sadece askeri amaçlarla üretilip kullanılan C-4, A-4, C-3 veya TNT koyuyor. 
Plastik patlayıcılar daha çok terör örgütü PKK ve radikal İslami gruplar tarafından kullanılıyor. Radikal İslami örgütler plastik patlayıcılarla hazırladıkları bombaları daha çok şehir merkezlerinde, terör örgütü PKK da, güvenlik güçlerine yönelik saldırılarda ve yollara 
döşemek için kullanıyor. Ancak başta Maslak'taki benzin istasyonu saldırısı olmak üzere PKK'nın da son zamanlarda kalabalık merkezlere yönelik saldırılarda bu patlayıcı maddelerinden kullandığı gözleniyor. 

Rekor eylülde 
Bu yıl ele geçirilen patlayıcı maddelerin aylara göre dağılımı 
Mayıs 11.5 kilo, Haziran 7.9 kilo, Temmuz 62 kilo, Ağustos 17.8 kilo, Eylül 67.55 kilo, Ekim 16 kilo, Kasım 32.65 kilo 15 Kasım itibariyle 



</TEXT>
</DOC>
