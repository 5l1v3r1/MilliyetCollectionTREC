<DOC>
<DOCNO> 393001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun01.html </URL>
<DATE> 2005/11/08/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
İşte AB'nin en çok göç alan ülkeleri 
</HEADLINE>
<TEXT>

     Fransa’da 2 göçmenin ölümüyle patlak veren ve tüm ülkeye yayılan şiddet olayları, dikkatleri büyük göç alan AB ülkelerine çekti. 
     Avrupa istatistik bürosu Eurostat’ın 2002-2004 verilerine göre, AB içinde büyük göç alan ülkeler ve bu ülkelerdeki göçmen sayıları şöyle 
     İNGİLTERE Yaklaşık 58 milyon nüfuslu İngiltere’de, nüfusun yüzde 5’ine tekabül eden 2,7 milyon civarında göçmen bulunuyor. Bu göçmenlerin büyük kısmı eski İngiliz sömürgeleri Hindistan ve Pakistan’dan geliyor. 
     FRANSA Fransa nüfusunun yüzde 6’sını oluşturan göçmenler, 3,3 milyon civarında. Bu göçmenlerin üçte birinden fazlası eski Fransız sömürgeleri olan Cezayir, Fas ve Tunus’tan geliyor. 
     ALMANYA Avrupa’nın en büyük göçmen topluluğuna ev sahipliği yapan Almanya’da göçmenler, nüfusun yüzde 9’una tekabül ediyor. Almanya’da bulunan 7,3 milyon göçmenin 2 milyonunu Türkiye’den, 1 milyonunu dağılan Yugoslavya federasyonu bünyesindeki ülkelerden ve geri kalanı da doğu Avrupa’dan gelenler oluşturuyor. 
     İTALYA Yaklaşık 1,3 milyon göçmen, nüfusun yüzde 2’sine tekabül ediyor. Çoğunlukla Fas, Arnavutluk, Romanya ve diğer Avrupa ülkelerinden geliyorlar. İtalya’da ayrıca 70 bin nüfuslu güçlü bir Filipin topluluğu bulunuyor. 
     HOLLANDA Hollanda nüfusunun yüzde 4’üne tekabül eden göçmenlerin sayısı 700 bin civarında. Göçmenlerin büyük kısmını Türkler ve Faslılar oluşturuyor. 
     İSPANYA Nüfusun yüzde 7’sine tekabül eden 2,7 milyon göçmenin büyük kısmını Fas ve Güney Amerika ülkelerinden gelenler oluşturuyor. 
     
</TEXT>
</DOC>
