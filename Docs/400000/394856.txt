<DOC>
<DOCNO> 394856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo30.html </URL>
<DATE> 2005/11/14/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Diyarbakırspor'un kayıp futbolcusu Gtari, bulundu... 
</HEADLINE>
<TEXT>

     Diyarbakırspor'un yaklaşık 2 aydır kayıp olan futbolcusu Sami Gtari, Fransa'da bulundu. 
     Diyarbakırspor Futbol Şube Sorumlusu Felat Hevedanlı, AA muhabirine yaptığı açıklamada, yaklaşık 2 aydır kendisinden haber alınamayan Tunuslu oyuncu Gtari'yi arayışları sonucunda Paris'te bulduklarını belirterek, bu futbolcunun büyük olasılıkla perşembe günü Diyarbakır'a geleceğini söyledi. 
     Gtari'yle görüşüp sözleşmesini fes edeceklerini ifade eden Hevedanlı, şöyle konuştu 
     ''Çaykur Rizespor maçında geçirdiği sakatlık sonucu verilen 15 günlük istirahat iznini ailesinin yanında geçirmesi için izin vermiştik, ancak 2 aydır kendisine hiçbir şekilde ulaşamadık. Biz de kendisini FİFA'ya şikayet ettik. Dün kişisel ilişkilerimizle Gtari'yi Fransa'nın Paris kentinde bulduk. Diyarbakır'a gelecek. Bu futbolcunun sözleşmesini fes edeceğiz.'' 
     
     BAKAN AKSU'DAN DESTEK 
     Hevedanlı, önceki gün incelemelerde bulunmak üzere Diyarbakır'a gelen İçişleri Bakanı Abdülkadir Aksu ile görüştüklerini ve kendisinden destek istediklerini belirterek, ''Sayın Bakanımızdan Diyarbakırspor'a kalıcı gelirler konusunda destek istedik. Kendileri bu talebimizi çok iyi karşıladı. Bize destek olacağını söyledi. Sayın Valimiz Efkan Ala da bize destek olacağını söyledi. Valimiz bu hafta içinde futbolcularımıza bir moral yemeği verecek'' dedi. 
     Trabzonspor ile cumartesi günü sahalarında yapacakları maçın hazırlıklarını yoğun bir tempoyla sürdürdüklerini, maça günde çift idman yaparak hazırlandıklarını ifade eden Hevedanlı, şöyle devam etti 
     ''Teknik heyet ile futbolcularımızı motive etmeye çalışıyoruz. Trabzonspor maçını mutlaka kazanmak istiyoruz. Futbolcularımızın hepsi son derece istekli ve hırslı çalışıyor. Güçlü rakibimizi yenerek, moralimizi düzeltmek istiyoruz. Tek üzüntümüz aldığımız ceza nedeniyle maçı taraftarımızdan yoksun oynamamızdır. Biz de maçtan 3 puanla ayrılarak bizi izlemeye gelemeyen taraftarımıza armağan etmek istiyoruz.'' 
     
</TEXT>
</DOC>
