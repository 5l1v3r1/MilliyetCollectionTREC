<DOC>
<DOCNO> 394792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko48.html </URL>
<DATE> 2005/11/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Irak, ABD'den en çok tahıl ithal eden 2. ülke oldu 
</HEADLINE>
<TEXT>

     Saddam Hüseyin yönetiminin yaklaşık son 15 yılı boyunca tahıl ithalatını Avustralya'dan yapan Irak'ın, rejim değişikliğinden sonra ABD'den en fazla tahıl ithal eden 2. ülke haline geldiği bildirildi. 
     ABD Tarım Bakanlığı'nın verilerine göre, Irak 1 Haziran'da başlayan 2005-06 pazarlama yılı için şu ana kadar ABD'den toplam 1 milyon 875 bin ton tahıl ithal etti. Söz konusu miktarın Irak'ın 1963 yılından bu yana ABD'den yaptığı en yüksek tahıl ithalatı olduğuna dikkat çekildi. 
     Irak'ın ABD'den ağırlıklı olarak ekmek kullanımında kullanılan sert kırmızı kış buğdayı almayı tercih ettiği belirtilirken, bu cins buğday alım miktarının bu sezon 800 bin tona ulaştığı kaydedildi. 
     1970 ve 1980'lerde Irak'ın buğday ihtiyacının yaklaşık yarısını karşılayan ABD, 1990'larda ise bu pazarını Avustralya'ya kaptırmıştı. 
     Avustralya'nın Irak'a tahıl ihracatı BM tarafından yönetilen ''gıda karşılığı petrol'' programına dair yürütülen soruşturmaya da konu olmuştu. Saddam Hüseyin'in program bağlantılı olarak elde ettiği yasadışı kazancın yüzde 14'ünü tahıl ticareti sırasında Avustralya'dan aldığı ifade edilmişti. 
     Şu ana kadar yaptığı 2.2 milyon tonluk ithalat ile ABD'den en fazla tahıl alımı yapan ülkenin ise Nijerya olduğu belirtilirken, 1.83 milyon tonla Japonya'nın üçüncü, 1.5 milyon tonla Meksika'nın ise dördüncü sırada yer aldığı bildirildi. 
     
</TEXT>
</DOC>
