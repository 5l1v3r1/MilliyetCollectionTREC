<DOC>
<DOCNO> 374870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur49.html </URL>
<DATE> 2005/09/01/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Küçük Damla kaza kurşunu ile öldü... 
</HEADLINE>
<TEXT>

     İzmir’in Limontepe semtinde arsa anlaşmazlığı nedeniyle komşularıyla kavga eden kişi, karşı aileden bir kadını tabancayla öldürdü, 2 oğlunu da yaraladı. Olay yerinin 20 metre uzağında yürüyen Damla Bulut 9 , seken kurşunlardan birinin sırtına isabet etmesi sonucu öldü. 
     Alınan bilgiye göre, 9600 sokakta Ordu ve Gültepe aileleri arasında yıllardır süren arsa anlaşmazlığı nedeniyle kavga çıktı. 
     Gülizar Gültepe ile oğulları, karşı aileden Derya O’yu dövmeye başladı. 
     Oğlu Derya O’nun dövüldüğünü gören Tahir O. 63 , evdeki tabancayla sokağa çıkarak, karşı ailenin fertlerine ateş etti. Gülizar Gültepe ile oğulları Eray ve Ergin Gültepe yaralandı. 
     
     SIRTINA İSABET EDEN KURŞUNLA ÖLDÜ 
     Tahir O’nun tabancasından çıkan kurşunlardan biri de olay yerinin 20 metre uzağında yürüyen 9 yaşındaki Damla Bulut’un sırtına isabet 
     etti. 
     Atatürk Eğitim ve Araştırma Hastanesi’ne kaldırılan 4 yaralıdan Gülizar Gültepe ile Damla Bulut kurtarılamadı. Eray ve Ergin Gültepe ise ameliyata alındı. 
     Damla Bulut’un ölüm haberini alan ailesi ve yakınları sinir krizi geçirdi. Damla’nın babası Ali Bulut’un Kırıkkale’de inşaatta işçilik yaparken 1 ay önce binadan düştüğü ve belinden rahatsızlandığı, bu nedenle 1 hafta önce İzmir’in Limontepe semtinde oturan akrabalarının yanına taşındıkları öğrenildi. 
     Bu arada, anne ve 2 oğlunu vurduktan sonra Gültepe ailesinin diğer fertleri tarafından taş ve sopayla dövülen Tahir O, başından ve vücudunun çeşitli yerlerinde yaralandı. 
     Bozyaka Eğitim ve Araştırma Hastanesi’ne kaldırılan Tahir O’nun sağlık durumunun iyi olduğu bildirildi. 
     Olayla igili soruşturma sürdürülüyor. 
     
</TEXT>
</DOC>
