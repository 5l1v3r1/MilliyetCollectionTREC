<DOC>
<DOCNO> 394043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun39.html </URL>
<DATE> 2005/11/11/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Bush, halkın güvenini kazanmaya çalışıyor 
</HEADLINE>
<TEXT>

     ABD'de anketlerde büyük popülarite kaybına uğrayan Başkan George Bush, Amerikan halkının savaşa desteğini yeniden kazanma çabaları çerçevesinde yaptığı konuşmada, terör örgütü El Kaide'ye karşı zafer kazanana kadar durulmayacağını belirterek, Irak savaşı öncesindeki istihbaratın çarpıtıldığı iddialarını yalanladı ve Suriye'yi uyardı. 
     Bush, ''Gaziler Günü'' için Pennsylvania eyaletindeki Wilkes-Barre'de yaptığı konuşmada, El Kaide'yi, 20. yüzyılın büyük kötülüklerine imza atan Nazi lideri Adolf Hitler'e, Sovyet diktatörü Jozef Stalin'e ve Kamboçya'da milyonlarca kişinin ölümünden sorumlu olan Pol Pot'a benzetti. Başkan Bush, dini emellerine alet eden El Kaide'nin aslında İslam dininin en büyük düşmanı olduğunu söyledi. 
     El Kaide'nin Irak ve başka yerlerde üç aşamalı bir planı uygulamaya çalıştığını anlatan Bush, ilk safhanın, ABD'yi Irak'tan ve geniş Ortadoğu bölgesinden ayrılmaya zorlamayı amaçladığını kaydederek, ''El Kaide'nin iki numaralı adamı Eymen el Zevahiri, Vietnam savaşını örnek veriyor ve Amerika'nın bölgeden kaçmasını sağlamaya çalışıyor, ancak bu olmayacak'' dedi. 
     Bush, ikinci aşamada El Kaide'nin, Irak'ın kontrolünü ele geçirip burada dini bir devlet kurarak, laik ve radikal olmayan Müslüman komşu ülkelere saldırmayı amaçladığını söyledi. 
     ABD Başkanı, üçüncü aşamada da El Kaide'nin, birçok İslam ülkesinde kontrolü ele geçirerek totaliter bir imparatorluk kurmak, İsrail'i yok etmek, Avrupa'yı yıldırmak, ABD'yi de dünyadan soyutlamak amacını taşıdığını anlattı. 
     Arap medyasını terörü desteklemekle suçlayan ve hiçbir tavizin terörü durdurmaya yetmeyeceğini kaydeden Bush, ''El Kaide'nin planı başarıya ulaşmayacak. Düşmanı, cinayetleri çoğalmadan durdurmamız gerek. Teröre karşı savaşı tamamen kazanana kadar durmayacağız'' dedi. 
     Başkan Bush, savaş öncesinde Saddam Hüseyin rejiminin elinde bulunduğu sanılan kitle imha silahlarına ilişkin istihbarat raporlarının yönetimi tarafından çarpıtıldığı yönündeki suçlamaları da reddederek, bu iddiaları son haftalarda öne çıkaran muhalefetteki Demokrat Parti'ye çattı. 
     Bush, ''Teröre karşı küresel savaşta tehlike o kadar büyük ve ulusal çıkarlarımız o kadar önemli ki, politikacılar, ortaya yanlış iddialar atmamalı'' dedi. 
     ABD Başkanı, Kongre'de yer alan 100'den fazla Demokrat üyenin zamanında savaşı desteklediğini hatırlatarak, bu partinin liderlerini şimdi siyasi çıkar peşinde koşmakla suçladı. 
     Başkan Bush, konuşmasında terörü desteklemekle suçladığı Suriye ve İran'ı da uyararak, ''ABD, terörü bizzat uygulayanlarla teröristlere yataklık edenler arasında ayırım yapmayacak'' dedi. 
     Bush, Suriye'ye konuşmasında özellikle yer vererek, Şam yönetiminden, eski Lübnan Başbakanı Refik Hariri'nin öldürülmesini soruşturan BM ile işbirliği yapmasını istedi. ABD Başkanı, ''Suriye, şiddet ihraç etmeyi durdurmalı, demokrasi ithal etmeye başlamalı'' dedi. 
     
</TEXT>
</DOC>
