<DOC>
<DOCNO> 360604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/spor/aspo.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bana Ribery'yi geri getirin' 
</HEADLINE>
<TEXT>


Başkan Özhan Canaydın, Marsilya Kulübü ile masaya oturmak için Fransa'ya giden yönetici Adnan Öztürk ile Fatih Gökşen'e, "Ben para değil, oyuncumun dönmesini istiyorum. Pazarlığı ona göre yapın" dedi 

HALİL ÖZER 


Galatasaray'da, Ribery düğümü bugün netlik kazanacak. Sarı - Kırmızılı yöneticiler, Fransız yıldızın durumunu Marsilya Kulübü ile masaya yatıracaklar. 
Başkan Özhan Canaydın'ın görüşmeleri yapacak olan yönetici Adnan Öztürk ile Fatih Gökşen'e, "Ne yapıp edin Ribery'i geri getirin" talimatı verdiği öğrenildi. Öztürk ve Gökşen, Marsilyalı yöneticiler ile kıran kırana bir pazarlığa oturacaklar. Her iki tarafın avukatlarının da katılması beklenen bu görüşmede Galatasaray elindeki belgeleri tek tek masaya yatıracak ve Ribery konusundaki haklılığını anlatmaya çalışacak. Marsilya ise olayın FIFA'ya gitmeden kapanması için Galatasaray'a para teklif edecek. 

'Bu işi bitirin' 
Başkan Özhan Canaydın, Adnan Öztürk ile hareketinden önce yaptığı konuşmada "Ben para değil, Ribery'yi istiyorum. Ona göre görüşmelerinizi yapın. Bu işi bitirin, Ribery'yi Türkiye'ye geri getirin" dedi. Ancak Fransız yıldızın Türkiye'ye dönüşünün çok zor olduğu ve kesinlikle böyle bir durumu kabul etmeyeceği bildirildi. 
Marsilya formasıyla ilk hazırlık maçında harikalar yaratan Ribery'nin, yöneticilerle yaptığı görüşmede, "Artık bu işi çözün. Benim de kafam rahatlasın" dediği öğrenildi. 



</TEXT>
</DOC>
