<DOC>
<DOCNO> 384780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko15.html </URL>
<DATE> 2005/10/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ekmekler renkli poşetlerden çıkıyor... 
</HEADLINE>
<TEXT>

     Rifat Yerlikaya 

Konya'da Tarım İl Müdürlüğü ekipleri, 3 Ekim'de Türkiye'nin AB'ye üyelik sürecinde aldığı önemli mesafenin ardından, ekmeklerin kansorejen madde içeren renkli poşetlere konulmaması için denetimlerini sıklaştırdı. 
     Konya Tarım İl Müdürlüğü Kontrol Şube Müdürü Fahri Dönmez, AA muhabirine yaptığı açıklamada, Türkiye'deki birçok market, büfe ve bakkalda satılan ekmeklerin bugüne kadar müşterilerine renkli poşetlerlerle verildiğini belirtti. 
     Bunun 2004 yılında Resmi Gazete'de yayınlanan yürürlüğe giren 5179 sayılı kanuna aykırı olduğunu ifade eden Dönmez, ''Kanunda, ambalajsız gıda ürünlerinin, doğrudan poşetle temas edecek şekilde renkli poşetlere konulmasını yasaklıyor. Çünkü atık poşetlerin eritilerek geri dönüşümünden elde edilen başta siyah olmak üzere renkli poşetler, kanserojen madde içermesi nedeniyle sağlık açısından oldukça zararlı'' diye konuştu. 
     Dönmez, zararlı olmasına karşın ucuz olan bu poşetlerin birçok market, bakkal ve büfede özellikle ekmeklerin satışında kullanıldığını vurgulayarak, AB'ye tam üyelik konusunda önemli bir adım olan 3 Ekim'de müzakerelerin başlanması kararının ardından, Türkiye genelinde olduğu gibi kendilerinin de AB'ye uyum çerçevesinde sağlıksız poşetler konusunda denetimlerini artırdığını kaydetti. 
     Ramazan ayının da gelmesiyle birlikte ekmek satışları artan özellikle büfe ve bakkallarda renkli poşet kullanımında ısrar edilmesi halinde kanunun bazı yaptırımlarının uygulanacağını dile getiren Dönmez, şunları kaydetti 
     ''Kanunun, renkli poşetlerin, gıda ürünleriyle direk temasına neden olacak şekilde kullanılmasını kapsayan maddelerine uymayan market, büfe ve market sahiplerine 1217 YTL para cezası kesilecek. Bu kapsamda ekmekler ve açıktaki ambalajsız gıda ürünlerinin siyah başta olmak üzere renkli poşetlere konulması kesinlikle yasak. Ekiplerimiz hergün denetime çıkarak, bu yerlerde incelemelerini sürdürüyor. Satıcılardan isteğimiz, vatandaşın da sağlığını düşünerek, siyah yerine şeffaf poşet kullanmalarıdır.'' Dönmez, ayrıca, siyah poşetlerin sıkça kullanıldığı açık pazar yerlerinde de denetimlerinin sürdüğünü sözlerine ekledi. 
     
</TEXT>
</DOC>
