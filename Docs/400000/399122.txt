<DOC>
<DOCNO> 399122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/gun04.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın için 'beyaz' eylem 
</HEADLINE>
<TEXT>


Hacettepe Üniversitesi öğretim üyeleri, tutuklu rektör Yücel Aşkın'a destek için, yakalarında beyaz kurdelelerle basın açıklaması yaptılar 

ANKARA Milliyet 

Hacettepe Üniversitesi'nde görevli öğretim üyeleri, Van'da tutuklu bulunan Yüzüncü Yıl Üniversitesi Rektörü Prof. Dr. Yücel Aşkın'a destek amacıyla dün Ankara'da "Beyaz Kurdele" eylemi düzenledi. Merkez Kampus'taki eyleme katılan yaklaşık 500 kişi, basın açıklaması öncesinde Aşkın'a destek vermek ve laik üniversite kavramında birlikteliği sağlamak amacıyla yakalarına beyaz kurdele taktı. 
Hacettepe Üniversitesi Üroloji Anabilim Dalı Başkanı Prof. Dr. Haluk Özen, yaptığı açıklamada, kolluk ve savcılık işlemleri sırasında Aşkın'a yapılan muamelenin haksız, kişi vicdanını zedeler nitelikte ve insan haklarına aykırı olduğunu öne sürdü. Öğretim üyeleri olarak Aşkın'a, çalışma arkadaşlarına, onu ziyarete giden YÖK Başkanı ve rektörlere, onların şahsında üniversitelere yapılan davranışları "içlerine sindiremediklerini" kaydeden Özen, Aşkın'ın yargı sürecinin bir an önce sonuçlanmasını istedi. Açıklamanın ardından öğretim görevlileri sessizce dağıldı. 



</TEXT>
</DOC>
