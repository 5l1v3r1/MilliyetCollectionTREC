<DOC>
<DOCNO> 369292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo05.html </URL>
<DATE> 2005/08/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Şampiyonlar Ligi'nde ön elemelerinde en büyük süprizi Udinese yaptı 
</HEADLINE>
<TEXT>

     Şampiyonlar Ligi üçüncü ön eleme turunda ilk maçlar tamamlandı. Elemelerde ilk kez boy gösteren beş takım, lige katılma yolunda avantaj yakaladı. En büyük sürprizi Udinese yaptı. 
     1992-1993 sezonunda Şampiyonlar Ligi'ne dönüştürülen Avrupa'nın kulüple düzeyindeki en önemli turnuvası 'Kupa 1'de, üçüncü ön eleme turunda mücadele eden yedi takım, ilk kez Şampiyonlar Ligi'nde yarışma hakkı elde etmek için önemli adımlar attı. Slovak şampiyonu Artmedia, İsviçre ikincisi Thun, İspanyol temsilcileri Villarreal ile Real Betis ve Serie A'nın dördüncüsü Udinese ilk kez Kupa 1'e katılıyor. 
     Bu beş takımdan üçü deplasmandan önemli skor avantajıyla döndü. Thun, Malmö'yü deplasmanda 1-0 yendi. Udinese de, deplasmanda geçen yılın UEFA Kupası finalisti Sporting Lizbon'u 1-0 mağlup etti. Villarreal, Everton'u deplasmanda 2-1'lik skorla geçti. Kupa 1'de ilk kez sahne alan diğer iki takımdan Real Betis, sahasında Monaco'yu 1-0 yendi. İkinci ön elemede Celtic'i eleyen Slovak şampiyonu Artmedia ise evinde Partizan'la golsüz berabere kalmasına rağmen gol yemeyerek Şampiyonlar Ligi umudunu rövanş maçına taşıdı. 
     Polonya şampiyonu Wisla Krakow ve Norveç temsilcisi Valerenga da Şampiyonlar Ligi'nde ilk kez yer edinmek için olumlu skorlar yakaladı. Bu iki takımı diğerlerinden ayıran nitelikleri ise daha önce Şampiyonlar Ligi'nde olmasa da Avrupa Şampiyon Kulüpler Kupası'nda mücadele etmiş olmaları. Valerenga bu kupada 1982-1983, 1984-1985 ve 1985-1986 yıllarında yer aldı. Krakow ise Şampiyon Kulüpler Kupası'nda sadece 1978-1979'da yer aldı. Polonya ekibi Şampiyonlar Ligi'nde yarışma şansını üç kez üçüncü ön elemede kaybetti. Wisla Krakow, salı gecesi sahasında 1-0 geriye düştüğü maçta Panathinaikos'u 3-1 mağlup ederek Şampiyonlar Ligi'ne ilk kez bu kadar yaklaştı. Valerenga da kendi evinde Brugge'u 1-0'lık skorla yendi. Rövanşlar 23-24 Ağustos'ta oynanacak. 
     
     Sofya'da ırkçılık gösterisi 
     Son şampiyon Liverpool'un CSKA Sofya'yı deplasmanda 3-1 yendiği karşılaşmada ev sahibi takımın taraftarları, Liverpool'un Fransız oyuncusu Cisse topu her aldığında maymun sesi çıkararak ırkçı sloganlar attı. CSKA taraftarları, Liverpool'un ilk golünü atan Cisse'nin yaptığı hareketlerle kendilerini tahrik ettiğini öne sürdü. UEFA Disiplin Komitesi, olaylar hakkındaki kararını 18 Ağustos'ta verecek. 
     
</TEXT>
</DOC>
