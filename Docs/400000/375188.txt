<DOC>
<DOCNO> 375188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur43.html </URL>
<DATE> 2005/09/02/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İsrail gemileri Alanya'ya gelmeye başladı 
</HEADLINE>
<TEXT>

     İsrail gemileri Alanya'ya gelmeye başladı. İsrail yolcu gemilerinden ''Mirage 1'', 700 yolcu ve mürettebatıyla Alanya Limanı'na demirledi. 
     Güvenlik endişesiyle bir süre önce Alanya ve Antalya bölgesindeki limanlara hareket izni verilmeyen İsrail yolcu gemileri, bugünden itibaren Alanya seferlerine başladı. 
     İsrail yolcu gemilerinden ''Mirage 1'', 700 yolcu ve mürettebatıyla Alanya Limanı'na geldi. 
     Yoğun güvenlik önlemlerinin alındığı Alanya Limanı'na gemiyle gelen turistler, Alanya'ya gelmekten mutlu olduklarını ve herhangi bir endişe taşımadıklarını söylediler. 
     Alanya Liman İşletmeleri ve Denizcilik A.Ş ALİDAŞ Yönetim Kurulu Başkan Yardımcısı Müfit Kaptanoğlu, gazetecilere yaptığı açıklamada, İsrail yolcu gemilerinin yeniden ilçeye gelmesinin sevindirici olduğunu belirtti. 
     Gemilerin gelmesinin, Türkiye limanları ve Alanya Limanı'nın güvenli olduğunu açıkça ortaya koyduğunu ifade eden Kaptanoğlu, şöyle konuştu 
     ''Yaptığımız çalışmalar sonucunda, İsrailli turistlerin Alanya'ya ilgisinin arttığını gözledik. Limandan şehre çok rahat ulaşılabilir olması, alışveriş yapılacak yerlerin limana yakınlığı ve çokluğu, Alanya Limanı'nın en büyük avantajıdır.'' Avrupa'da yapılan bir araştırmada, Türkiye'nin Avrupa'nın en güvenli turizm ülkesi olduğunun anlaşıldığını bildiren Kaptanoğlu, geçici uyarının ortadan kalktığını, bundan sonra gemilerin aynı yoğunlukta gelmeye devam edeceğine inandıklarını kaydetti. 
     Üç haftada gelmesi gereken 20'den fazla geminin gelmediğini ve 20 binden fazla yolcu kaybı yaşandığını ifade eden Kaptanoğlu, 5 Eylül Pazartesi günü de bir veya iki geminin Alanya'ya gelmesini beklediklerini sözlerine ekledi. 
     Alanya Limanı'na 700 yolcu ve mürettebatıyla demirleyen ''Mirage 1'' yolcu gemisi, bu akşam Alanya'dan ayrılacak. 
     
</TEXT>
</DOC>
