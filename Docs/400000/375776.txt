<DOC>
<DOCNO> 375776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy10.html </URL>
<DATE> 2005/09/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ağar Milletimize sağduyu, soğukkanlılık ve sükunet tavsiye ediyoruz 
</HEADLINE>
<TEXT>

     Doğru Yol Partisi DYP Genel Başkanı Mehmet Ağar, terörle mücadelenin adresinin devletin meşru güvenlik güçleri olduğunu söyledi. 
     Ağar, partisinin il binasında düzenlediği basın toplantısında, dün İstanbul, Bursa ve Bozöyük’te meydana gelen olayları değerlendirerek, "Hükümet terörle mücadeleyi vatandaşa ihale edemez. Terörle mücadelenin adresi, devletin meşru güvenlik güçleridir" dedi. 
     Dün, İstanbul, Bursa ve ağırlıklı olarak Bozöyük’te gelişen olayların endişelerini haklı çıkarmaya başladığını, bundan da rahatsızlık duyduklarını ifade eden Ağar, doğru öngörüde bulunmanın kendilerine memnuniyet veren bir tarafı bulunmadığını kaydetti. 
     Ağar, şöyle konuştu 
     "Türkiye kritik eşik içindedir. Bunu görmek lazım. Hükümet terörle mücadeleyi vatandaşa ihale edemez. Terörle mücadelenin adresi devletin meşru güvenlik güçleridir. Bugün çeşitli illerde olan bu tür olayların yarın Türkiye çapına sıçraması ihtimalinden büyük rahatsızlığımız var. Bütün milletimize engin bir sağduyu, soğukkanlılık, olaylar karşısında sükunet tavsiye ediyoruz. Ancak işin temeline bakıldığında hükümetin vurdum duymazlığı ve aymazlığının hala devam ettiği ortadadır. Biz bu meseleyi hep siyaset üstü gördük ve görmek arzusundayız. Sonuç olarak da bugün bütün bu meselelerin sorumluluğu hükümetin sırtındadır. Tedbir almak durumunda olan hükümettir Hükümet ortada yoktur. Hükümet ne yaptığını bilememektedir." Ağar, millette bir büyük şuur olduğunu, insanların bölünme, kavga istemediğini, teröre karşı karşı tavırlı olduklarını kaydederek, "Benim endişem olayların artarak büyüyeceğidir. Bunun önüne geçilmesi lazımdır. Bu endişeyi milletle paylaşıyorum, hükümeti ikaz ediyorum. 
     Türkiye’de ne olup bittiğinden haberdar değiller" dedi. 
     Olaylardaki ortaya çıkan büyük sıçramanın, Başbakanın konuşmalarından sonra olduğunu ileri süren Ağar, konuşmasını şöyle sürdürdü 
     "Akıl, tecrübe hepsinin bir arada mutlak şekilde var olması lazımdır. Dünkü olayların inşallah ölüm olmadan atlatıldığını düşünmek istiyoruz. Ama çok ciddi bir ikazdır. Giderek olayların büyüyeceğinin işaretidir. Bugünlerde hükümet yoksa, ne gün olacaktır. Buralarda bu meseleleri kavramaksızın, bu meseleleri görmeksizin, hükümet filan olamaz. Türkiye özellikleri olan ve önemi olan ülkedir. Bu ülke meseleleri kavramaktan uzak, stajyer gözüyle meseleye bakan kafaların yöneteceği bir ülke de değildir. Büyük bir ülkedir. 70 milyonluk bir dev Türkiye’dir. Kardeşçe huzur içerinde yaşayan bir Türkiye’dir. Bunu bozmaya kalkan herkesin karşısında ben varım. Türkiye bu sıkıntılara layık olan bir ülke değildir. Sıfır terörle aldıkları Türkiye’yi getirdikleri nokta, bu hükümetin getirdiği nokta burasıdır. Bundan da daha zora ve kötüye gideceği endişemiz vardır. Onun için Malatya gibi önemli bir ilimizden bu ikazı yapıyorum. Hükümet, hükümet gibi davranmalıdır. Mesele geçişmez, sonrasında sıkıntı doğuracak acıları yaşamak istemiyoruz. Çok acı tecrübeler yaşadık. Herkesin bundan ders çıkarması lazımdır. Türkiye bir daha bu acıları yaşayamaz, bunlara tahammül edemez, bunların sona ermezi lazımdır. Vakit varken tedbirinizi alın." 
     
</TEXT>
</DOC>
