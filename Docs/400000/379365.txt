<DOC>
<DOCNO> 379365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/spor/spo30.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Almanya'da milli randevu 

ALMAN Ligi'nde top koşturan iki milli futbolcumuz bugünkü Schalke - Hertha Berlin maçında karşı karşıya gelecek. Ev sahibinde Hamit Altıntop'un, konuk ekipte ise Yıldıray Baştürk'ün ilk 11'de görev alacağı bildirildi. Schalke Teknik Direktörü Rangnick'in Hamit'in görev bölgesini değiştirip, savunmanın sağı yerine orta alanda oynatacağı öğrenildi. Sakatlığını tamamen atlatan Yıldıray ise Falco Götz'ün Marcelinho ile birlikte hücumdaki en büyük kozu olacak. 

Souness'ın kritik virajı 

NEWCASTLE'IN Premier Lig'de üst üste aldığı kötü sonuçlar üzerine sıkıntılı günler geçiren Teknik Direktör Greame Souness açısından bugünkü Blackburn Rovers maçı büyük önem taşıyor. İngiliz basını, İskoç çalıştırıcının 2 maçlık kredisi kaldığını bu karşılaşmaların kaybedilmesi durumunda görevine son verileceğini iddia etti. İlk 5 hafta sonunda sadece tek gol atabilen Siyah - Beyazlılar 2 puanla 19. sırada yer alıyor. Bugünkü maçta Newcastle'da Emre'nin yanısıra Dyer, Luque, Solano sakatlıkları ve Parker da cezası nedeniyle forma giyemeyecek. Blackburn'da ise Tugay'ın yedek başlayacağı belirtildi. 

Messi 150 milyon Euro 

BARCELONA, 'Yeni Maradona' olarak lanse edilen genç yıldız Lionel Messi'nin sözleşmesini 3 ay içinde ikinci kez uzattı. Özellikle 19 Yaşaltı Dünya Şampiyonası'nda Arjantin'e kupayı getiren isim olan 18 yaşındaki müthiş yetenek 3 ay önce 2010'a kadar kendini Barça'da tutacak imzayı atmıştı. Bunu yeterli bulmayan Katalan ekibinin yönetimi, Messi'yi kimseye kaptırmamak için sözleşmeyi 2014'e kadar uzattı. Messi'nin bonservis bedeli ise 150 milyon Euro olarak belirlendi. 

Heybeliada tam yol 

SUTOPUNDA Avrupa Ligi A Grubu'nda Heybeliada, Fransa'nın Montpellier takımını 11-10 yenerek üçüncü maçından da galibiyetle ayrıldı. Grubun diğer mücadelesinde ise Hollanda'nın H.Z.Zien Hague ekibi, Çek Cumhuriyeti temsilcisi Fezko Strakonice'yi 9-7 mağlup etti. Heybeliada bugün Macaristan'ın Szegedi takımı ile karşılaşacak. 





</TEXT>
</DOC>
