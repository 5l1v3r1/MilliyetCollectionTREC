<DOC>
<DOCNO> 355517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/ekonomi/aeko.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da iz sürülüyor 
</HEADLINE>
<TEXT>


Adalet Bakanlığı'nın, Gökkafes'in Hollandalı bir şirkete satışını araştırmak üzere Hollanda Adalet Bakanlığı'na başvurduğu ortaya çıktı. Başvuru 11 Mayıs 2005 tarihinde yapıldı 

Nedim Şener - Fotoğraf ERCAN ARSLAN 

Adalet Bakanlığı, Şişli Cumhuriyet Savcılığı'nın başvurusu üzerine Gökkafes'in ait olduğu Dolmabahçe A.Ş. hisselerinin Hollandalı bir şirkete satışının araştırılması amacıyla Hollanda Adalet Bakanlığı'na başvurarak adli yardım talebinde bulundu. Hollanda'ya resmi kanallardan iletilen başvuruda, Gökkafes'in çoğunluk hisselerini alan Hollanda şirketinin, binanın eski sahibi Süzer Grubu şirketleriyle ilişkisinin bulunup bulunmadığının araştırılması talebi iletildi. 
Bu konudaki sürecin Şişli Cumhuriyet Savcısı Mecit Ceylan'ın yazdığı resmi bir yazı ile başladığı öğrenildi. Savcılığın bu yazısı, Adalet Bakanlığı Uluslararası Hukuk ve Dış İlişkiler Genel Müdürlüğü tarafından Hollanda Adalet Bakanlığı'na iletildi. 11 Mayıs 2005 tarihinde yapılan bu başvuru Hollanda'ya "acil" kaydıyla gönderildi. 

BDDK murakıplarının şüphesi 
Söz konusu başvuru, 1959 tarihli "Ceza İşlerinde Karşılıklı Adli Yardım Avrupa Sözleşmesi" ile 1990 tarihli "Suçtan Kaynaklanan Gelirlerin Aklanması., Araştırılması, Ele Geçirilmesi ve El Konulmasına İlişkin Sözleşme" hükümlerine dayandırıldı. 
Başvurunun gerisinde, Gökkafes'in satışı konusunda BDDK'ya bağlı bankalar yeminli murakıpları tarafından soru işaretlerinin ifade edildiği resmi bir raporunun yattığı anlaşılıyor. Savcılığa gelen BDDK raporunda, değeri 380 milyon dolar düzeyinde hesaplanan Gökkafes'in hisselerinin yüzde 24'ünün Hollandalı bir şirkete gerçek değerinin altında satıldığı iddiası yer alıyor. Murakıplar, yüzde 24 hissenin 2.3 milyon dolara gerçek değerinin bir hayli altında satıldığını ileri sürüyorlar. 
Yüzde 24 hisseyi satın alan İnterproperty Holding B.V adlı Hollanda şirketi, daha sonra sermaye artırımına gitmiş, Süzer Grubu sermaye artırımına katılmayınca, Gökkafes'in ait olduğu Dolmabahçe A.Ş. adlı şirketin hisselerinin yüzde 62'si Hollanda firmasına geçmişti. Hollanda firması, hisse kontrolünü yüzde 62'ye çıkartırken 2.7 trilyonluk sermaye payını 13 trilyon 951 milyar liraya çıkartmıştı. Sermaye artırımına katılmadığı için Süzer Holding'in şirketteki payı yüzde 32'ye gerilemişti. 
Şişli Cumhuriyet Savcılığı, BDDK murakıplarının Süzer Grubu'na ait Kentbank'a BDDK tarafından 9 Temmuz 2001 tarihinde el konulmasından yaklaşık bir ay önce gerçekleşen bu hisse devrinin gerisinde mal kaçırma fiilinin bulunduğu yolundaki şüphelerinden yola çıkarak, çoğunluk hisselerini elde eden Hollanda şirketinin Süzer Grubu ile ilişkili olup olmadığını ortaya çıkartmaya çalışıyor. 

Süzer 33 milyon dolara sattık 
Buna karşılık, Süzer Grubu, murakıp raporunda ifade edilen bu iddiaları kategorik bir dille reddediyor. Süzer Grubu yöneticilerinden Nejat Doğan, önceki gün bu konuda Milliyet'e yaptığı açıklamada, yüzde 24'lük hisse satışının Hazine'ye nominal değerler üzerinden bildirilmesi nedeniyle rakamın küçük gözükebileceğini, ama gerçekte satışın 33 milyon dolara yapıldığını söylemişti. 
Doğan, aynı zamanda bu satışı ekonomik kriz döneminde Türkiye'ye yabancı sermaye getirme çabası olarak nitelendirmişti. Doğan, Süzer Grubu'nun sermaye artırımına neden katılmadığı yolundaki soruya daha sonra yanıt verebileceğini söylemişti. 
Hollanda makamlarına iletilen başvuruda, başta Mustafa Süzer olmak üzere Süzer Grubu şirketlerinin yöneticileri ile Kentbank'ın 2001 yılındaki yönetim kurulu üyeleri, bankanın genel müdürü ve genel müdür yardımcılığını yapmış toplam 36 kişi hakkında bilgi istendi. Bu yazıda, toplam 36 kişi hakkında Hollanda'da üzerlerine kayıtlı mal varlığı olup olmadığı, bankalarda hesapları bulunup bulunmadığı, varsa detayları hakkında bilgi talep edildi. 
Bu 36 kişi arasında bankanın 2001 yılındaki Yönetim Kurulu Başkanı Mustafa Süzer, Genel Müdür Veysel Bilen, Yönetim Kurulu üyeleri Taner Berksoy, Sami Çakır, Hasan Kılavuz, Cevdet Erkanlı'nın da adları geçiyor. 
Aynı yazıda, Hollanda'da faaliyet gösteren ve Haziran 2001'de Gökkafes'in sahibi olan Dolmabahçe A.Ş. ve Ritz Carlton otelinin işletme hakkını elinde bulunduran Som Otelcilik A.Ş'yi satın alan Interproperty Holding B.V ve Filson Investment N.V isimli şirketler ile bunların sahibi Simoleon Investment N.V ile bu şirketlerin ilişkili olduğu diğer 10 şirketin Süzer Grubu sahipleri ve yöneticileri ile ilişkileri olup olmadığı sorusu da yöneltildi. 


</TEXT>
</DOC>
