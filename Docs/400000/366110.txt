<DOC>
<DOCNO> 366110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonsiy10.html </URL>
<DATE> 2005/08/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Çelik Eğitim reformu kaos değil 
</HEADLINE>
<TEXT>

     Milli Eğitim Bakanı Hüseyin Çelik eğitim alanında yapılan reformlarla ilgili olarak gazetelerde yeni sistemin kamuoyu tarafından anlaşılmadığı konusunda çıkan yorumlara yanıt vererek, "Reformda kaos yok" dedi. 
     Çelik, 2005-2006 eğitim-öğretim yılı çalışmaları nedeniyle düzenlediği basın toplantısında, gazetelerde, yeni ortaöğretim müfredatının ve yeni sistemin anlaşılamadığı ve kamuoyunda kaos ortaya çıktığı yorumları hakkında "Kimse toplumun kafasını bulandırmasın. Bazılarının meseleyi anlamaması kaos olduğu anlamına gelmez" şeklinde konuştu. 
     Liselerin 4 yıla çıkarılması uygulamasının 52 yıl önce getirildiğini ve devam ettirilemediğini söyleyen Çelik, "Bu karardan geri dönüş söz konusu değildir" dedi. 
     Liselerin 4 yıla çıkarılmasıyla isteyen okulların hazırlık sınıfı uygulamasına devam edebileceği konusunda da açıklama yapan Çelik, "İsteyen okul hazırlık sınıfı uygulaması yapabilir diye bir şey yok. Galatasaray Lisesi, İstanbul Lisesi ve Kadıköy Anadolu Lisesi istisnadır. 1 4 yıl uygulaması liseler 4 yıla çıkmadan önce de bu okullarımızda aynı şekilde uygulanıyordu. Şartlarını uygun olan devlet okulları ve özel okullar bize müracaat ederlerse 1 4 yıl uygulaması için incelemeye alınacaktır" dedi. 
     
     "AF DEĞİL, GEREKLİLİK" 

     Sınıf Geçme ve Sınav Yönetmeliği’nde yapılan değişiklikle, 450 bin öğrenciyi kapsayan sorumlu ders geçme sınırsız hale getirilmesinin af niteliği taşımadığı belirten Çelik, "Bu karar popülist amaçlarla alınmamıştır. Ufukta bir seçim de yok. 9’uncu sınıfa bu sene başlayacak olan öğrenciler yeni müfredatla ders işleyecekler. Bu durum geçen yıl eski müfredattan gelen öğrenciler açısından problemlere yol açabilir. Sorumlu geçme af değildir, bu bir gereklilik" dedi. 
     Çelik, süper liselerin, anadolu liselerine dönüştürülmesi konusunda "Bu okulların programlarında, derslerinde bir farklılık yoktu, o nedenle kargaşa yaratan bir durum ortadan kaldırıldı. Anadolu liseleri sıradan liseler haline gelmemiştir. Daha önce kaç saat yabancı dil okutuluyorsa şimdi de 4 yıla yayarak aynı miktarda okutulacak" dedi. 
     
     "EŞİT İŞE, EŞİT ÜCRET" 

     Çelik, eğitim ödeneği konusunda geçen yıl öğretmenlere beklenenin üzerinde ödeme yaptıklarını belirterek, bu yıl da enflasyon oranına göre öğretmenleri tatmin edecek bir miktarın belirleneceğini söyledi. Çelik ek ders ücretleri konusunda ise, "Ders ücretleriyle ilgili artış konusunda Başbakan Erdoğan’ın talimatıyla, Başbakan Yardımcısı Mehmet Ali Şahin başkanlığında eşit işe eşit ücret konusunda çok önemli bir çalışma yapılıyor" dedi. 
     
     İLKÖĞRETİM KİTAPLARINI DEVLET BASACAK 

     Yeni müfredata göre hazırlanacak olan ilköğretim ve lise 1’inci sınıf kitaplar ihalelerinin bazılarını yayıncıların fahiş fiyat vermesi nedeniyle iptal ettiğini söyleyen Çelik, "Onların kitaplarını almıyoruz. Devletin basacağı 105 milyon kitap dağıtacağız" dedi. 
     OKS Ortaöğretim Kurumları Seçme ve Yerleştirme Sınavı 
     tercih kılavuzlarında hata olmadığını ve tercih ve yerleştirme sürecinin ilan edilen şekilde ilerleyeceğini söyleyen Çelik, "Tercih yapılması esnasında aşırı yüklenmeden dolayı zaman zaman kilitlenmeler oluyor. Şu ana kadar 240 bin öğrenci tercih yapmıştır. Günde 5-6 bin civarında da tercih yapılıyor" şeklinde konuştu. 
     Rusça, Japonca ve Çince’nin seçmeli ders olması ile ilgili olarak da açıklama yapan Çelik, bunun ticari ve turizme dayalı olarak gerekli ve rasyonel bir uygulama olduğunu belirtti. Çelik, Rusça seçmeli ders hazırlığının devam ettiğini ve altı Anadolu Turizm ve Otelcilik okulunda uygulamaya sokulacağını söyledi. 
     Çelik gazetecilerin sorularını yanıtlarken öğretmenlerin kariyer sınavının Temmuzda yapılacağı söylendiği halde yapılmadığı yönündeki bir soruya, "ÖSYM’nin sınav sıkışıklığı var. Süreç başladı, devam edecek" dedi. 
     
</TEXT>
</DOC>
