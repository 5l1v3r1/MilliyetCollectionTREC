<DOC>
<DOCNO> 378543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/spor/spo07.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef Amazonlar 
</HEADLINE>
<TEXT>


Dünya Şampiyonluğu parolasıyla Peru'ya giden 17 Yaşaltı Milli Takımımız'da tüm hesaplar grup birinciliği için yapılıyor. Ay-Yıldızlılar bu amaca ulaşırsa çeyrek final maçını Amazonlar'daki Iquitos kentinde oynayacak 

MEHMET ÇİFTÇİ PERU 


Kuşadası kampını tamamlayarak geçtiğimiz hafta 17 Yaşaltı Dünya Futbol Şampiyonası için Peru'ya giden Milli Takımımız, başkent Lima'daki antrenmanlarını aralıksız sürdürüyor. FIFA tarafından Brezilya ve Hollanda ile birlikte kupaya en yakın üç ülkeden biri olarak gösterilen Ay - Yıldızlı ekibimiz ilk hedefini grup liderliği olarak belirledi. UEFA'nın İtalya'da nisan ayında düzenlediği turnuvanın final maçında Hollanda'yı devirerek Avrupa Şampiyonu olan 17 Yaşaltı Milli Takımımız'da Teknik Direktör Abdullah Avcı, kamp yaptıkları Melia Otel'de Milliyet'in sorularını yanıtladı. 

Abdullah Avcı umut dolu 
Peru'ya Avrupa Şampiyonu unvanıyla geldiklerini vurgulayan başarılı hoca Avustralya, Uruguay ve Meksika ile mücadele edecekleri B Grubu'ndan lider çıkmak istediklerini söyledi. Bunu başarmaları halinde A Grubu'nun ikincisi ile Peru'nun Amazonlar'daki kenti Iquitos'da çeyrek final sınavına çıkacaklarını belirten Abdullah Avcı, "Omuzlarımızda Avrupa Şampiyonluğu apoleti var. Dünya Şampiyonu da olarak tarihe geçmek istiyoruz" dedi. Tecrübeli teknik direktör, bu hedefe ulaşmak için güçlü rakiplerle mücadele edeceklerine dikkat çekerek, "İtalya'da Avrupa Şampiyonu olurken Fair - Play ödülünü de almıştık. Şimdi ise hem iyi futbol oynamak hem kupayı kazanmak hem de Fair - Play'de önde olmak istiyoruz. Bunu başarırsak dünyanın en mutlu teknik direktörü olacağım" ifadesini kullandı. 

'Kozumuz Nuri Şahin' 
Abdullah Avcı, şampiyonanın en zorlu grubunda yer aldıklarını da dile getirdi. Güney Amerika'nın iki temsilcisi Uruguay ve Meksika ile zorlu maçlar oynayacaklarını belirten millilerin hocası, "Buradaki iklim şartlarına alışık olmaları onların için büyük avantaj. Ancak takımıma çok güveniyorum. Büyük bir sürpriz yaşanmazsa gruptan çıkan iki ekipten biri biz oluruz. Tüm imkanları bizim için seferber eden Futbol Federasyonu ve Fatih Terim hocamıza da teşekkür ediyoruz" dedi. Avcı, Borussia Dortmund forması giyen Nuri Şahin için ise özel bir parantez açtı. Solak yıldızın müthiş yeteneklere sahip olduğunu ifade eden tecrübeli teknik adam, "En büyük kozumuz yine Nuri olacak. Kendisine gösterilen ilgiden rahatsız değilim. Çünkü o iyi bir profesyonel ve şımaracak futbolcu değil. Herkese Nuri'yi izlemelerini tavsiye ediyorum" diye konuştu. 

Şubat donduruyor 

Peru ile Türkiye arasındaki 8 saatlik fark nedeniyle Lima'ya 8 gün önceden giden Milli Takımımız, güney yarım kürede kış mevsiminin sürmesi yüzünden soğuk hava şartlarıyla da mücadele ediyor. Her gün taktik ağırlıklı geçen çift antrenman yapan Ay - Yıldızlılar, Şubat ayı nedeniyle sıcaklığın 10 derecenin altında seyretmesine rağmen çalışmalarına ara vermiyor. Sıcaklık geceleri ise sıfırın altına düşüyor. Soğuk yüzünden gribe yakalanan Tevfik ve Ferhat ise doktorların yoğun tedavileri sonunda ayağa kalktı. 

Rakipler takipte 

17 Yaşaltı Milli Takımımız, Dünya Şampiyonası için Peru'ya gelen yabancı medyadan çok büyük ilgi görüyor. Gazeteciler özellikle turnuvanın yıldızı olması beklenen Borussia Dortmund'da oynayan Nuri Şahin'le röportaj yapmak için adeta kuyruğa giriyor. Teknik Direktör Abdullah Avcı'nın antrenmanları herkese açık tutması, özellikle rakip takım gözlemcileri tarafından memnuniyetle karşılandı. Ancak, rakiplerin teknik heyetlerinin, kendi antrenmanlarını Ay - Yıldızlı takım gözlemcilerinin izlemesine izin vermemesi sıkıntı yarattı. 

Türkiye farkı 

Milli Takımımız, Dünya Şampiyonası'nın en organize ekibi olarak dikkat çekiyor. Ay - Yıldızlılar'ın sağlığından yemeğine kadar her şeyini düşünen Futbol Federasyonu'nun, Peru'ya özel aşçı gönderip tüm yiyecek maddelerini Türkiye'den getirmesi yabancı basın mensuplarının bir numaralı gündem maddesi oldu. Millilerimiz ayrıca başkent Lima'nın en iyi oteli gösterilen Melia'da konaklıyor. Diğer ülke takımlarının birçoğu ise üç yıldızlı otellerde kamp yapıyor. 

Mehmet sakatlandı 

17 Yaşaltı Milli Takımımız'ın antrenmanları tempolu ve adeta kıran kırana geçiyor. Savunmada görev yapan Mehmet Yılmaz, çift kale maç sırasında aldığı darbeyle sakatlandı. Bursaspor'dan kadroya dahil edilen başarılı futbolcunun tedavisine hemen başlandı. Genç futbolcunun, gruptaki ilk maçlarda forma giymesinin zor olduğu belirtildi. 

Favoriler içindeyiz 

Peru'ya giden yabancı gazetecilerin, Dünya Şampiyonluğu için şanslı gösterdiği ülkeler arasında Türkiye ilk sıralarda yer alıyor. Avrupa Şampiyonu Ay - Yıldızlı ekibin, zafere ulaşabilecek güçte olduğuna dikkat çeken yabancı medya mensupları, Brezilya, Hollanda, Meksika ve ev sahibi Peru'nun da favoriler arasında olduğunu belirtiyor. 

Centilmenlik daveti 

Milli Takımımız'ın en büyük kozu Nuri Şahin, yabancı medyaya verdiği röportajda Fair - Play davetinde bulundu. Türkiye'nin bu düşünce ile sahaya çıkacağını belirten başarılı futbolcu, şampiyonluk için iddialı olduklarını dile getirdi. Nuri, şampiyonada en az ilk üç sırayı elde ederek Türkiye'ye dönmek istediklerini kaydetti. 

Avustralya geri döner 

Peru'daki spor otoriteleri Türkiye ile Meksika'nın B Grubu'nu ilk iki sırada bitirerek çeyrek finale yükseleceği görüşünde birleşti. Bu ikiliyi Uruguay'ın zorlayacağını ifade eden spor otoriteleri, Avustralya'ya şans tanımadılar. Milli Takımımız, şampiyonadaki ilk maçını yarın başkent Lima'da Avustralya ile oynayacak. İkinci sınavını 19 Eylül Pazartesi günü Uruguay karşısında verecek olan Ay - Yıldızlılar, gruptaki son maçında 22 Eylül'de Meksika ile karşı karşıya gelecek. 


</TEXT>
</DOC>
