<DOC>
<DOCNO> 365621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/yasam/yas03.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukova pikniği incelemeye alındı 
</HEADLINE>
<TEXT>


ZAFER TOKUŞ DHA 

TMSF el koyduktan sonra önce Çevre ve Orman Bakanlığı'na, daha sonra da Milli Eğitim Bakanlığı'na devredilen Uzanlar'ın Pamukova'daki çiftliğinin, AKP'li belediye başkanlarının eşlerinin piknik alanı olması üzerine valilik soruşturma başlattı. 
Çiftlikteki pikniğe ev sahipliği yapan Şahsenem Turan'ın eşi olan Pamukova Belediye Başkanı Hikmet Feridun Turan ise, "Çiftliği gezip çilek yedikten sonra gitmişler. Abartacak bir şey yok" dedi. 
AKP'li kadınların piknik için Bölge Müdürlüğü'nden izin almadıklarını söyleyen Orman Bölge Müdürü Hasan Yıldız ise "Konu valiliğe intikal etti. Orman Bölge Müdür Yardımcısı çiftliğe giderek incemelerde bulunacak" diye konuştu. Sakarya Valisi Nuri Okutan da, konuyu soruşturması için yardımcısı Orhan Alimoğlu'nu görevlendirdi. 


</TEXT>
</DOC>
