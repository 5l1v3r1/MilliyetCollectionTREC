<DOC>
<DOCNO> 390416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko09.html </URL>
<DATE> 2005/10/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bayram şekerinde fiyat sevindirici... 
</HEADLINE>
<TEXT>

     Ramazan Bayramı'nın yaklaşmasıyla görücüye çıkan bayram şekerleri, geçen yılki fiyatlardan satılıyor. 
     Büyük marketler özel standlar kurarak bayram şekerlerini müşterilerinin beğenisine sunarken, bakkal, manav, pastane, kuruyemişçi gibi esnaf da bu pazardan paylarını almak için vitrinlerini ve dükkan girişlerini şeker çeşitleriyle doldurmaya başladılar. 
     Semt pazarlarına kurulan tezgahlarda da bayram şekerleri, kolonya, balon, çiklet satışları canlanmaya başladı. 
     Toptan şeker satıcılığı yapan Ahmet Söke, bu yıl fiyatların artış göstermediğini ve geçen yılki düzeyini koruduğunu belirterek, şunları söyledi 
     ''Büyük firmaların rekabeti nedeniyle şeker ve çikolata fiyatları bu yıl artış göstermedi. Ucuz meyveli şekerlerin kilosu 4-8 YTL, çikolatalı ve pralinli lüks şekerlerin kilosu 12-20 YTL, yaprak çikolataların kilosu 10-20 YTL, badem şekerleri 18-25 YTL, lokumlar 4-8 YTL arasında değişen fiyatlarla satılıyor. Tanınmış firmaların kutu ambalajlı çikolatalarının fiyatları da geçen yıldan farklı değil. Büyük firmaların rekabete girip fiyatları artırmaması tüketiciyi sevindirdi. Şeker ve çikolata fiyatları geçen yıl uygulanan fiyatlarla hemen hemen aynı kaldı.'' Öte yandan, şeker satışlarının yanı sıra kahve ve kolonya satışları da artmaya başladı. Çocukları sevindirmek için bayramlarda verilen hediyelik oyuncak, mendil, balon, çiklet ve çorap satışlarında da gözle görülür bir canlanma olduğu bildirildi. 
     Pastaneler ve baklavacılar da, bayram öncesi özel siparişler almaya başladılar. 
     
</TEXT>
</DOC>
