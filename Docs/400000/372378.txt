<DOC>
<DOCNO> 372378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/spor/spo12.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmurdan kaçarken... 
</HEADLINE>
<TEXT>


Vücut geliştirmeci Yunus Emre Arslaner, doping kontrolüne tanımadığı bir kişinin idrarını verdi. Ancak Arslaner'in temiz düşüncesiyle verdiği örnekten, esrar dahil tam 11 yasaklı madde çıktı 

AYŞE YEŞİN 


Spor tarihinin en ilginç doping skandalı vücut geliştirmede yaşandı. Kütahya'da yapılan Türkiye Vücut Geliştirme Şampiyonası ve Balkan Şampiyonası seçmelerinde kürsüye çıkan Yunus Emre Arslaner, doping kontrolünden kaçmanın cezasını ağır bir faturayla ödedi. Arslaner, Anabolic Steroid içeren ilaçlar alması nedeniyle müsabakalar sonrasındaki kontrole arkadaşının idrar örneğini verdi. 
Doping kontrol merkezinin yaptığı analiz sonucunda Aslaner'in "temiz" düşüncesi ile aldığı idrarın içeriğinde aralarında Tetrahidrokannibinol esrar , Furosemit, Metenolon, Kanrenon, Efedrin, Triamteren bulunan tam 11 yasaklı madde çıktı. Bu gelişmenin ardından Arslaner, ceza kuruluna yaptığı savunmada, "Sakatlığım nedeniyle Anabolic Steroid içeren ilaçlar almıştım. Dopingli çıkmam kesindi. Bu yüzden tanımadığım birinden idrarını vermesini istedim. Kontrolde de bu idrarı teslim ettim. Bu kişi temiz olduğu garantisini vermişti. Ancak kontrol sonucunda onun da doping yaptığı ortaya çıktı" ifadelerini kullandı. 
Ceza Kurulu ise Yunus Emre Arslaner'in savunmasını "hafifletici" neden olarak bulmadı ve sporcuyu 2 yıl müsabakalardan men cezasına çarptırdı. 
Aynı organizasyonda dopingli yakalanan Yavuz Oymak, Alev Karaman, Kerim Topsakal ve Adem Aydoğan da 2'şer yıl men cezası aldı. 


</TEXT>
</DOC>
