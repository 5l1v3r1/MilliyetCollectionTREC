<DOC>
<DOCNO> 381770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/siyaset/siy03.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kekeme, yanlış anlaşılmış olabilir' 
</HEADLINE>
<TEXT>


TÜRKER KARAPINAR Ankara 


Ankara Ticaret Odası ATO Başkanı Sinan Aygün, emekli paşalar Doğan Güreş, Tuncer Kılınç, Halis Burhan ve Ergin Celasin'in de katıldığı terör konulu panelde, "Atatürk'ün resimlerini devlet dairelerinden indirin" diyen İngiliz parlamenter Andrew Duff'ı sert bir dille eleştirdi. Aygün, "Bence bu adam şerefsizdir. Ne ceza veriyorlarsa versinler bana. Hiç umurumda değil" dedi. 
Panelin açış konuşmasında Aygün, şunları söyledi "AB, iki konudan rahatsız olduğunu söylüyor. Kemalizm ve Atatürk. İngiliz parlamenteri o kadar ileri gitti ki, 'Atatürk'ün resimlerini kaldırın' dedi. Bu ülkede de maalesef bu şerefsiz adama, bu haysiyetsiz adama, kimse tepki göstermedi. Ne ceza veriyorlarsa versinler bana. Hiç umurumda değil." 

'Duff ile karşılaşan bilir' 
ASAM Başkanı Gündüz Aktan da şöyle konuştu "Öcalan'dan PKK Başkanı PKK President diye bahsediliyor. Türkiye'de Kürt sorunu yok, sorunu olan marjinal gruplar var. Duff ile karşılaşanlar bilir. Bu zatın söylediklerini anlamak kolay değildir. Kendisi kekemedir. Yanlış anlaşılmış olabilir." 


</TEXT>
</DOC>
