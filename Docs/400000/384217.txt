<DOC>
<DOCNO> 384217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonsiy02.html </URL>
<DATE> 2005/10/05/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Bakanlar, Erdoğan başkanlığında toplanıyor 
</HEADLINE>
<TEXT>

     AKP'nin Kızılcahamam kampı ve AB ile pazarlığı yapılan Çerçeve Belge nedeniyle pazartesi günü toplanamayan Bakanlar Kurulu bugün yapılacak. 
     Başbakan Recep Tayyip Erdoğan geçtiğimiz pazartesi günü bakanları AKP Genel Merkezi'nde tam kadro toplamış ve AB ile görüşmelerde gelinen noktayı, kabul edilecek olan belgeyi anlatmıştı. 
     Ancak o gün resmi Bakanlar Kurulu toplantısı yapılmadı. Bugün bakanlar Başbakanlık'ta Erdoğan başkanlığında toplanıyor. 
     Dışişleri Bakanı Abdullah Gül'ün Türkiye'nin açılan müzakerelerde yol haritasını belirleyen Müzakere Çerçeve Belgesi ile ilgili bilgi vermesi bekleniyor. 
     Başmüzakereci Ali Babacan da müzakere sürecinde izlenecek stratejilerle ilgili olarak bakanları bilgilendirecek. 
     Bakanlar Kurulu'nda özelleştirmelerin ve ekonomideki son durumun da tartışılacağı belirtiliyor. 
     
</TEXT>
</DOC>
