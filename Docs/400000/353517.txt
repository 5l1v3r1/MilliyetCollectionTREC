<DOC>
<DOCNO> 353517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur31.html </URL>
<DATE> 2005/06/19/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Gül Çocuklarımız gelecekte daha iyi bir Türkiye'de yaşayacaklar 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'de her şeyin ''güllük gülistanlık'' olmadığını, ancak birçok kötü şeyin iyiye döndüğünü belirterek, ''Bu nedenle çocuklarımız gelecekte daha iyi bir Türkiye'de yaşacaklar'' dedi. 
     Gül, Bahçelievler Belediyesi'nce 1500 çocuğun sünnet ettirilmesi dolayısıyla Ahmet Cömert Spor Salonu'nda düzenlenen şölende yaptığı konuşmada, belediye başkanlarının sadece yol, su, temizlik gibi hizmetleri değil, sosyal ve kültürel hizmetler de verdiklerini söyledi. 
     Şölende, 1500 çocuğun sünnet ettirilmesinin bir o kadar ailenin mutluluğu anlamına geldiğini dile getiren Gül, tüm aileleri kutladı. 
     Abdullah Gül, çocukların tüm ailelerin kutsal varlıkları olduğunu, onları mutlu görmenin, geleceğe güvenle bakmanın herkesin hakkı olduğunu vurgulayarak, ''Gelecek daha iyi olacak. Çocuklar çok daha iyi bir Türkiye'de yaşayacaklar'' dedi. 
     AK Parti iktidarında geçen süre içinde Türkiye'de çok şeyin değiştiğini, artık fiyatların eskiden olduğu gibi her gün artmadığını vurgulayan Bakan Gül, şunları kaydetti 
     ''Eskiden enflasyon diye bir canavar vardı. Cebimizdeki para her gün eriyip gidiyordu. Geleceğimizden çok daha karamsardık. İşyerleri, fabrikalar kapanıyordu. Şimdi her şey güllük gülistanlık değil, ama birçok kötü şey de iyiye döndü. Bu nedenle çocuklarımız gelecekte daha iyi bir Türkiye'de yaşacaklar. Daha iyi okullarda okuyacaklar, daha iyi sağlık hizmeti alacaklar. Başbakan, bakanlar ve belediye başkanları, hepimiz daha iyi bir Türkiye inşa etmek için gece gündüz çalışıyoruz. Geçmişte çok büyük kayıplar yaşandı. Onları telafi etmek için daha fazla çalışmamız gerekiyor. Çok güzel işler oluyor.'' Bahçelievler Belediye Başkanı Osman Develioğlu da ilçedeki 1500 çocuğu hijyenik koşullar altında sünnet ettirdiklerini belirterek, belediye olarak bu tür sosyal hizmetlere önem verdiklerini kaydetti. 
     Develioğlu, Dışişleri Bakanı Abdullah Gül ile şölene katılan Kayseri Büyükşehir Belediye Başkanı Mehmet Özhaseki'ye birer buket çiçek ile plaket sundu. 
     Çok sayıda palyaçonun çocukları eğlendirdiği şölende, ses sanatçıları Tarık Mengüç ile Ebru Gündeş de konser verdi. 
     
</TEXT>
</DOC>
