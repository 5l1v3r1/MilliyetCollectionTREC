<DOC>
<DOCNO> 355295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/guncel/gun06.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tek mimarımız Sinan değil' 
</HEADLINE>
<TEXT>


Küratör Prof. Tanyeli, "Mimar denildiğinde Mimar Sinan'dan başka bir ismin akla gelmediği bir ülkede yaşıyoruz" dedi 

Yasemin Bay 

İstanbul'da gerçekleştirilecek XXII. Dünya Mimarlık Kongresi'ne paralel olarak açılan "Mimarlığın Aktörleri Türkiye 1900-2000" başlıklı sergi, alışılageldik 'mimari' sergilerinden farklı bir yaklaşım sunuyor. 
Küratörlüğünü Prof. Dr. Uğur Tanyeli'nin, tasarımını Bülent Erkmen'in üstlendiği sergi, mimar kimliğini öne çıkarmayı amaçlıyor. Birçoğunun adını bile unuttuğumuz ya da haklarında çok az şey bildiğimiz mimarlara eğilen sergi, "Memurlar", "Profesyoneller", "Amatörler", "Öğrenciler", "Kadınlar", "Ötekiler" ve "Yabancılar" başlıklarından oluşuyor. 
Serginin küratörlüğünü yapan Yıldız Teknik Üniversitesi Mimarlık Fakültesi öğretim üyesi Prof. Dr. Uğur Tanyeli ile sergiyi konuştuk 

Mimarlara dair bir sergi düzenleme fikri nasıl oluştu 
Türkiye'nin mimar kimliklerini görmemekteki ısrarından kaynaklanan bir tercihti bu. Mimar denildiği zaman Mimar Sinan'dan başka bir ismin akla gelmediği bir ülkede yaşıyoruz. Bu sanki başka biri yetişmemiş izlenimini de veriyor. Oysa Türkiye de tüm çağdaş ülkeler gibi önemli mimarlar yetiştiriyor. Önemli denilebilecek pek çok yapının mimarı kimdir diye aramaya kalksanız, neredeyse dedektiflik yapmanız gerekir. En azından kent merkezinde, imar kurallarına uygun olarak yapılmış denilebilecek her yapının mimarını bilmek zorundayız. 

Neden bilmek gerekir 
Modern öncesi dünyaya doğru gittiğimiz zaman bilgi anonimdir. Hiçbir Ortaçağ katedralini kimin yaptığını bilmeyiz. Ama modern dünyada her tür bilgide olduğu gibi mimarlık ürününde de o eseri kimin yaptığı önemlidir. Başka biri tarafından yapıldığında başka biçimde yapılır. Modern dünyada mimarı görmeyen bir toplum, o dünyayla sorunlu bir ilişki kurar. 

Sergilemede nasıl bir yol izlediniz 
Sergide öncelikle mimarların fotoğrafları var. Bunun yanı sıra çalışmaları sırasında ürettiği görsel belgeler, çizdikleri projeler de yer aldı. Amaç mimarın kişiliğini, kimliğini öne çıkarmak olduğundan onlardan kalan özgün belgelerin burada görselleştirilmesine dikkat edildi. 

Sergide yer alan mimarların çoğu neredeyse unutulmuş durumda. Onlarla ilgili belgelere ulaşmakta zorlandınız mı 
Türkiye bu alanda dünyanın en sefil ülkelerinden. Gelecek kuşaklara aktarılacak görsel belgeleri toplama konusunda kötü durumdayız. Serginin amaçlarından biri bunu ortaya koymaktı. Sergideki belgelerin önemli bölümü kişisel koleksiyonum. 


</TEXT>
</DOC>
