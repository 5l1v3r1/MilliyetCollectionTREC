<DOC>
<DOCNO> 381860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun34.html </URL>
<DATE> 2005/09/27/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
'Rumları tanıma sağlanmazsa müzakereler durabilir' 
</HEADLINE>
<TEXT>

     Avrupa Parlamentosu'ndaki siyasi gruplar, yarın genel kurul oturumunda yapılacak Türkiye tartışmasının ardından oylanmak üzere ortak bir karar tasarısı hazırladı. Ortak tasarıda, "Türkiye'nin AB ile müzakerelerin başlaması için bütün resmi koşulları yerine getirdiği" belirtiliyor. 
     EPP ED Hristiyan Demokrat Grup, Sosyalist Grup, ALDE Liberal grup, Yeşiller, GUE NGL Sol Grup ve Avrupa Birleşik Grubunun üzerinde uzlaştığı taslakta, Türkiye’nin 3 Ekim’de müzakerelere başlanması için bütün yükümlülükleri ise yerine getirdiği aktarıldı. 
     
     Ve Kıbrıs... 

     Dün gece geç saatlere kadar üzerinde tartışılan ve çarşamba günü Avrupa Parlamentosu’nda onaylanacak olan karar tasarısında, Türkiye’nin Kıbrıs Rum Kesimi’ni en kısa zamanda tanıması beklentisi dile getirildi. Tasarıda, bu konudaki bir başarısızlığın müzakereleri doğrudan etkileyeceği, hatta müzakerelerin durdurulabileceği kaydedildi. 
     Ankara'nın, Gümrük Birliği'nin 25 üye ülkeye genişletilmiş bir biçimde uygulanmasını öngören ek protokolü onayladığı gün, Rum kesimini tanımadığına dair tek taraflı bir deklarasyon yayımlamasının eleştirildiği ortak tasarıda, Türkiye'nin Rum kesimine ait uçakların ve gemilerin havaalanı ve limanlarına yaklaşmasını engellemesinin Ankara Anlaşması için ihlal teşkil ettiği ileri sürülüyor. 
     
     Müzakereler kesilebilir 

     AB Komisyonu'ndan 2006 yılında Ankara Anlaşması'nın Türkiye tarafından tam uygulanıp uygulanmadığına dair rapor hazırlaması istenen tasarıda, "Bu anlaşmanın, Türkiye tarafından tam yerine getirilmemesinin, müzakere sürecini ciddi bir biçimde etkileyeceği ve hatta sürecin kesilmesine yol açabileceği" iddia ediliyor. 
     Tasarıda, gümrük birliğinin uygulanmasının, 2006 yılında müzakerelerde ele alınacak ilk konular arasında yer alması çağrısında bulunuluyor. 
     Kıbrıs sorununa çözüm bulunamamasından üzüntü duyulduğu ifade edilen tasarıda, Türkiye'den çözüm için yapıcı tavrını sürdürmesi ve Kıbrıs'ta tarafların BM planı çerçevesinde görüşmeleri tekrar başlatması isteniyor. 
     
     Türk askerleri Ada'dan çekilsin 

     Türkiye'nin Rum kesimini tanımasının, "müzakere sürecinin önemli bir parçası" olduğu iddia edilen tasarıda, Rum kesiminin tanınmamasının "müzakerelerin askıya alınmasına yol açabileceği" ileri sürülüyor. 
     Kıbrıs’ta tansiyonun düşürülmesi, taraflara barış görüşmelerine başlanması ve bir çözüme uluştırılması için Türk askerlerinin adadan çekilmesinin bir gereklilik olduğuna inanıldığı ifade edildi. 
     
     KKTC'ye izolasyonlar kalksın 

     Taslakta ayrıca, İngiltere başkanlığındaki Konsey’e, KKTC’ye yönelik izolasyonların kaldırılması ve ekonomik yardım paketleri konusunda bir anlaşmaya varılması için çaba sarfadilmesi çağrısında bulunuldu. 
     
     Orhan Pamuk... 

     Yazar Orhan Pamuk hakkında açılan davaya da yer verilen tasarıda, bu davanın Avrupa İnsan Hakları Sözleşmesi'nin ifade özgürlüğüyle ilgili bölümünü ihlal teşkil ettiği görüşü savunuluyor. 
     Tasarıda, müzakerelerin "ucu açık" olduğu vurgulanırken, sonucunun önceden garanti altında olmadığı ve müzakerelerin otomatik olarak üyeliği getirmediği belirtiliyor. 
     AP ortak tasarısının son bölümünde, Kopenhag 1993 zirvesi kararlarına atıfta bulunularak, AB'nin tam üyelik için Türkiye'yi hazmetme kapasitesine de bakılacağı ifade ediliyor. 
     AP genel kurulunda, yarın yapılacak tartışmadan sonra bu tasarıyla birlikte, Gümrük Birliği'nin 25 üye ülkeye genişletilmesini öngören ek protokol de oylanacak. 
     
</TEXT>
</DOC>
