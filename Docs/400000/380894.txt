<DOC>
<DOCNO> 380894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonsiy12.html </URL>
<DATE> 2005/09/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Boğaziçi ve Sabancı Üniversiteleri mahkeme kararına itiraz edecek 
</HEADLINE>
<TEXT>

     Boğaziçi ve Sabancı üniversitelerinin, İstanbul 4. İdare Mahkemesi’nin "İmparatorluğun Çöküş Döneminde Osmanlı Ermenileri" başlıklı konferansa ilişkin verdiği yürütmeyi durdurma kararına bugün itiraz edecekleri bildirildi. 
     Boğaziçi Üniversitesi’nden yapılan açıklamada, mahkemenin verdiği ve dün tebliğ edilen yürütmeyi durdurma kararının hukukçularca incelendiği belirtilerek, gün içerisinde gerekli evraklar düzenlenerek her iki üniversitenin de itiraz dilekçelerini İstanbul İdare Mahkemesi’ne ayrı ayrı vereceği kaydedildi. 
     Bu arada, konferansa katılmak üzere ABD, Fransa ve Hollanda gibi ülkelerden Türkiye’ye gelen konuşmacıların bir kısmının, konferansın durdurulmasının ardından ülkeden ayrıldığı, bir kısmının ise önümüzdeki günlerde ayrılacağı öğrenildi. 
     Bugün başlaması ve 3 gün sürmesi planlanan konferansın gerçekleştirileceği Garanti Kültür Merkezi’nde ise hazırlıkların yarım kaldığı görüldü. 
     Merkezin girişine bir x-ray cihazı konulduğu, ayrıca yemek servisi yapacak "catering" firmasının merkezin girişine çadırlar kurduğu gözlendi. Ancak konferansın yapılması planlanan salonun her 3 giriş kapısının da kilitli olması dikkat çekti. 
     Boğaziçi Üniversitesi’nin Uçaksavar Spor Tesisleri yanındaki Garanti Kültür Merkezi’nin etrafında ve rektörlük binasının da yer aldığı güney ile kuzey yerleşkelerinin girişlerinde, güvenlik güçlerince geniş önlemler alındı. 
     
     KONFERANSI PROTESTO 
     Öte yandan Türkiye Sivil Toplum Kuruluşları Birliği Genel Sekreteri Ramazan Bakkal, bir grup ile birlikte geldiği üniversitenin güney yerleşkesi girişi önünde basın açıklaması yaptı. 
     Bakkal, mahkemece durdurulan konferansın bundan sonra yapılamayacağını kaydederek, "Boşuna yorulmasınlar. Kendilerine Erivan’da bir salon tutsunlar, konferansı orada yapsınlar" dedi. 
     
</TEXT>
</DOC>
