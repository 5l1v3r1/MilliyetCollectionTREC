<DOC>
<DOCNO> 366563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/guncel/gun06.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'İHD ayrım yaptı' 
</HEADLINE>
<TEXT>


Yazar Adalet Ağaoğlu, İnsan Hakları Derneği'nin Cumartesi Anneleri'ne sahip çıkıp, şehit anneleriyle ilgilenmediğini söyledi 

CEREN KARASU İSTANBUL DHA 

Kurucuları arasında yer aldığı İnsan Hakları Derneği'nden İHD istifa eden yazar Adalet Ağaoğlu, Doğu ve Güneydoğu Anadolu'daki İHD şubelerinin çoğunun baskıcı ve PKK taraftarı olduğunu, "Cumartesi Anneleri"ne sahip çıkarken şehit annelerine aynı ilgiyi göstermediğini söyledi. 
İstifasının ardından yurtiçi ve yurtdışından olumlu tepkiler aldığını dile getiren Ağaoğlu, "Aldığım her tepki çok olumlu. Bana hep teşekkür ettiler" diye konuştu. 
İHD yöneticilerinin, istifası karşısında takındığı tutumu yadırgadığını da kaydeden Ağaoğlu, derneğin İstanbul Şubesi Başkanı Eren Keskin'in "İHD'ye yönelik bundan yıllar önce de böyle bir süreç başlatılmıştı. Akın Birdal vurulmuştu. Düğmeye 1998'de kimler bastıysa bugün de onlar bastı" sözlerini de şöyle değerlendirdi 
"İstifamın arkasında kimse yok, kimseyi de hedeflemedim. Sadece kendimle barışmak için ayrıldım. İHD'nin 1991'den beri tarafsız davranamadığı izlenimi edindim. Ayrıca yazar olarak galiba kamuoyunun nabzı da benim çok ilgimi çekiyor ve kamuoyunda da İHD'nin bu tutumunun tek yanlı olduğuna dair izlenimler aldım. Bazı tanıklıklarım, Güneydoğu ve Doğu Anadolu'ya gittiğim zaman insanlarla konuştuğumda, buradaki şubelerde tek yanlı ve ırkçı bir tutumun ağırlıklı olduğunu ortaya koymuştu." 

'Şubeler PKK'dan yana' 
Bölgede baskı çok yoğun olduğu için, İHD'nin daha çok Güneydoğu ve Doğu Anadolu'da şube açtığını kaydeden Ağaoğlu, sözlerini şöyle sürdürdü 
"Fakat şubenin oradaki durumunda, kazanım ağırlığı doğrudan doğruya PKK tarafında oldu. Oradaki Türkiye yurttaşlarının hepsinin çocukları dağa çıkıyor, silah tutuyor, ondan çok üzgünler. Hem de, 'Ne yapalım, bu böyleymiş' diyorlar. Bir de bilinç düzeyi, şartlandırma mekanizması var tabii. Cumartesi Anneleri Galatasaray'ın önünde toplanıyorlardı. Onların içine girdim. Hepsi ciplere doldurulmuşlardı. 
İHD İstanbul Şubesi kol, kanat gerdi. Asker şehit olduğu zaman, Şehit Anneleri Derneği kurulduğu zaman, o anneye de aynı derece sahip çıkmaları gerekiyordu. Arkada hep silah korkusu oldu." 


</TEXT>
</DOC>
