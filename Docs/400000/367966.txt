<DOC>
<DOCNO> 367966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/yazar/toruner.html </URL>
<DATE> 2005/08/08/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Konut finansmanı neredeyse vergisiz olacak 
</HEADLINE>
<TEXT>


Konut Finansmanı Mortgage yasasının getireceği vergi kolaylıklarının neler olduğunu soran bir çok ileti aldım. Sermaye Piyasası Kurulu SPK 'nun yasa tasarısı Maliye Bakanlığı'nın uygun görüşü alınarak hazırlandı. 
Tasarı Meclis'te aynen kabul edilirse, aşağıda özetlenen vergi kolaylıkları sağlanacak. 
a Verilen konut finansmanlarının ikincil piyasalarda alım satımının sağlanması amacıyla, Konut Finansman Fonları ve benzer biçimde Varlık Finansman Fonları kuruluyor. Bu fonlardan elde edilen kazançlar Kurumlar Vergisi'ne ve Gelir Vergisi stopajına tabi olmayacak. 
b Konut Finansman Fonları ve Varlık Finansman Fonlarının portföylerine alacakları menkul kıymetlerin alım satım gelirleri ve bunların dönemsel getirileri için vergi tevkifatı yapılmayacak. Bu fonların Kurumlar Vergisi'nden istisna edilmiş kazançları üzerinden de tevkifat yok. 
c İpotek Finansman Kuruluşları, Konut Finansman Kuruluşları ve Konut Finansman Fonları tarafından yurt dışına ihraç edilen ipotekli sermaye piyasası araçlarının alım satım ve itfa getirileri ile dönemsel getirilerinin tahsilinde 15 oranındaki vergi stopajı yapılmayacak. 
d Ücretlerin gerçek safi değerlerinin bulunması sırasında yapılacak indirimler arasına konut finansmanı faiz ödemeleri de ekleniyor. Böylece, kişiler, ilk ya da ikinci konutları için kullandıkları kredilerin 100.000 YTL'ye kadar olan bölümü için ödeyecekleri faizi Gelir Vergisi matrahından düşebilecekler. Bu uygulama, zamanla gayrimenkul sektörünün kayıt altına alınmasını da sağlayacak. 
e Yeni oluşturulan İpotek Finansman Kuruluşları ve Konut Finansman Kuruluşları'nın ihraç edecekleri ipotekli sermaye piyasası araçlarından elde edilecek gelirler üzerinden yapılacak vergi tevkifat oranı 25 olacak. Ancak, Bakanlar Kurulu bu oranı iki katına kadar artırabiliyor veya sıfıra kadar indirebiliyor. SPK'nın önerisi bu oranın sıfıra indirilmesi yönünde. Hükümet'in de bu öneriyi benimsemesi bekleniyor. 
f İpotek Finansmanı Kuruluşları'nın çıkardıkları hisse senetleri ve sermaye artırımı sırasında elde ettikleri emisyon prim gelirleri, Banka ve Sigorta Vergisi BSMV 'nden istisna ediliyor. Ayrıca, İpotek Finansman Kuruluşları, Konut Finansman Fonları ve Konut Finansman Kuruluşları'nın konut finansmanı ile ilgili olan tüm işlemlerinden de BSMV alınmayacak. 
g İpotek Finansman Kuruluşları ve Konut Finansman Kuruluşları'nın konut finansmanı kapsamındaki işlemlerinde ve finansal kiralama yoluyla kiralanan konutların devrinde tapu harcı alınmayacak. 
h İpotek Finansman Kuruluşları ve Konut Finansman Fonları'nın her türlü işlemleri ile Konut Finansman Kuruluşlarının konut finansmanı işlemleri Damga Vergisi'nden muaf olacak. 
i Konut finansmanı amacına yönelik konut finansal kiralama işlemlerindeki teslim ve kiralama sırasında katma değer vergisi alınmayacak. 
Bunlar yasa tasarısında yer alan hükümler. Uygulama için doğal olarak Maliye Bakanlığı'nın tebliğleri beklenecek. 



</TEXT>
</DOC>
