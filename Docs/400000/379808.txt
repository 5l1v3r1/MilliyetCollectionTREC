<DOC>
<DOCNO> 379808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/ekonomi/eko02.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İçinden Pelikan geçen 750 milyon dolarlık proje 
</HEADLINE>
<TEXT>


KKG İnşaat'ın Hadımköy'de inşaatına başladığı Kaliforniya tarzı 520 villalık proje, 750 milyon dolara mal olacak. Pelican Hill isimli projenin iç mimari tasarımlarını sekiz ünlü mimar yapıyor 

NUR DAŞAR 

KKG İnşaat tarafından yapılan Pelican Pelikan Hill, Türkiye'nin önde gelen sekiz mimarını bir araya getirdi. 750 milyon dolarlık yatırımla, 1500 metrekare araziye kurulan 520 villalık projenin ilk bölümünün kasım ayında bitmesi planlanıyor. 
Pelican Hill, İstanbul Hadımköy'de kuruluyor. Projede sekiz farklı tip 520 tane villa yer alıyor. Mimari projeleri Amerika'da çizilen Pelican Hill villalarının peyzajını ünlü peyzaj mimarı Paolo Spaziani yapacak. 750 milyon dolarlık yatırım sermayesi ve 1.2 milyar dolarlık toplam satış hedefiyle Pelican Hill'in inşaatı devam ediyor. Kaliforniya tarzı mimarisiyle dikkat çeken vilların en küçüğü 350, en büyüğü 900 metrekare olacak. 

Sekiz mimar, sekiz tarz 
Projede Türkiye'de daha önce hiç denenmemiş bu yöntemle her bir mimar farklı tip bir villanın tüm iç dekorasyonunu kendi tarzına göre yapacak. 
Eren Talu, Mustafa Toner, Hasan Mingü, Eren Yorulmazer, Mahmut Anlar, Dara Kırmızıtoprak, Hakan Helvacıoğlu ve Hülya Döşer'in buluştuğu projede, her bir mimar evin dış cephesi hariç tüm iç dekorasyonunu perdesinden, yer döşemelerine kadar istediği gibi tasarlayacak. Bu sekiz villa aynı tipteki diğer villara göre daha farklı bir fiyattan satışa çıkacak. 

Mimarlar arasında tatlı rekabet 
Mimar Mustafa Toner, projenin 'sekiz mimar arasındaki yarış gibi' olduğunu belirterek, "Aramızda tatlı bir rekabet var. Bu da daha fazla motive olmamızı sağlıyor. Kasım ayının ilk günlerinde evlerin bitmesini planlıyoruz. Bu birer tane örnek villa mutlaka farklı fiyattan satılacak" dedi. 
Bugüne kadar böyle bir projenin başka firmalar tarafından denenmek istendiğini ama hayata geçirilemedeğini söyleyen Eren Talu ise "KKG İnşaat bu iş için çok ciddi bir para harcıyor. Sadece projeye değil mimarlara da" dedi. Bunun mimarlık yarışması olmadığını belirten Talu ise şöyle konuştu 
"Bu evlerin içinden en güzelinin hangisi olduğuna kim karar verecek Tasarımda güzel ve çirkini belirleyecek bir merci yok. Müşteriler bu sekiz ev içinden kendilerine en yakın tasarımı tercih edecekler. Eşit şartlarda tasarlanan bu evler farklı tarzlara hitap ediyor. İsteyen müşteriler satın aldıkları evleri, tasarımını beğendikleri mimarlara dekore ettirecekler." 

Proje sahibi Fly Inn'in yapımcısı Kameroğlu, Keleşoğlu ve Gül İnşaat şirketlerinin ortak girişimi olan KKG inşaat, bugüne kadar, özellikle alışveriş merkezi ve residance projelerine imza attı. Grubun önemli projeleri arasında, Bakırköy Fly Inn Alışveriş Merkezi, Fly Inn Residance I, Fly Inn Residance II, Bakırköy Alışveriş ve Yaşam Merkezi, Bahçelievler Metro Alışveriş Merkezi ve Haznedar Maxi Shopping Center bulunuyor. 


</TEXT>
</DOC>
