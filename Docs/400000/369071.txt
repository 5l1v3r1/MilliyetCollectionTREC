<DOC>
<DOCNO> 369071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonyas02.html </URL>
<DATE> 2005/08/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Avrupa giderek ısınıyor.. 
</HEADLINE>
<TEXT>

     Avrupa kentlerinde yapılan bir araştırma, sıcaklığın 1970’li yıllardan beri giderek arttığını gösterdi. 
     Doğal Hayatı Koruma Vakfı WWF tarafından yapılan araştırmaya göre, yaz aylarında Avrupa kentlerinde sıcaklık ortalama 2.2 santigrad arttı. 
     Küresel ısınmanın sıcaklığın artmasında bir etken olabileceğini bildiren vakıf, artışın BM’nin tahminlerinin de üzerinde olduğunu belirtti. Vakıf, sıcaklığın artmasının Avrupa kentlerinde sağlık hizmeti verilmesini zorlaştırabileceğine dikkati çekti. 
     WWF’nin 16 Avrupa başkentinde yaptığı araştırmaya göre, Dublin 0.7 derece , Helsinki 0.8 derece ve Kopenhag 0.2 derece dışındaki başkentlerin hepsinde 2001-2004 döneminde sıcaklıkta kaydedilen artış, 1970-1974 dönemiyle karşılaştırıldığında, ortalama 1.0 derecenin 
     üzerine çıktı. 
     En fazla sıcaklık artışı İspanya’nın başkenti Madrid’de kaydedildi. Bu kentteki artış 2.2 derece olurken, Londra ve Lüksemburg’da 2, Atina ve Lizbon’da ise 1.9 derecelik artış görüldü. 
     WWF yetkilisi Imogen Zethoven, yaz aylarında şehirlerin çoğunda ortalama sıcaklıkta çok ciddi bir artış olduğunu, bu artışın kısmen şehir nüfusunun artmasıyla açıklanabileceğini, ancak enerji tesislerinde, araçlarda ve fabrikalarda fosil kökenli yakıtların kullanılmasının ana nedenler arasında olduğunu ifade etti. 
     Bununla birlikte sıcaklık artışının kesin nedeninin bilinmediğini söyleyen Zethoven, küresel ısınmanın sıcaklığın artma eğiliminin süreceği anlamına geldiğini kaydetti. 
     Klima kullanımının yaygınlaşmasının belki sağlıkla ilgili sorunları dizginleyebileceğini belirten Zethoven, ancak klima kullanmanın da elektrik ihtiyacını artırdığına işaret etti. 
     Zethoven, nüfus artışıyla sıcaklık artışı arasında kesin bir bağlantı olmadığını belirterek, 1970’lerden bu yana Londra’nın nüfusunun yüzde 1 arttığına, buna karşılık Madrid’in nüfusunun ikiye katlandığını 
     dikkati çekti. 
     Araştırmaya göre, 1970’li yıllardan bu yana Stockholm’deki sıcaklık artışı 1.5, Varşova’daki 1.3, Roma, Brüksel, Berlin ve Viyana’da 1.2, Paris ve Amsterdam’da ise 1.0 derece oldu. 
     
</TEXT>
</DOC>
