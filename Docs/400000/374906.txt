<DOC>
<DOCNO> 374906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/guncel/axgun02.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da faciadan kıl payı dönüldü 
</HEADLINE>
<TEXT>


Bülent Akçiçek, elindeki bombanın patlamasıyla öldü. Patlama, metro ve otobüs duraklarının yakınında meydana geldi. Akçiçek'in, Selefi örgütü üyesi olduğu ve canlı bomba olmadığı belirtildi 

BURSA DHA 

Bursa'da dün sabah işe giden binlerce kişinin kullandığı metro istasyonlarını hedef aldığı sanılan 27 yaşındaki Bülent Akçiçek, elindeki bombanın erken patlamasıyla öldü. Patlama, metro istasyonlarına 50 metre, polis merkezine 150 metre uzaklıkta meydana geldi. Hemen yakınındaki otobüs durağı boş olduğu için, patlama bir felakete dönüşmedi. Akçiçek'in, El Kaide ile bağlantılı Selefi üyesi olduğu öne sürüldü. 
Merinos Kavşağı'ndaki TEDAŞ Bursa İl Müdürlüğü önündeki otobüs durağının 5 metre yakınında yürüyen ve üzerinde haki renkte elbiseyle spor ayakkabı bulunan teröristin sol elinde taşıdığı poşetteki bomba 06.15'te patladı. 

El yapımı bomba 
El yapımı bombanın tahrip gücünü artırmak için yerleştirilen metal parçaları, yoldan geçen kamyonların kasalarına ve ağaçlara saplandı. O sırada durakta kimsenin bulunmaması faciayı önledi. 
Teröristin hedefinin, Merinos ve Osmangazi istasyonları, ya da 07.00'de görev değişimi yapılan 150 metre uzaklıktaki polis merkezi olabileceği belirtildi. Bursaray'da sabahları 3'er vagon bulunduğu ve yaklaşık 850 yolcunun seyahat ettiği kaydedildi. 
Bursa Emniyet Müdürü Hüseyin Çapkın, olaydan hemen sonra görevlileri bölgeye sevk etti. TEDAŞ bahçesinde bulunan 3 şüpheli paket de fünyeyle patlatıldı. 
Üzerinde bulunan ve parçalanan sürücü belgesindeki rakamlar birleştirilerek ulaşılan seri numarasından kimliği belirlenen Akçiçek'in, Yıldırım'da oturan ailesinin Şanlıurfa Siverek'ten göç ettiği belirlendi. İçine kapanık bir kişi olduğu belirtilen Akçiçek, Bursa doğumlu. 
Vali Nihat Canpolat, yaptığı açıklamada, "Teröristin hedefi kesin olarak belirlenemedi. Bugün 'Dünya Barış Günü' adıyla adlandırılmış bir gün. Böyle bir günde nasıl barışa hizmet edilir" dedi. Bursa Emniyet Müdürü Çapkın, "Vücudunda düzeneğe rastlanmadı, bu canlı bomba olmadığını gösteriyor. Nereyi hedef seçtiği konusunda bu aşamada bir şey söylemek yanlış olur" ifadelerini kullandı. 


</TEXT>
</DOC>
