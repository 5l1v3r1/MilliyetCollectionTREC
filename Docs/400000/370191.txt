<DOC>
<DOCNO> 370191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/yazar/dundar.html </URL>
<DATE> 2005/08/16/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
'İrlanda gibi' mi 
</HEADLINE>
<TEXT>


Güneydoğu'da ilk bomba 21 yıl önce 15 Ağustos'ta patlamıştı. 
Bugün bölge yine kaynıyor. 
Abdullah Öcalan, "Beni fiziksel olarak ortadan kaldırabilirler" dedi. Bunun üzerine 11 cezaevinde açlık grevi kararı alındı. 
"Fiziksel olarak ortadan kaldırılan" şehitlerin cenazesi yeni acılar ve öfkeler doğuruyor. 
Kafalar karışık 
PKK'lı Murat Karayılan, Başbakan Diyarbakır'a gitmeden iki gün önce "Halk, Erdoğan'ı dinlemeye gitmesin" mesajı verdi. Erdoğan'ın aydınlarla buluşmasından sonra "Vazgeçtik, gidin" dedi. Ama son mesaj geç kalınca Başbakan'ı sadece 600 kişi dinledi. 
"Tapu töreniydi, sıcaktı, namaz vaktiydi" diye mazeret bulanları, Hürriyet'te emekli tümgeneral Osman Pamukoğlu'nun teşhisi yalanladı 
"PKK artık ne halka saldırıyor ne köy basıyor. Demek bölgede yeterli halk desteği var." 
Nitekim örgüt artık yola mayın döşemek gibi az kayıpla çok can almaya yönelik eylemler yapıyor. 
Bu arada hem devlet katında hem Kürt cephesinde farklı sesler yükseliyor. 
Erdoğan, "İnşallah bizde de bu sorun İrlanda'daki gibi biter" dedi. 
"Güneydoğu sorunu sopayla değil, özgürlük ve diyalogla çözülür" diyen Özal'ın, ölümünden hemen önce yaptığı çıkışı andıran bir hava var. 

"İrlanda'daki gibi..." derken örneği iyi okumak lazım. 
Kuzey İrlanda'nın İngiltere'den bağımsızlığı için 30 yıldır silahlı mücadele veren Cumhuriyetçi IRA ne oldu da silah bıraktı 
Belfast'ta konuyu yakından izleyen İrlandalı bir arkadaşıma sordum "3 gelişme oldu" dedi 
1. IRA, güçlü İngiliz ordusu ile baş edemeyeceğini gördü. Şiddetle sonuç alamayacağını, tersine kamuoyu desteğini kaybedeceğini anladı. Ateşkes sürecinde milisleri dağılmaya başladı. Asıl önemlisi, seçime katılıp bölge yönetiminde söz sahibi olma şansına kavuştu. Sandıktan iyi sonuç alınca mücadeleyi siyasi yöntemle sürdürmeyi kararlaştırdı. 
2. İngilizler de IRA ile mücadelenin zorluğunu fark etti. Örgütün arkasında toplumsal destek olduğunu gördü. IRA ekonomik hedefleri vurduğunda doğan tahribatı hesapladı. Ve doğrudan IRA'yı değilse de onun siyasi temsilcisi Sinn Fein Partisi'ni muhatap alıp önce gayri resmi, sonra resmi diyalog başlattı. 
3. Dış dinamik değişti Göçmen İrlandalılar yüzünden konuyu yakından izleyen ABD, 11 Eylül'den sonra terörün meşrusunun olamayacağını anladı ve silahlı Cumhuriyetçi harekete verdiği desteği çekti. 

Şimdi hem İrlandalılar, hem İngilizler içinde itirazlar olsa da süreç işliyor. Eylemler durdu. IRA silahları teslime, İngilizler asker çekmeye hazırlanıyor. Tarafsız bir komisyon, 6 ay silahsızlanma sürecini gözleyip rapor hazırlayacak ona göre 1 yıl içinde seçim yapılacak ve muhtemelen seneye Kuzey İrlanda'yı, içinde Sinn Fein'in de yer aldığı bir koalisyon yönetecek. 
Ben Erdoğan'ın "İnşallah Kürt sorunu İrlanda'daki gibi biter" cümlesinde vurgunun "İrlanda'daki gibi" benzetmesinde değil, "biter" dileğinde olduğunu sanıyorum. Yine de o örnekten alınacak çok ders var. 
Hassas bir sürece giriyoruz. 
Dün İstanbul'da halkın içinde patlatılan bir ses bombası, h l kör şiddetten medet umanlar olduğunu gösteriyor. 
Ortamın yumuşaması için Başbakan'ın adımını PKK'nın ateşkesle cevaplaması gerekiyor. 
Batı'nın terör tehdidi karşısında demokratik hakları kısıtladığı, yeniden DGM'ler yarattığı bir dönemde Türkiye, terörün üstüne daha fazla demokrasiyle yürümeyi ve özgürlükleri genişleterek silahları susturmayı başarırsa bu tarihi bir zafer olur. 



</TEXT>
</DOC>
