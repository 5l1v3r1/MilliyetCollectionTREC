<DOC>
<DOCNO> 386767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur32.html </URL>
<DATE> 2005/10/14/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bilirkişi raporu ''Erdil tasarrufu ile Etiler'deki 2 daireyi alamaz'' 
</HEADLINE>
<TEXT>

     Eski Deniz Kuvvetleri Komutanı Oramiral İlhami Erdil hakkında "haksız mal edinme" suçuyla ilgili hazırlanan bilirkişi raporunda, mal beyanında göstermediği Etiler’deki 2 daireyi meslek yaşamı boyuncaki kayıtlı ve resmi tasarruflarıyla satın alamayacağı belirtildi. 
     İlhami Erdil, eşi Füsun Erdil, kızı Deniz Halide Erdil, Deniz Erdil’in gizli ortağı olduğu öne sürülen Şirin Melek Özden ve Erdil’in emir subay yardımcısı emekli yüzbaşı Yalçın Kayatunç’un yargılanmalarına, Genelkurmay Askeri Mahkemesi’nde devam edildi. 
     Davanın bugünkü duruşmasına sanıklardan katılan olmazken, Erdil ailesinin avukatlarından Tuncay Sarıakçalı hazır bulundu. 
     Duruşma hakimi albay Turgay Çağlar, İlhami Erdil’in mesleğe başladığı günden emekli olduğu döneme kadar her görevindeki aylık gelirleri, harcırahları, görev yollukları ve OYAK’a yapılan kesinti durumunu gösteren belgelerin mahkemeye ulaştığını bildirdi. 
     
     HER TÜR HESAPLAMA YAPILDI 

     Erdil’in, Etiler Alkent sitesinde satın aldığı 2 daireyi mal beyanında bildirmemesi nedeniyle "haksız mal edindiği" suçlamasına yönelik bilirkişi raporunun tamamlandığını belirten Çağlar, bilirkişileri mahkeme salonuna çağırdı. 
     3 albaydan oluşan bilirkişi heyetinin, Erdil’in meslek yaşamı 
     boyuncaki gelir ve gider durumunu TL, döviz, enflasyon ve döviz faizi cinsinden hesaplayan raporu okundu. Raporda Erdil’in, mesleğe başladığı 1958 yılından emekli olduğu 30 Ağustos 2001 yılına kadar 77 milyar lira geliri, 122 milyar lira gideri olduğu, buna göre 45 milyar lira açığı olduğu kaydedildi. Dolar cinsinden, Erdil’in, 427 bin dolar geliri, 395 bin dolar gideri olduğuna yer verilen raporda, emekli Deniz Kuvvetleri Komutanı’nın bu hesaba göre 31 bin dolar tasarruf yapabileceği ifade edildi. Raporda, dövizin faizlendirilmesine göre hesap yapılması halinde, Edil’in 875 bin dolar geliri, 693 bin dolar gideri olacağı ve 182 bin dolar tasarruf edebileceği kaydedildi. Raporda, Toptan Eşya Fiyat Endeksi’ne TEFE göre Erdil’in gelirinin 516 milyar, giderinin 464 milyar lira olacağına yer verildi. 
     
     "TASARRUFLA ALAMAZ" 

     Bankalarda Erdil’in vadeli tasarruf hesabına rastlanmadığı anlatılan raporda, emekli Deniz Kuvvetleri Komutanı’nın, parasını tefecide değerlendirdiği yönündeki savunmasının ise dikkate alınmadığı ifade edildi. 
     Raporda, Deniz Halide Erdil’in ailesinin yardımıyla aldığını savunduğu Land Rover marka araç ile banka hesabındaki 80 milyar liranın da hesaplamaya dahil edilmediği belirtildi. 
     Erdil’in, Etiler’deki evleri ölen işadamı akrabası Muhterem Kolaylı’nın hibe ettiği yönünde savunma yaptığına işaret edilen raporda, evlerin alındığı tarihlerde Kolaylı’nın hesaplarında herhangi bir para hareketine rastlanmadığı da kaydedildi. 
     Raporda, "Erdil, tasarruf edebileceği değerlendirilen miktarlarla mal beyanındaki malvarlığını ancak alabilir. Mal beyanında bildirilmeyen kayıt dışındaki 2 gayrimenkulün, Erdil’in resmi ve kayıtlı tasarruflarıyla satın alınamayacağı değerlendirilmiştir" denildi. 
     Raporun açıklanmasının ardından söz alan Askeri Savcı Kıdemli Albay Saim Öztürk, raporun Erdil’in haksız mal edindiği iddialarını doğruladığını ifade ederek, delil niteliğinde kabul edilmesini talep etti. 
     Erdil ailesinin avukatı Turgay Sarıakçalı ise raporu inceleyip beyanda bulunmak için süre istedi. 
     Duruşma, eksikliklerin giderilmesine karar verilerek, 9 Kasım tarihine ertelendi. 
     İddianamede, emekli Oramiral Erdil hakkında 5 ayrı "görevi kötüye kullanma", bir olaydan dolayı "görevi suiistimal" ve 3628 sayılı Mal Bildiriminde Bulunulması Rüşvet ve Yolsuzluklarla Mücadele Kanunu’nun 13. maddesinde tanımlanan "haksız mal edinme" suçlarından 18 yıl 6 aya kadar hapis cezası talep ediliyor. 
     Sanıklar Füsun ve Deniz Erdil, Yalçın Kayatunç ve Şirin Melek Hekim hakkında ise 1’er yıldan 3’er yıla kadar hapis cezası isteniyor. 
     
</TEXT>
</DOC>
