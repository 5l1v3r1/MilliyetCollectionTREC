<DOC>
<DOCNO> 354859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur35.html </URL>
<DATE> 2005/06/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Helikopterle hırsız avı... 
</HEADLINE>
<TEXT>

     Ankara'nın Pursaklar Beldesi'nde bir kamyonu çaldıktan sonra Gölbaşı çıkışında yakalanacaklarını anlayıp, Mogan Gölü kıyısındaki sazlıklara kaçan hırsızları, jandarma ekipleri helikopterle arıyor. 
     Alınan bilgiye göre, Pursaklar'da sabah namazına kalkan Şerif Aydın, bir şirkete ait 06 CCM 04 plakalı içecek yüklü kamyonunun, evinin önündeki parkta kimliği belirlenemeyen kişilerce çalıştırıldığını fark etti. Hemen aşağı inen Aydın, otomobiline binerek, çalınan kamyonunun peşine düştü. 
     Bu arada Aydın'ın durumu polise ve jandarmaya bildirmesi üzerine kamyon, Gölbaşı çıkışında Ankara Vilayetevi Sosyal Tesisleri'nde trafik ekiplerince takip edilmeye başlandı. Yakalanacaklarını anlayınca kamyonu sosyal tesislerin yakınına bırakan 2 hırsız, Mogan Gölü'nün çevresindeki kamışlık alana doğru kaçtı. 
     Ankara İl Jandarma Komutanlığı ile Gölbaşı Jandarma Komutanlığı'na bağlı ekipler, ortak operasyon düzenleyerek, kamışların bulunduğu bölgenin etrafını çevirdi. 
     
     KÖPEKLER DE OPERASYONA KATILDI 

     Hırsızların yerinin daha rahat tespit edilebilmesi amacıyla köpeklerle sazlık alanda arama çalışmaları başlatıldı. 
     Hırsızlara teslim olmaları konusunda çağrıda bulunan ekipler, sonuç alamayınca Ankara İl Jandarma Komutanlığı'na ait helikopter olay yerine getirildi. Havadan yapılan arama çalışmaları da sonuç vermedi. 
     Yoğun güvenlik önlemlerinin alındığı bölgede hırsızları arama çalışmalarına devam ediliyor. 
     
</TEXT>
</DOC>
