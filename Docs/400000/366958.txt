<DOC>
<DOCNO> 366958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun19.html </URL>
<DATE> 2005/08/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Şüphelinin 'kafasından vurulmasına' onay çıktı .. 
</HEADLINE>
<TEXT>

     Uluslararası Polis Komiserleri Birliği, polisin kuvvet kullanmaya ilişkin politikasını, intihar bombacısının ''kafasından vurulmasını'' kapsayacak şekilde genişletti. 
     Washington Post gazetesinin haberine göre, 20 bin üyesi bulunan örgüt, 7 Temmuz'daki Londra saldırılarından sonra, intihar bombacılarına karşı muamele hakkında yeni bir rehber yayınladı. 
     Buna göre, ''belli davranış biçimlerine uyan'' bir kişiyi durdurmak için öldürmek gerekiyorsa, polis bu kişinin ''kafasını'' hedef almalı. Bunun nedeni, intihar komandosunun üzerindeki bombaları patlatmasına fırsat vermemek. 
     Örgütün, karşılaşılan kişide dikkat edilecek ''davranış biçimleri'' ile ilgili verdiği bilgiler şunlar Sıcak havada kalın kaban giyenler, içinden kabloların sarktığı ya da çıkıntılı sırt çantası taşıyanlar, sinirliler ve aşırı terleyenler, göz temasından kaçınanlar. 
     Örgütün rehberine göre, güç kullanmak için tehdidin ''yakın'' olması gerekmiyor. Bir polisin, şüphelinin bir bomba patlatacağına inanması için ''mantıklı bir nedeni'' bulunması yetiyor. 
     Geleneksel uygulamada ise polisin birisini vurması için tehlikenin yakın olması gerekiyor. 
     
</TEXT>
</DOC>
