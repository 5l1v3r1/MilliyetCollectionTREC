<DOC>
<DOCNO> 378602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun27.html </URL>
<DATE> 2005/09/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Fischer Türkiye'nin yüzüne kapının kapatılması sorumsuzca 
</HEADLINE>
<TEXT>

     Almanya Dışişleri Bakanı Joschka Fischer, Hıristiyan Demokrat Birlik Partisi CDU Genel Başkanı Angela Merkel ile Hıristiyan Sosyal Birlik Partisi CSU Genel Başkanı Edmund Stoiber'in, ''AB kapısının Türkiye'nin yüzüne kapatılması'' şeklindeki görüşlerini tehlikeli ve sorumsuzca bulduğunu söyledi. 
     Fischer, Bild gazetesinde Türkiye'nin AB üyeliğine karşı çıkan CDU'lu Hessen eyaleti Başbakanı Roland Koch'a karşı Alman hükümetinin Türkiye politikasını savundu. 
     Fischer, ''Türkiye'nin yüzüne kapının kapatılması körlük derecesinde tehlikeli ve sorumsuzca. Geniş çaplı modernleşme ve Türkiye'nin kesin bir şekilde Batı'ya bağlanması sürecinin sürdürülmesinde büyük çıkarlarımız var. İslamiyet ile demokrasinin, açık toplumun, insan ve kadın haklarının, modern bir serbest pazar ekonomisinin ve özgür basının birbirleriyle bağdaştırılması, 21. yüzyılda güvenliğimiz açısından büyük öneme sahip'' ifadesini kullandı. 
     Türkiye'nin bu konuda merkezi bir rol oynayabileceğini ifade eden Fischer, ''Bu fırsattan istifade etmemek ve reddedilen bir Türkiye'den doğacak olumsuz gelişmelerin tehlikesini görmezden gelmek, dış politik yeteneklerin olmadığını gösterir'' dedi. 
     Muhalefet partilerinin, Türkiye'nin AB üyeliğini seçim malzemesi yapmak istediklerinin çok açık olduğunu kaydeden Fischer, Adenauer'den Kohl'e kadar 42 yıldan bu yana eski başbakanların da söz verdikleri şekilde, şimdiki Alman hükümetinin de Türkiye ile ucu açık üyelik müzakerelerine başlanmasından yana olduğunu söyledi. 
     Türkiye'ye bugüne kadar verilen sözde durulmamasının çok tehlikeli olduğunu vurgulayan Fischer, şimdilik üyelikten kimsenin söz etmediğini, Türk hükümetinin yaptığı büyük reformlara rağmen Türkiye'de hala yapılacak işler olduğunu, ancak 3 Ekim'de müzakerelere başlanmasının hiçbir şekilde bir risk oluşturmadığını belirtti. 
     Türkiye ile müzakerelerin gerektiği takdirde kesilebileceğini hatırlatan Fischer, müzakerelerin 10 ila 15 yıl sürebileceğine, Türkiye'nin AB üyeliği konusunda da bu sürecin sonunda karar alınacağına işaret etti. 
     Koch ise, Başbakan Gerhard Schröder'in, bir Türk gazetesinin tesislerini gezerek seçim mücadelesi yaptığını ve Türk kökenli seçmenleri aldatmaya çalıştığını öne sürdü. 
     Fransa ve Hollanda'da yapılacak referandumlarda Türkiye'nin AB üyeliğinin kabul edilmesi şansı olmadığını iddia eden Koch, kendilerinin iktidara gelmeleri durumunda daha gerçekçi bir Türkiye politikası izleyeceklerini söyledi. 
     Türkiye'nin farklı bir kültürden geldiğini ve gelecekte 80 milyonluk nüfusuyla AB'ye kabul edilemeyeceğini ileri süren Koch, bu nedenle imtiyazlı ortaklık önerisiyle Türkiye'ye karşı daha dürüst davranmak istediklerini kaydetti. 
     
</TEXT>
</DOC>
