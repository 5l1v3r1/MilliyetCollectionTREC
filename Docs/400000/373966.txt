<DOC>
<DOCNO> 373966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/guncel/axgun01.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Okullar 12 Eylül'de açılacak 
</HEADLINE>
<TEXT>


10 bin 338 öğretmen atamasının bilgisayar kurasını başlatan Milli Eğitim Bakanı Çelik, "Okullar, ilan edildiği gibi 12 Eylül'de, yeni öğretmenleriyle açılacak" dedi 

ANKARA Milliyet 

Milli Eğitim Bakanlığı MEB , 10 bin 509 boş kadroya 10 bin 338 öğretmen atamasını dün gerçekleştirdi. Atamaları tamamen şeffaf ve adil olarak gerçekleştirdiklerini belirten Milli Eğitim Bakanı Hüseyin Çelik, "Öğretmenlerimiz 5 Eylül'de görevlerine başlayabilecek. Okullarımız da 12 Eylül Pazartesi günü açılacak" dedi. Çelik, dün öğretmen atamaları dolayısıyla Başkent Öğretmenevi'nde düzenlenen törene katıldı. 

'10 tercih hakkı tanındı' 
MEB Personel Genel Müdürü Remzi Kaya, 10 bin 209'u ilk kez atama olmak üzere toplam 10 bin 509 boş kadroya öğretmen ataması yapılacağını açıkladı. Öğretmenlere 5 ayrı ilde 10 tercih yapma hakkı tanındığını kaydeden Kaya, puan ve tercihine bağlı olarak bilgisayar kurasıyla doğrudan görev yapacağı okula öğretmen ataması yaptıklarını vurguladı. Bilgisayar ortamındaki atama yöntemiyle tamamıyla şeffaf ve adil davrandıklarını söyleyen Bakan Çelik, MEB tarihinde ilk kez iller yerine doğrudan okullara atama yapıldığını ifade etti. 

20 bin sözleşmeli 
Bu kadrolu atamalar dışında 20 bin sözleşmeli öğretmen istihdam edeceklerini de hatırlatan Çelik, bunun için 1 Eylül'den itibaren başvuruların alınacağını dile getirdi. 
Ataması yapılan öğretmenleri 5 Eylül'de göreve başlatabileceklerini kaydeden Çelik, okulları ilan edildiği gibi 12 Eylül'de, yeni öğretmenlerle birlikte açacaklarını belirtti. 

Taşımalı öğretmen sistemi 
Bir branş öğretmeni, görev yaptığı okulda sadece haftada 6 saat ders verirken, başka bir okulda aynı branş dersi için öğretmen bulunmadığını da anımsatan Çelik, "Bunun için 'taşımalı öğretmen sistemi' getireceğiz. Bulunduğu yere yakın başka bir yerde boş derse öğretmen girmesini sağlayacağız" dedi. 

İlk atanan sevinçten ağladı 

Çelik, "Öğretmen adaylarından atamasının yapıldığını dev ekranda gören varsa kendini göstersin" dedi. Yozgat Eser İlköğretim Okulu'na atandığını ilk öğrenen İngilizce öğretmeni Yasemin Özer, gözyaşlarına h kim olamadı. 


</TEXT>
</DOC>
