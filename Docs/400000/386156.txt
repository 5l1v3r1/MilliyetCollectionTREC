<DOC>
<DOCNO> 386156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur18.html </URL>
<DATE> 2005/10/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
"Karantina bölgesinde vatandaşlarda grip sendromu saptanmamıştır" 
</HEADLINE>
<TEXT>

     Balıkesir’in Manyas İlçesi’ne bağlı Kızıksa Beldesi’nde 1800 hindinin "kuş gribi" olarak bilinen tavuk vebasından telef olması üzerine karantina altına alınan bölgede, bugüne kadar hiçbir kanatlı hayvanın telef olmadığı bildirildi. 
     Balıkesir Valiliği’nden yapılan yazılı açıklamada, bir vatandaşa ait hindilerin ölümünün "Kuş gribi" virüsünden kaynaklandığının belirlenmesi üzerine 8 Ekim tarihinde karantina altına alınan Kızıksa’da, çalışmaların çok yönlü olarak devam ettiği, bölgede şu ana kadar 500 dekar alanın dezenfekte edildiği, köylülere yönelik eğitim çalışmalarının aralıksız sürdürüldüğü belirtildi. 
     Balıkesir İl Hıfzıssıhha Kurulu’nun 9 Ekim’de aldığı kararların yürürlüğe girdiğine işaret edilen açıklamada, Sağlık Müdürlüğü elemanlarının, hastalığın insan sağlığı boyutu ile ilgili olarak bölge halkını bilgilendirme toplantılarına devam ettikleri kaydedildi. 
     Açıklamada, bölgede tavukçulukla uğraşan ve tavuklarla yakın teması bulunan kişilere bir doz grip aşısı yapılacağı ifade edildi. 
     Balıkesir Devlet Hastanesi’nden bir bulaşıcı hastalıklar uzmanının, Kızıksa’da 24 saat esasına göre görev yapan "Sağlık Danışma Birimi"nin hasta tarama ve eğitim çalışmalarına katılmak üzere bölgeye gönderildiği kaydedilen açıklamada, şu bilgilere yer verildi 
     "Koruma Karantina Bölgesi Kızıksa’da bugüne kadar herhangi bir vatandaşımızda grip sendromu saptanmamıştır. İlk hastalıklı ve ölen hayvanlara müdahale eden görevli 7 kişiye koruyucu ilaç tedavisine başlanmıştır. Hasta veya ölen hayvanlarla teması olan başka kişiler saptandığında da gerekli koruyucu tedavi uygulanacaktır. Virüsün tespit edildiği günden bugüne kadar hiçbir kanatlı ölümüne rastlanmamıştır. Bölgedeki kanatlı hayvanların imhasına devam edilmektedir. Alanda tüm karantina, itlaf ve dezenfeksiyon çalışmaları sürmektedir. 
     Tarım ve Köyişleri Bakanlığı itlaf edilen hayvanların sahiplerine ödenmek üzere ilk etapta 60 bin YTL’yi Valiliğimiz emrine göndermiştir. Tespitler tamamlandıktan sonra hayvan sahiplerine ödemeler yapılacaktır." Bu arada, Balıkesir Valiliği, Kızıksa Beldesi’nde karantina çalışmaları çerçevesinde bugüne kadar 2 bin 874’ü hindi, 2 bin 251’i tavuk, 477’si ördek, 69’u kaz ve 20’si güvercin olmak üzere toplam 5 bin 691 kanatlı hayvanın itlaf edildiğini açıkladı. 
     
</TEXT>
</DOC>
