<DOC>
<DOCNO> 373549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sondun15.html </URL>
<DATE> 2005/08/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Suriye İçişlerimize dışarıdan müdahale var 
</HEADLINE>
<TEXT>

     Suriye Devlet Başkanı Beşşar Esad, ülkesinin içişlerine dışardan müdahale edildiğini söyledi. 
     Alman Der Spiegel dergisine açıklamalarda bulunan Esad, ''İçişlerimize dışardan müdahale var. Ülkemizdeki gelişmeler bizim de her zaman etkileyemediğimiz şartlara bağlı'' dedi. 
     ABD'nin daha fazla demokrasi ve terörü desteklememe konusundaki taleplerine değinen Esad, ''Müdahaleler ne kadar büyük olursa, gelişme tempomuz o kadar yavaş olur. Demokratik süreç ülkenin her tarafına ulaşmalı'' dedi. 
     Ülkesindeki değişim süreci sırasında istikrar çatısının bozulmaması gerektiğini belirten Esad, Cezayir örneğini vererek, ''Cezayir'de 1991'den beri olan gelişmelere bakalım. Hükümet o zaman halkı yanlış değerlendirdi. İslamcılar iktidarı ele geçirmek üzereydi. Bu hatanın cezasını Cezayirliler hala kanlarıyla ödüyor'' dedi. 
     Esad, yoksullukla mücadelenin öncelikli olduğu yönünde daha önce yaptığı açıklamalar hakkında ise ''Ben 'ekonominin önceliği var' dediğimde, bu siyasi reformları askıya almamız gerektiği anlamına gelmez. Geçen 5 yılda ekonomiye öncelik verdiğimiz doğru. Bunu, halkımızın yaşam standardını yükseltmek için yaptık. Sabah kalkıp yiyecek bir şey bulamamak tehlikeli bir şey. Bu kişiye ben 'Partilere izin veriyorum' deyince, o bana ne diyecek '' diye konuştu. 
     Toplumsal diyalog için 5 yıl uğraştıklarını belirten Esad, ''Şimdi ikinci aşamadayız. Partiler için görüşmeler yapıyoruz'' dedi. 
     Suriye'nin istikrarının toplumun laik olmasından kaynaklandığını söyleyen Esad, ''Bunu korumalıyız'' diye konuştu. 
     ABD'nin, Irak'taki teröristlerin Suriye'den geldiği suçlamasına cevap veren Esad, ''Amerika, Irak'a da kitle imha silahları bulundurduğu suçlamasında bulunmuştu. Amerikalılara Meksika sınırını tam olarak niye kapatamadıklarını sorduğunuzda size, 'bu zor' diyorlar. Biz de açıkça söylüyoruz. Suriye-Irak sınırını tam olarak kontrol etmemiz imkansız'' dedi. 
     İsrail'in Gazze Şeridi'nden çekilmesini doğru bir adım olarak nitelendiren Esad, ''Ancak tek başına bu girişim barış getirmeyecek. Barış, ancak BM kararlarının hepsinin uygulanmasıyla olur. Batı Şeria ve Doğu Kudüs'ün geri verilmesi, Filistinlilerin geri dönmesi ve Golan Tepeleri'nin geri verilmesi gerekir'' dedi. 
     Esad, Refik Hariri'nin Suriye tarafından öldürüldüğü iddiaları konusunda da ''Suriye, arasında anlaşmazlık bulunmadığı birisini niye öldürsün. Bunun hiçbir anlamı yok. Gerçekte bu olaydan en çok zarar görenler Suriyeliler oldu'' dedi. 
     Suriye'nin bu cinayetin çözümlenmesi için her türlü desteği vermeye hazır olduğunu belirten Esad, ''Suriye'nin bu cinayetle hiçbir alakası yok'' diye konuştu. 
     
</TEXT>
</DOC>
