<DOC>
<DOCNO> 377567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo28.html </URL>
<DATE> 2005/09/11/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Gerets "Heinz'i oynatarak güven vermek istedim" 
</HEADLINE>
<TEXT>

     Galatasaray Teknik Direktörü Eric Gerets, bu akşam taktiksel bir maç izlediklerini belirterek, ''Karşımızda disiplinli ve düzenli bir takım vardı, sonuçta kazandık, memnunum'' dedi. 
     Gerets, maçtan sonra düzenlediği basın toplantısında meslektaşı Lorant'ı tebrik ederek, ''İyi takım kurmuş ve iyi organizasyon yapmış. Buna rağmen birkaç pozisyon bulduk, onlar da gol olabilirdi. Sonuçta kazandık, memnunuz'' diye konuştu. 
     Gerets, ''Maça neden 5 golü bulunan Ümit Karan ile başlamadınız '' şeklindeki bir soruya, ''Ben de basından olsaydım aynı soruyu sorardım. Elimizde gerçekten 4 kaliteli forvet oyuncum var. Bunların ikisini oynatma kararını vermiştim, bu kararın arkasındayım. Maça başlayan arkadaşlarımız bu güveni uzun yıllardır gösterdikleri performansla hak ediyorlardı. Arkada kalan forvet arkadaşlarımız hiç bir zaman pes etmediklerini gösteriyorlar. Bugünden itibaren bu konuda başka düşünebilirim, ancak ben hala kararımın doğru olduğunu düşünüyorum'' yanıtını verdi. 
     Necati'nin oyun kurucu olarak oynatılması konusunda ise Gerets, ''Kendisi bir oyun kurucu değil ve bizim felsefemizde bu bölgede oynayan oyuncumuzun oyun kurma meziyetleri olması lazım. Ama bu lüks bende var. Forvetten bir arkadaşımızı 10 numara da oynatabiliyorum. Oradaki oyun kurucunun resmi 10 numara olması düşüncesindeyim, ama oyuncu değişikliğinde böyle şeyler olabiliyor'' dedi. 
     
     ''HEİNZ'E GÜVEN VERMEK İSTEDİM'' 
     Heinz'ın gelir gelmez oynaması konusundaki bir başka soru üzerine sıkıntı yaşayan Eric Gerets, şunları söyledi 
     ''Aslında bu soruya cevap vermemek lazım ama ben veriyorum. Heinz geldikten sonra ona tabi ki güveniyorum. Onun bu oyunda rekabet açısından orda olmasını istiyorum. Forvette lüksüm var, aynı lüksü kanatlarda da yaşamak istiyorum. Heinz'in oynama garantisi de yok. Ama ben ona güven vermek istedim. Ama Altan da oyuna girdikten sonra iyi işler yaptı.'' Sivasspor karşısında pozisyon fazla bulunmaması konusunda ise Gerets, ''Rakip çok iyi bir düzen içindeydi ve disiplinliydi. Bilhassa rakibin iyi yapısından dolayı pozisyonlar kıttı. Ortada bir Kalla vardı, neredeyse 2 metre 25 santim boyunda ama biz oradan yüksek toplar kullandık ve pozisyonları önceden olduğu gibi bulamadık. Forvetin daha hareketli olmasını istiyorduk, bunlar olmayınca ilk yarıda pozisyona fazla giremedik'' ifadesini kullandı. 
     Sivasspor Teknik Direktörü Werner Lorant da Galatasaray ile oynadıklarını vurgularken, yedikleri penaltı golü için ise, ''Ben kariyerimde ilk defa böyle bir penaltı ile karşılaştım. Oturduğum yerden tek görebildiğim, yan hakemin bayrağı kaldırdığıydı. Orta hakemin nasıl bir karar verdiğini göremedim'' dedi. 
     Lorant, gelecek ile ilgili de Sivasspor olarak buraya kadar nasıl geldilerse aynı şekilde yollarına devam edeceklerini kaydetti. 
     
</TEXT>
</DOC>
