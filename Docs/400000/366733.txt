<DOC>
<DOCNO> 366733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo03.html </URL>
<DATE> 2005/08/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Beşiktaş'ta Güven korkuttu... 
</HEADLINE>
<TEXT>

     Erciyes maçının hazırlıklarını dün sabah tek çalışmayla sürdüren Beşiktaş'ta, bir hafta aradan sonra idmana çıkan Güven’in kaşı açıldı. 
     Kayseri Erciyes maçının hazırlıklarını dün sabah tek çalışmayla sürdüren Siyah-Beyazlılar’da, bir hafta aradan sonra ilk kez idmana çıkan yeni transfer Güven’in sol kaşı açıldı. Mustafa Doğan’la çarpışan genç futbolcunun kaşına iki dikiş atıldı. Teknik direktör Rıza Çalımbay kondisyon yüklemesinin ardından takımı ikiye bölerek, ilk gruba istasyon çalışması, ikinci gruba ise pas ve pres yaptırdı. Antrenmanın son bölümünde üç grup halinde çift kale turnuva düzenlendi. Adalesinde çekme bulunan Koray Avcı da, dün takıma yeniden katıldı. 
     
     Son prova Pendik 
     Yeni sezona cumartesi günü Kayseri Erciyesspor deplasmanında merhaba’ demeye hazırlanan Beşiktaş, son hazırlık maçını bugün saat 17.00’de Pendikspor ile oynayacak. Siyah - Beyazlı futbolcuların bir bölümü sabah antrenman yaparken, diğer bölümü ise Nevzat Demir Tesislerinde, 2. Lig B Kategorisi ekiplerinden Pendikspor karşısında Rıza Çalımbay’ın gözüne girmeye çalışacak. Kartal, hazırlık döneminde Schwaz’ı 7-0, Partizan’ı 2-1 yenmiş, Köln’le 0-0, Eintracht Frankfurt ve Altay’la 1-1, Banik Ostrava ile de 2-2 beraber kalmıştı. 
     
</TEXT>
</DOC>
