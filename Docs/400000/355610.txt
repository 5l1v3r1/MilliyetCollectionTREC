<DOC>
<DOCNO> 355610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun13.html </URL>
<DATE> 2005/06/26/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Musul'da peş peşe saldırılar... 
</HEADLINE>
<TEXT>

     Irak'ın Musul kentinin yakınındaki bir askeri üsse düzenlenen intihar saldırısında ilk belirlemelere göre 16 kişinin öldüğü bildirildi. 
     Bir Amerikalı askeri sözcü, saldırıda 7 kişinin de yaralandığını belirtti. 
     Iraklı askeri yetkililer de saldırıyı, patlayıcı yerleştirilmiş yelek giyen bir kamikazenin düzenlediğinin sanıldığını söyledi. 
     Musul'daki bir hastaneden yapılan açıklamada ise Musul'la Telafer arasındaki Irak askeri üssünden 5 cesetle 13 yaralı getirildiği bildirildi. Kurbanların çoğunun Iraklı işçiler olduğu belirtildi. 
     Saldırıyı Irak El Kaide Cihad Örgütü üstlendi. 
     Musul'da daha önce de bir bölge emniyet müdürlüğüne saldırı düzenlendiği, saldırıda 6 kişinin öldüğü, 8 kişinin yaralandığı bildirilmişti. 
     Öte yandan Bağdat'ta yola yerleştirilen bir bombanın patlaması sonucu bir Amerikan askeri öldü, 2 asker yaralandı. 
     
     HASTANEYE SALDIRIDA 4 KİŞİ ÖLDÜ 

     Irak'ın Musul kentindeki bir hastaneye intihar saldırısı düzenlendi. Saldırıda Iraklı 4 polis öldü. 
     Polis ve hastane kaynakları, bir intihar komandosunun, kendisini, hastanedeki polis kulübesinde havaya uçurduğunu, saldırıda 9 kişinin de yaralandığını belirtti. 
     Musul'da bugün emniyet müdürlüğüne ve kentin Kasak kasabasındaki askeri üsse de saldırı düzenlenmiş, ilk saldırıda 6, ikinci saldırıda ise 16 kişinin öldüğü bildirilmişti. 
     
</TEXT>
</DOC>
