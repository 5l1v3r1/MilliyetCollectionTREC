<DOC>
<DOCNO> 381314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/yasam/yas02.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavak ağacı suçsuz çıktı 
</HEADLINE>
<TEXT>


BÜLENT SARIOĞLU Ankara 

Polen alerjisine neden olduğu gerekçesiyle birçok kentte belediye kararıyla kesilen kavak ağaçlarının 'yargısız infaza kurban gittiği' ortaya çıktı. 
Polen alerjisinin kaynakları, CHP Antalya Milletvekili Feridun Baloğlu'nun soruları üzerine Sağlık Bakanlığı'nca derlenerek TBMM'ye iletildi. Sağlık Bakanı Recep Akdağ, yanıtında, özellikle dişi kavak polenlerinin pamukçuklarla taşınabildiğini, tahriş edici, çevre kirletici olduğunu, ancak ağaçların kesilmesine gerek olmadığını belirtti. 

Çayır poleni 
Tedavi Hizmetleri Genel Müdürü İsmail Demirtaş ise şunları söyledi "Kavak ağaçlarının şanssızlığı, tozuştukları mevsimde atmosferde gözle görülmeyen, oldukça yoğun çayır polenlerinin bulunmasıdır. Alerjik bulguların artışından 1. planda çayır polenleri sorumluyken, suç nispeten daha masum kavak ağaçlarına atılmaktadır." 


</TEXT>
</DOC>
