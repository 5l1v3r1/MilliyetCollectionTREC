<DOC>
<DOCNO> 374342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun34.html </URL>
<DATE> 2005/08/31/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Avusturya'da Türkiye'nin AB üyeliği tartışmaları... 
</HEADLINE>
<TEXT>

     Avusturya Başbakanı Wolfgang Schüssel, Türkiye ile müzakerelerin 3 Ekim’de başlamasından yana olduğunu bildirdi. 
     Steirmark eyaletinde yayımlanan muhafazakar eğilimli günlük Kleine Zeitung gazetesine demeç veren Başbakan Schüssel, "Türkiye ile müzakerelerin 3 Ekim’de başlamasından yana olduğunu" belirterek, "Kimse diyaloga girmemize karşı olamaz. Müzakerelere başlamamız halinde Türklere bunun çok uzun sürebileceğini, eğer katılım gerçekleşmezse de uygun bir seçeneğin bulunacağını açık olarak anlatmamız gerekir" dedi. 
     AB’nin Türkiye konusunda "Ya hep ya hiç kartına oynamaması ve başka seçenekler de düşünmesi gerektiğine" işaret eden Schüssel, "Avusturya’nın bu konuda tavrını ortaya koyan ve bayrak gösteren tek ülke olduğunu" söyledi. 
     Türkiye-AB ilişkilerinde hedeften geri dönülemeyeceğini belirten Schüssel, "Türkiye’yi İslam dünyasında tek başına bırakmak istemiyoruz. Ancak, kesin olan bir şey varsa o da şu ki, müzakerelerin sonucu ne olursa olsun iş piyasamızı işgücünün serbest dolaşımına açmayacağız. Böyle bir özgürlüğün Türkiye gibi bir ülkeye kayıtsız şartsız tanınması düşünülemez" diye konuştu. 
     Schüssel, 2004 yılında, Başbakan Recep Tayyip Erdoğan’a "Avusturyalıların büyük çoğunluğunun Türkiye’nin tam üyeliğine karşı olduğunu ve Avusturya’nın müzakereler sonunda halk oylamasına gideceğini açıkça söylediğini" anımsatarak, "Kendisine sonu açık müzakereler ve tam üyeliğe seçenekten yana çaba harcayacağımızı söyledim. Şimdi müzakere yetkisinin bundan farklı değil, tamamen böyle algılanması için ısrar edeceğiz" şeklinde konuştu. 
     Bir soru üzerine Türkiye’nin henüz "katılım olgunluğunda olmadığını" ileri süren Schüssel, "Ancak, Ankara’nın yaklaşık 20 yıl sürecek olan ve ucu açık bırakılan müzakerelere başlamaya yeteri kadar hazır olduğunu" kaydetti. 
     
</TEXT>
</DOC>
