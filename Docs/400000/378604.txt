<DOC>
<DOCNO> 378604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun29.html </URL>
<DATE> 2005/09/15/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ünlülerden Blair'e mektup Askerlerimiz Noel'e kadar Irak'tan dönsün 
</HEADLINE>
<TEXT>

     Irak'taki İngiliz askerlerinin yıl sonuna kadar dönmelerini isteyen yüz kadar ünlünün imzaladığı mektup, bugün Londra'da başbakanlık yetkililerine teslim edildi. 
     Tony Blair'e hitaben kaleme alınan açık mektup, aktris Julie Christie tarafından Blair'in basın bürosu yetkililerine elden verildi. 
     Aralarında yönetmen Ken Loach'ın da bulunduğu imza sahipleri, Irak savaşının ''tam bir felaket'' olduğunu belirterek, İngiliz birliklerinin Irak'tan Noel'e kadar dönmelerini istiyor. Irak'ta görev yapmak istemeyen çok sayıda İngiliz askerinin savaşta öldüğünü ya da yaralandığını hatırlatan savaş karşıtları, mektupta ''BM'nin Irak'la ilgili kararı aralık ayında hükmünü yitiriyor. Sizden İngiliz birliklerinin yıl sonuna kadar Irak'tan döneceklerini açıklayarak, oradaki kıyıma son vermek için ilk adımı atmanızı bekliyoruz'' ifadesini kullandılar. 
     Açık maktubu imzalayanlar arasında gitarist John Williams, aktör ve yönetmen Mark Rylance, şarkıcı Billy Braggg ve birçok parlamenter bulunuyor. 
     Irak'ta şimdiye kadar 95 İngiliz askeri hayatını kaybetti. 
     
</TEXT>
</DOC>
