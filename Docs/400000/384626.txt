<DOC>
<DOCNO> 384626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/ekonomi/eko01.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasırga borsalarda 
</HEADLINE>
<TEXT>


Katrina ve Rita kasırgalarının vurduğu ABD'de enflasyonist baskıların artacağı hatta stagflasyon başlayacağı korkusu dört gündür ABD borsalarını düşürüyor. Hareket dün de Asya ve Avrupa borsalarına yayıldı. İMKB de genel havadan etkilendi 

Murat Öğütçen 

Katrina ve Rita kasırgalarından sonra ABD' de binlerce firmanın kapanması ve enerji fiyatlarının yüksek seyretmesinin ülkede enflasyonist baskıyı artıracağı, buna bağlı olarak da stagflasyon durgunluk içinde enflasyon yaşanabileceği endişeleri önce ABD borsalarını, sonra da Asya ve Avrupa borsalarını düşürdü. 
ABD'nin Dow Jones endeksi önceki gün yüzde 1.2, teknoloji hisselerinin işlem gördüğü Nasdaq ise yüzde 1.7 değer kaybetti. Dün ise her iki endeks tepki alımlarıyla açılmasına rağmen, günü düşüşle kapadı. 
Zaten bir süredir artan cari açık nedeniyle sorunlar yaşayan ABD ekonomisinin, yükselen enflasyonist baskılar nedeniyle zayıflayacağından endişe ediliyor. 

Kötü ve daha kötü 
Petrol fiyatları dün, son iki ayın en düşük düzeyi olan 61.65 dolara inse de h l yüksek seyrediyor. Bu durum şirketlerin maliyetlerini artırıyor. Bu da piyasalarda bazı kesimleri, ABD ekonomisinin 1970'lerde görülen stagflasyonun tekrarlanacağı korkusuna sevkediyor. 
Gerçi çoğu ekonomist stagflasyondan korkmak için erken olduğu görüşünde. Ancak bu kesimde enflasyonist baskılar nedeniyle ABD Merkez Bankası'nın FED faiz artırımını sürdüreceği tahmin ediyor. Faiz artırımı ya da beklentisi de zaten borsaları düşürmeye yetiyor. 

Avrupa'ya sıçradı 
Tüm bunların ABD'nin büyümesini yavaşlatacağı, dolayısıyla da ülkenin ithalatı azalacağından bu ülkeye mal satan ülkelerin, kısaca tüm dünyanın olumsuz etkileneceği beklentisi de endişenin genele yayılmasına neden oluyor. 
ABD'nin ithalatının azalmasından ilk önce DaimlerChrysler ve Samsung gibi şirketlerin zarar göreceği tahminleri bu şirketlerin hisselerini düşürdü. Gün içinde yoğun satışla karşılaşan Avrupa borsaları, ABD borsalarının tepki alımlarıyla açılmasından moral buldu. Yine de Avrupa'nın ortalama değer kaybı yüzde 1'e ulaştı. Dünya borsalarındaki satışlara paralel olarak gelişmekte olan ülke tahvillerin fiyatları da geriledi. 

Dünya borsaları düşüyor Borsalar Değişim yüzde Dow Jones - 0.3 Nasdaq - 0.9 Brezilya - 3.1 Japonya - 2.4 Fransa - 1.3 İngiltere - 1.0 Borsalar Değişim yüzde Almanya - 1.0 İtalya - 1.0 Avusturya - 2.5 İspanya - 0.8 Rusya -6.6 

İMKB, bu kez dışardan yara aldı ORHAN TEKEOĞLU 
ABD ve dünya borsalarında yaşanan düşüş İstanbul Borsası'na da yansıdı. Özelleştirmelerin ve AB beklentilerinin sona ermesiyle başlayan k r amaçlı satışlara, gelişmekte olan ülke borsalardaki düşüşler de etkilenince endeks 1265 puan gerileyerek 33.510 puana indi. Hisse senetlerinin değer kaybı da yüzde 3.64 olarak gerçekleşti. İki günlük düşüş yüzde 5.93 oldu. 

Tüpraş ve Erdemir'de kayıp 
Özelleştirmenin iki yıldızı Tüpraş ve Erdemir'in özelleştirilmesi sona erdi, ancak her iki şirketin küçük ortakları satıştan vazgeçmiyor. 
Her iki şirket, beklentilerin oldukça üzerinde satılmasına rağmen hisseleri borsada hızla değer kaybediyor. Erdemir'deki yabancı satışı dün de kendini gösterdi ve hisseler yüzde 4.35 değer kaybetti. Özelleştirmenin diğer bir yıldızı Tüpraş'ın hisseleri de dün yüzde 4.02 düştü. 

Dolar yabancıyla 1.36'yı aştı 
Gelişmekte olan ülke borsalarındaki satışlar TL'yi olumsuz etkiledi. Dolar dün YTL karşısında değer kazanırken yabancıların alımlarıyla bankalararası piyasada değeri 1.3635'e yükseldi ve yüzde 0.5'lik artış sağladı. Dış piyasalarda dolar karşısında değer kazanan euro da TL karşısında yüzde 1.54'lük artışla 1.3610'a ulaştı. 
Türkiye'nin gösterge niteliğindeki 2030 vadeli tahvillerinin getirisi yüzde 7.663'e inerken, içerde bono faizleri de 0.16 puan artarak günü yüzde 14.76'dan kapattı. 


</TEXT>
</DOC>
