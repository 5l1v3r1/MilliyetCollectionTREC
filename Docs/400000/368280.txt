<DOC>
<DOCNO> 368280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun14.html </URL>
<DATE> 2005/08/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Batı basını İran'la kriz Avrupa'nın başarısızlığı 
</HEADLINE>
<TEXT>

     BBC TÜRKÇE 

      İran'ın nükleer faaliyetine yeniden başlaması Avrupa basınında geniş yer buldu. Bazı gazeteler İran'ın gerginliği artırdığı ve Amerika'nın yeni bir gövde gösterisine zemin hazırladığını yazarken, bazı gazeteler ise krizin Avrupa'nın başarısızlığı olduğunu ve ABD'nin Avrupa'nın arkasına sığındığını yazdı. 
     
     Frankfurter Allgemeine 
     Almanya'da yayımlanan Frankfurter Allgemeine, İran'ın kararının Avrupalılar için ağır bir darbe niteliği taşıdığını belirtiyor. Gazete şöyle devam ediyor 
     "İran, Güvenlik Konseyi'nin kendisine yaptırım uygulayacağına inanmıyor. Eğer böyle birşey söz konusu olursa İran, Irak ve Orta Doğu'yu karıştırma tehdidine bulunabilir. 
     "Ama bu gelişmenin Avrupalılar için başka bir anlamı var. Avrupalılar, dünyanın bu stratejik bölgesinde kriz yönetiminde başarılı olabileceklerini gösterme fırsatını kaçırdılar. 
     Frankfurter Allgemeine, İslami bir rejimin nükleer silaha sahip olmasıyla bölgesel silahlanma yarışının daha da kızışacağını öne sürdü. 
     
     Sueddeutsche Zeitung 
     Başka bir Almanya gazetesi Sueddeutsche Zeitung, korkuların abartılmaması gerektiği görüşünde. 
     Gazete "İranlılar dün İsfahan'daki nükleer santralda faaliyetlerine yeniden başladılar diye 3'ncü Dünya Savaşı çıkmaz" diyor. 
     Sueddeutsche Zeitung, gazete, petrol boykotunu da içermesi halinde yaptırımların İran'ın canını yakabileceğini ancak petrol arzının azaldığı ve fiyatların tırmandığı bir dönemde Batılı sanayileşmiş ülkelerin bu yola başvurmalarının olası olmadığını kaydediyor. 
     
     Daily Telegraph ve Guardian 
     Daily Telegraph gazetesi, İran'ın Amerika Birleşik Devletleri ve Avrupa'ya meydan okuyarak gerginliği artırdığını öne sürerken, Guardian, Tahran'ın bu kararıyla Washington'un yeni bir gövde gösterisinde bulunması riskini artırdığına dikkat çekiyor. 
     
     Le Monde 
     Fransa'da yayımlanan Le Monde ise, İran'la yaşanan krizin Avrupa ve Amerika Birleşik Devletleri arasındaki ilişkileri nasıl etkileyeceğini irdeliyor. 
     Gazetenin yorumu şöyle 
     "Washington, Tahran'la krizde şimdi Avrupa'yı ve Irak'taki savaşı da dikkate alıyor. 
     Amerikalılar açısından krizin en azından bir olumlu yanı var. Kriz Avrupa'yla Amerika'yı bir araya getirdi. Yeni cumhurbaşkanının seçilmesinden sonra Tahran'ın radikalleşmesi, Atlas okyanusunun iki yakasındaki anlaşmazlıkları ikinci plana itti. 
     Washington, şimdi sanki ikinci derecede önemli bir güçmüş gibi Avrupalıların arkasına sığınıyor." 
     
</TEXT>
</DOC>
