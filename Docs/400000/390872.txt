<DOC>
<DOCNO> 390872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonsiy10.html </URL>
<DATE> 2005/10/30/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Çubukçu Meclis Komisyonu'na olumsuzluklarla ilgili çağrılmadım 
</HEADLINE>
<TEXT>

     Devlet Bakanı Nimet Çubukçu, TBMM İnsan Haklarını İnceleme Komisyonu'na yuva ve yurtlardaki olumsuzluklarla ilgili çağrılmadığını bildirdi. 
     Bakan Çubukçu, Malatya Çocuk Yuvası'ndaki olaylarla ilgili olarak düzenlediği basın toplantısında, gazetecilerin soruları üzerine, TBMM İnsan Haklarını İnceleme Komisyonu'na merkezi Washington'da bulunan bir insan hakları kuruluşunun yayınladığı bir raporla ilgili olarak davet edildiğini söyledi. Çubukçu, şöyle konuştu 
     ''Komisyona gitmemin sebebi, merkezi Washington'da bulunan bir kuruluşun zihinsel engellilere uygulanan elektro şok tedavisinin insan hakları ihlali olup olmadığı, acı çekip çekmediği konusunda basına yansıyan raporlardı. Komisyon Başkanı Mehmet Elkatmış, beni telefonla aradı. Ben kendisine eğer arzu ederlerse komisyona bilgi verebileceğimi söyledim. Sonra gittim ve bilgi verdim.'' 
     
     PARTİZANLIK SUÇLAMASI 
     Malatya Çocuk Yuvası'ndaki olayları araştırmak üzere görevlendirilen müfettişle ilgili bir soruyu yanıtlayan Bakan Çubukçu, ''Görevlendirilen müfettiş, Sosyal Hizmetler Genel Müdürlüğü'nün 15 yıllık müfettişi. Bu görevler kariyer meslekleridir. Yani insanların orada bulunmaları, görevde yükselmeleri, makamlarına ilişkin değerlendirmeler, son derece ciddi ve titiz bir şekilde yapılıyor devlette'' dedi. 
     Çubukçu, sözlerini şöyle sürdürdü 
     ''Partizanlık yönündeki suçlamaların da son derece kasıtlı olduğunu düşünüyorum. Nitekim ilgili şirket yetkilisi CHP üyesi olduğunu açıkladı ama halen partizanlık süreci bitmedi. Kamu İhale Yasası ile şeffaf bir şekilde yapılmış olan ihaleyi almış olan bir firmanın yaptığı görevlendirmedir. Nihayetinde herkesin bu anlamda siyasi görüşlerine başvurarak gidersek herhalde Ortaçağ zihniyetiyle bir cadı avcılığına çıkmış oluruz ki bu da doğru bir yaklaşım olmaz.'' 
     
</TEXT>
</DOC>
