<DOC>
<DOCNO> 395816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo08.html </URL>
<DATE> 2005/11/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Fransız spor gazetesi L'Equipe İsviçreliler çok korktu 
</HEADLINE>
<TEXT>

     Fransa'da yayımlanan spor gazetesi L'Equipe, Türkiye-İsviçre karşılaşmasına bugün sayfalarında geniş yer verdi. 
     ''İsviçreliler Çok Korktu'' başlığını atan gazete, ''İsviçre'nin yoğun bir gerilimin yaşandığı maç sonunda, barajı geçtiğini'' yazdı. Gazete, ''Türk oyuncular maç içinde muhteşem bir kararlılıkla mücadele ettiler'' ifadesini kullandı. 
     Türk seyircilerin maçın sonuna kadar takımlarını desteklemeyi bırakmadıklarını kaydeden gazete, özellikle Tuncay'ın oyununu övdü. 
     L'Equipe, İsviçre'nin Fransız takımı Sochaux'da oynayan Lonfat isimli oyuncusunun, ''Takım arkadaşlarım Türk oyunculardan ve güvenlik güçlerinden dayak yedi'' şeklindeki açıklamasına da geniş yer verdi. Gazete ayrıca, A Milli takım teknik direktörü Fatih Terim'i ''tahrik edici'' ve ''sorumsuzlukla'' suçladı. 
     
</TEXT>
</DOC>
