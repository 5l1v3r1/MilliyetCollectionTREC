<DOC>
<DOCNO> 394068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko22.html </URL>
<DATE> 2005/11/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Otomotiv üretiminde artış sürüyor... 
</HEADLINE>
<TEXT>

     Otomotiv sektörü üretimi, yılın 10 ayında yüzde 6 artışla 760 bin 691'e ulaştı. 
     Otomotiv Sanayi Derneği OSD verilerine göre, Ekim ayında 83 bin 276 araç üretilirken, otomobil üretimi yüzde 8 artışla 42 bin 294 olarak gerçekleşti. 
     Aylık bazda en büyük üretim artışı büyük kamyonda görüldü. Büyük kamyon üretimi yüzde 52 artışla 2 bin 506 adet oldu. Otobüs üretimi yüzde 47 artışla 466, küçük kamyon üretimi yüzde 27 artışla 694, kamyonet üretimi yüzde 21 artışla 31 bin 556, minibüs üretimi yüzde 13 artışla 2 bin 124 adet olarak kayda geçti. Traktör üretimi de yüzde 10 büyüyerek 3 bin 37 adet oldu. 
     10 aylık sonuçlar da, otomobil ve ticari araç üretiminde artışı gösteriyor. 
     Ocak-Ekim döneminde yüzde 2 artışla 382 bin 54 adet otomobil üretildi. Aynı dönemde yüzde 13 artışla 349 bin 81 adet ticari araç üretim bantlarından indi. Söz konusu sürede toplam araç üretimi, geçen yılın yaklaşık 45 bin adet üstünde, 760 bin 691 olarak gerçekleşti. Büyüme oranı yüzde 6 oldu. 
     Kapasite kullanım oranları Ekim ayında otomobilde yüzde 65, kamyonda yüzde 67, kamyonette yüzde 188, otobüste yüzde 83, minibüste yüzde 35, midibüste yüzde 44, traktörde yüzde 61 olarak belirlendi. 
     10 ayda ise kapasite kullanım oranları, otomobilde yüzde 58, kamyonda yüzde 64, kamyonette yüzde 170, otobüste yüzde 78, minibüste yüzde 36, midibüste yüzde 42, traktörde yüzde 59 oldu. 
     
     ÜRETİM LİDERİ FORD OTOSAN 
     En yüksek üretim rakamlarına Ford Otosan, Oyak Renault ve Tofaş ulaştı. Toyota da 3. sıradaki Tofaş'a çok yaklaştı. 
     Kamyon, kamyonet ve minibüs üreten Ford Otosan, Ekim ayında 21 bin 802, 10 ayda 200 bin 252 adet ile en büyük araç üreticisi oldu. 
     Sadece otomobil üretimine odaklanan 2. sıradaki Oyak Renault ise Ekim ayında 18 bin 808, 10 ayda 152 bin 431 adetlik üretime imza attı. 
     Tofaş ise otomobil ve kamyonette Ekim ayında 15 bin 581, 10 ayda 134 bin 6 adet araç üretimi ile 3. sırada bulunuyor. 
     Otomobil üreticisi Toyota da, Ekim ayında 13 bin 729, 10 ayda 129 bin 44 otomobil üreterek, bu alanda Oyak Renault'un ardından 2. büyük üretici olurken, genel klasmanda 4. sırayı aldı. 
     
</TEXT>
</DOC>
