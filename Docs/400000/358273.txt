<DOC>
<DOCNO> 358273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun11.html </URL>
<DATE> 2005/07/05/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yunanistan'da Türkiye karşıtı etkinlik 
</HEADLINE>
<TEXT>

     Avrupa'daki faşist ve Neo-Nazi siyasi parti ve örgütler eylülde Yunanistan'da buluşmaya hazırlanıyor. Mora Yarımadası'nda, 'Türkiye Avrupa'dan dışarı' sloganı ile üç günlük bir etkinlik düzenlenecek. 
     Meligala kasabasında 16-18 eylül tarihleri arasında düzenlenmesi öngörülen etkinliği Alman NPD Nasyonal Demokrat Parti , İtalyan Forza Nuova ve İspanyol La Falange ile Yunan ve Romen parti ve örgütleri organize ediyor. 
     Avrupa ülkelerinden Neo-Nazilerin katılması beklenen etkinlikte Türkiye karşıtı mesajlar verilecek. 
     
     Tepki görüyor 
     Planlanan buluşmaya tepki gösteren Meligala Kasabası Belediye Başkanı, yaptığı açıklamada, faşistleri kasabalarında istemediklerini söyledi. 
     Yunanistan’daki Yahudi cemaati de bir açıklama ile etkinliğin yasaklanması için Yunan hükümetine çağrıda bulundu. 
     
     Hükümet çaresiz 
     Kamu Düzeni Bakanı sözcüsü, Yunan anayasası gereğince 'silahsız ve barışçı' bir toplantıyı yasaklayamayacaklarını söyledi. 
     
</TEXT>
</DOC>
