<DOC>
<DOCNO> 375599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur29.html </URL>
<DATE> 2005/09/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İnegöl'de bekletilen grup dönüşe geçti... 
</HEADLINE>
<TEXT>

     Tutuklu Hükümlü Aileleri Hukuk Dayanışma Dernekleri Federasyonu TUHAD-FED tarafından Bursa'nın Gemlik İlçesi'nde düzenlenmek istenen basın açıklamasına katılmak için otobüslerle Doğu ve Güneydoğu Anadolu bölgelerinden gelen ve İnegöl yakınlarında bekletilen grup, dönüşe geçti. 
     Bursa-Ankara Karayolu'nun İnegöl Mezitler 3 mevkiinde saat 10.00'dan itibaren toplanmaya başlayan ve saat 16.45'e kadar bekleyen kalabalık grup, TUHAD-FED Genel Sekreteri Ali Erdemirci'nin basın açıklaması yapmasının ardından, araçlarına binerek dönüşe geçti. 
     Terör örgütü elebaşı lehine slogan atan ve Öcalan'ın posterlerini taşıyan katılımcılar, zafer işareti yaparak bölgeden ayrıldı. 
     Öte yandan, İnegöl'e yaya olarak gitmeye çalışan katılımcılardan bazıları, çevre köylerdeki vatandaşlarca tartaklandı. 
     Ulaşıma kapatılan Bursa-Ankara Karayolu'nun İnegöl Kurşunlu mevkii ile Bozüyük arası da grubun dağılmasının ardından trafiğe açıldı. 
     
</TEXT>
</DOC>
