<DOC>
<DOCNO> 358264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun02.html </URL>
<DATE> 2005/07/05/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Ahmedinecad ''Dünyayla adil ve daha iyi ilişki istiyoruz'' 
</HEADLINE>
<TEXT>

     İran’da geçen ay yapılan seçimde cumhurbaşkanı seçilen aşırı muhafazakar Mahmud Ahmedinecad, hakkındaki iddiaları reddederek, İran’ın dünyayla adil ve daha iyi ilişkiler istediğini söyledi. 
     İRNA’nın haberine göre, Ahmedinecad, bir grup İranlı milletvekiliyle toplantısında yaptığı konuşmada, "Batılı ülkelerin gelişmiş istihbarat toplama yeteneğine rağmen aslı astarı olmayan iddialar yayması kuşku uyandırıyor. Bütün ülkelerle adil ve iyi ilişkiler peşindeyiz ve onlara İran’a yönelik tutumlarını düzeltmesi tavsiyesinde bulunuyorum" dedi. 
     Batılı ülkelerin cumhurbaşkanlığı seçimine ilişkin açıklamalarını da eleştiren Ahmedinecad, "Bu ülkeler, niçin İran halkının demokratik tutumuna saldırdığını açıklamalıdır" diye konuştu. 
     Ahmedinecad, geçen ay yaptığı konuşmada, İran’ın nükleer programından vazgeçmeyeceğini ve uranyum zenginleştirme çalışmalarına yeniden başlayacağını söylemişti. 
     Mahmud Ahmedinecad, radikal öğrencilerin 1979’da Tahran’daki Amerikan Büyükelçiliğini işgalinde Amerikalıları rehin almak ve 1989’da Avusturya’nın başkenti Viyana’da İran Kürdistan Demokratik 
     Partisi lideri Abdurrahman Kasımlo ile iki yardımcısının öldürülmesinde rolü olmakla suçlanıyor. İranlı yetkililer her iki suçlamayı da reddediyor. 
     
</TEXT>
</DOC>
