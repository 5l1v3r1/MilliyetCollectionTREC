<DOC>
<DOCNO> 363980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/spor/spo30.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Beşiktaş şampiyon 
TEKERLEKLİ Sandalye Basketbol Ligi'nde İzmir Büyükşehir Belediyesi'ni 65-52 yenen Beşiktaş, final serisinde durumu 3 - 1'e getirdi ve ligdeki ilk şampiyonluğuna ulaştı. Celal Atik Spor Salonu'ndaki karşılaşmaya hızlı başlayan Siyah-Beyazlılar, ilk periyodu 20-5, devreyi 36-20 önde geçti. Üçüncü periyodu da 49-34 önde tamamlayan Beşiktaş, karşılaşmayı 65-52 kazanarak mutlu sona ulaştı. 

Barış Kupası Tottenham'ın 
GÜNEY Kore'de yapılan Barış Kupası'nın finalinde Lyon'u 3-1 mağlup eden Tottenham şampiyon oldu. İngiliz ekibi, Seul Dünya Kupası Stadı'ndaki maçta Berthod'un kendi kalesine attığı golle öne geçti. Ardından İrlandalı yıldız R.Keane iki golle, farkı üçe taşıdı. Ben Arfa'nın penaltısı Fransa şampiyonuna teselli verdi. Beşiktaş'tan Lyon'a geçen Carew ise yedek oturdu. 

Yunanistan'a rekor tarife 
POLONYA'NIN Poznan kentindeki 17. Avrupa Yıldız Bayanlar Basketbol Şampiyonası finallerinde mücadele eden Ay - Yıldızlı ekibimiz üçüncü maçında Yunanistan'ı 69-26 gibi farklı bir skorla devirdi. 16 takımın katıldığı ve 10 gün sürecek olan şampiyonada D Grubu'nda yer alan millilerimiz, ilk yarısı 37-25 biten maçın ikinci devresinde rakibine serbest atıştan sadece 1 sayı izni verdi. Millilerimiz grubunda ikinci olarak çeyrek finale yükseldi. 

Erdem anıldı 
TÜRKİYE Milli Olimpiyat Komitesi TMOK Eski Başkanı ve Uluslararası Olimpiyat Komitesi IOC Üyesi Sinan Erdem, ölümünün 2. yıldönümünde kabri başında anıldı. Zincirlikuyu Mezarlığı'ndaki kabri başında düzenlenen törene, TMOK Başkanı Togay Bayatlı, Erdem'in ailesi ve yakınları ile spor camiasından kişiler katıldı. 

Olgundeniz'den altın madalya 
SIRBİSTAN-Karadağ'da yapılan Balkan Atletizm Şampiyonası'nda Türkiye, 1 altın ve 6 bronz madalya kazandı. Ercüment Olgundeniz, erkekler disk atmada 60.79 metrelik atışıyla altın madalyaya ulaşırken şampiyonanın ilk gününde Birsen Yavuz, Özge Gürler ve Ömer Yalçıner ile üç bronz alan millilerimiz dün de üç bronz elde etti. Bayanlar 100 metre engellide Öznur Gültekin, çekiç atmada Zübeyde Yıldız ve erkekler 3 bin metre engellide Bilal Yerlikaya üçüncü oldu. 

Özdemir Balkan ikincisi 
BULGARİSTAN'DA yapılan Balkan Ülkeleri Bisiklet Şampiyonası'nda, Bünyamin Özdemir ikinci oldu. Bisiklet Federasyonu Asbaşkanı Bahattin Akyön, Türkiye'nin 4 sporcu ile temsil edildiği şampiyonada Özdemir'in büyük bir başarı elde ederek, ikinci sırayı aldığını açıkladı. 


</TEXT>
</DOC>
