<DOC>
<DOCNO> 392371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun17.html </URL>
<DATE> 2005/11/05/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Brüksel'de çatışma çıktı 5 yaralı 
</HEADLINE>
<TEXT>

     Belçika'nın başkenti Brüksel'de yabancı gençler ile polis arasında çıkan çatışmada 5 polis yaralandı. 
     Türklerin yoğun bulunduğu Schaerbeek Belediyesi'nde bu sabah meydana gelen olayların, bir polis devriyesinin, park halindeki bir arabanın üzerine ''idrarını yapan'' bir kişiye müdahale etmesiyle başladığı bildirildi. Polisler, bu kişiden ''kirlettiği arabayı temizlemesini'' istedi. Yapılan açıklamada, polisler ile bu kişi arasında ''ses tonunun yükseldiği'' ve çevredeki evlerden başka gençlerin de olay yerine geldiği bildirildi. 
     Gençlerin, polislere, ''derhal oradan uzaklaşmamaları halinde Fransa'daki olayların Brüksel'de de meydana geleceği'' tehdidinde bulunduğu belirtildi. 
     Polis açıklamasında, gerginlik ve olaylar sonunda 5 polis memurunun yaralandığı, iki kişinin gözaltına alındığı bildirildi. 
     Güvenlik birimleri, Fransa'daki olayların Belçika'ya sıçraması endişesini dile getiriyor ve ''ufak kıvılcımların büyük ateşlere neden olmasına fırsat verilmemesi gereği'' üzerinde duruyor. 
     
</TEXT>
</DOC>
