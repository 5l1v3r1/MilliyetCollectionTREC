<DOC>
<DOCNO> 372057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yasam/axyas01.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
2 bin yıllık tarihi dinamitliyorlar 
</HEADLINE>
<TEXT>


Prof. Mustafa Şahin'in korkunç saptaması Define arayanlar, 'İçinde altın var' umuduyla İsaura Antik Kenti'nin tarihi kaya mezarlarını dinamitle patlatıyor 


Selçuk Üniversitesi Fen Edebiyat Fakültesi Arkeoloji Bölümü Öğretim Üyesi Prof. Dr. Mustafa Şahin, Konya bölgesinde korkunç bir tarih katliamına tanık olduklarını açıkladı. 
Prof. Şahin, M.Ö. 1. yüzyıl ile M.S. 2. yüzyıl arası dönemden kalma eserlerin bulunduğu Konya'nın Bozkır ilçesine yaptıkları inceleme gezisi sırasında gördüklerine inanmakta zorlandıklarını belirterek, "Tam bir tarih katliamına şahit olduk" dedi. 
Prof. Şahin, geç Helenistik ve Roma Çağı'na ait İsaura Antik Kenti çevresindeki pek çok kaya anıtının defineciler tarafından dinamitle patlatıldığını tespit ettiklerini belirtti. 

'Mızrak altın gösteriyor' 
Prof. Şahin, antik kentteki tarih katliamına çarpıcı bir örneği şöyle anlattı 
"Bir kaya mezarda, mezarı bulunan kişinin at üzerinde resmedildiği bir kabartma var. Kabartmada, mezar sahibi, av hayvanlarına doğru mızrak tutarken tasvir edilmiş. 'Bu mızrağın ucu altınların bulunduğu yeri gösteriyor' deyip, kaya anıtın sağ tarafını dinamitle havaya uçurmuşlar. Oysa kayanın içine değerli eşya koyup üzerini kapatmak, günümüzün teknolojisiyle bile çok zor." 
Bazı kaya anıtlarında da matkapla dinamit lokumu yerleştirilecek delikler açıldığını gördüklerini kaydeden Prof. Şahin, sözlerini şöyle bitirdi 
"Bu vandalizme karşı, kültür varlıkları, yerel yönetimlere zimmetlenebilir. Böylece, yerel yönetimler bölgelerindeki eserleri hem daha iyi koruyacak, hem de tarihi eserler tahrip olursa yakasına yapışılacak bir muhatap bulunabilecektir." 



</TEXT>
</DOC>
