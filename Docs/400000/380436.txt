<DOC>
<DOCNO> 380436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/magazin/amag.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata'nın bayraklı tabutu Meclis'te 
</HEADLINE>
<TEXT>


Ata Türk'ün annesi Semra Yücel'in "Oğlum şehit oldu" sözleri ile cenazede tabutuna Türk bayrağı sarılmasına tepki yağdı. CHP'li bir milletvekili de konuyu Meclis'e taşıdı 

HABER MERKEZİ 

Adana'da otel odasında ölü bulunan 'Gelinim Olur musun ' adlı programın yarışmacısı Ata Türk'ün 24 cenaze töreninde tabutuna Türk bayrağı sarılması büyük tepki gördü. İstanbul Valiliği olayla ilgili olarak 'Türk bayrağına muhalefet' suçundan soruşturma başlattı. CHP Kırşehir Milletvekili Hüseyin Bayındır da konuyu Meclis'e taşıdı. 

'Şehitliğe hakaret' 
Türk'ün annesi Semra Yücel'in, "Oğlumun ölümüne üzülmedim. Şehit oldu" sözleri ile cenazede tabuta Türk bayrağı sarılmasına, başta şehit ve gazi yakınları olmak üzere birçok kesimden büyük tepki geldi. 
Türkiye Harp Malulü, Gaziler, Şehit Dul Yetimleri Derneği Denizli Şube Başkanı Emin Öztürk, "Türk bayrağına sarılı şekilde cenazenin defnedilmesini esefle karşılıyoruz. Şehitlik ve gaziliğin bu kadar ucuzlatılması talihsizliktir. Ata'nın şehit sıfatıyla gömülmesi, şehit ve şehitlik makamına hakarettir" dedi. Öztürk, Yücel'in tüm şehit ailelerinden özür dilemesini istedi. 

FİLM-SAN'dan kınama 
Film Sanayii ve Tüm Sanatçıları Güçlendirme Vakfı Genel Başkanı Ümit Utku da "Şehitlerimizin kanıyla yoğrulmuş Cumhuriyetimizin ve Atamızın simgesi kanımız ve canımız bayrağımızın rastgele kullanılmasını üzüntü ve esefle karşıladık. Bu çirkin olayı kınıyor ve yetkililerin bayrağımıza sahip çıkmasını içtenlikle diliyoruz" diye konuştu. 

Soruşturma başlatıldı 
İçişleri Bakanlığı, Ata Türk'ün tabununa yeşil örtü üzerine bayrak örtülmesinin Türk Bayrağı Tüzüğü'ne aykırı olduğunu açıkladı. İstanbul Valiliği, cenazedeki görüntüler üzerine 2896 sayılı Türk Bayrağı Kanunu ve 18697 sayılı Türk Bayrağı Tüzüğü'ne muhalefetten soruşturma başlattı ve gerekli yasal işlem yapıldı. 

Yasal işlem yapıldı 
İstanbul Emniyet Müdürlüğü de "Yeşil cenaze örtüsünün üstüne Türk bayrağı konulduğunun tespit edilmesi üzerine 2896 sayılı Türk Bayrağı Kanunu ve Türk Bayrağı Tüzüğü'ne muhalefetten soruşturma başlatılmış olup gerekli yasal işlem yapılmıştır" açıklamasında bulundu. 

'Hangi sıfatla ' 
CHP Kırşehir Milletvekili Hüseyin Bayındır, İçişleri Bakanı Abdülkadir Aksu'nun yanıtlaması istemiyle TBMM Başkanlığı'na verdiği önergede, Türk'ün tabutunun hangi sıfatla Türk bayrağına sarıldığını sordu. 
DYP Genel Başkanı Mehmet Ağar da cenazelerin hangi şartlarda Türk bayrağına sarılacağının belli olduğunu vurgulayarak, "Herkesin acısına katılırız, ama işin şekli bakımından doğru bir davranış olmamıştır" dedi. 

Çevre Konseyi de kınadı 
İstanbul Çevre Konseyi Genel Sekreteri Türksen Başer Kafaoğlu da Türk'ün tabutuna Türk bayrağı konulmasını şiddetle kınadıklarını bildirdi. 
Kafaoğlu, konseyin, aralarında Şehit Aileleri Yardımlaşma, Sosyal, Kültürel Dayanışma Derneği'nin de bulunduğu 200 sivil toplum örgütünün bir araya gelerek kurulduğunu hatırlatarak şunları kaydetti 

'Esefle karşılıyoruz' 
"Herhangi bir başarı ve yetenekten yoksun, bazı sorumsuz medya kuruluşlarının yarattığı sanal şöhretin şüpheli ölümünde Türk bayrağının reyting uğruna kullanılmasından rahatsız olan onurlu vatandaşlar olarak, olayı esefle karşıladığımızı ve şiddetle kınadığımızı belirtiriz." 

Kimlerin tabutuna Türk bayrağı sarılabilir 

Yasa ve tüzüğe göre Türk bayrağı ancak şu kişilerin tabutlarına sarılabiliyor 
Cumhurbaşkanlığı yapanlarTSK'nın sivil personel dışındaki mensupları ve emeklilileriTüzüğün 18. maddesine göre makam odalarında bayrak bulunan kamu görevlileri ve bu görevleri daha önce yapmış olanlarEski ve yeni milletvekilleriTemsilciler MeclisiDanışma Meclisi ve Cumhuriyet Senatosu üyeliği yapmış olanlarMilli Birlik Komitesi üyeleriGaziler ve şehitlerYüksek yargı organları eski ve yeni üyeleriSayıştay üyeleri ve emeklileriH kim-savcı ve emeklileriYÖK üyeleri ve emeklileriAtatürk Kültür, Dil ve Tarih Yüksek Kurumu üyeleri ile bu görevi yapmış olanlarDevlet sanatçılarıDevlet madalyası sahipleriKızılay ve THK genel başkanları ve eski başkanlarıEmniyetçiler ve emeklileriResmi okul müdürleriBasın şeref kartı sahipleriDünya, olimpiyat ve Avrupa şampiyonu sporcularİşçi ve işveren sendikaları konfederasyon başkanlarıKamu kurumu niteliğindeki meslek kuruluşlarının en üst kuruluşunun eski ve yeni başkanlarıBilimsel, sanatsal, kültürel, sportif ve sosyal alanlarda üstün hizmet verdiği mülki amirlerce kabul edilen Türk vatandaşları. 



</TEXT>
</DOC>
