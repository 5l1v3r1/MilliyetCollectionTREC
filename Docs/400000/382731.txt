<DOC>
<DOCNO> 382731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/siyaset/asiy.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP gruba doğru 
</HEADLINE>
<TEXT>


AKP'den seçilen, sonra DYP'ye giren, oradan da ayrılıp bağımsız kalan Erzurum Milletvekili Özdoğan ANAP'a geçti. CHP'den istifa eden Gürsoy ile AKP'li Hasan Özyer'in de ANAP'a katılması bekleniyor 

ANKARA Milliyet 


AKP'den Erzurum Milletvekili seçilerek Meclis'e giren İbrahim Özdoğan, DYP macerasının ardından bir süre bağımsız kaldıktan sonra ANAP'a geçti. Böylece TBMM'deki sandalye sayısı 18'e ulaşan ANAP'ın grup kurmasına 2 milletvekili kaldı. 
Özdoğan'ın transfer macerası 30 Mart'ta AKP'den istifa etmesiyle başlamıştı. 3 Nisan'da DYP'ye katılan Özdoğan, parti yönetiminde kendisine yer verilmeyince 16 Mayıs'ta DYP'den de istifa etti. Özdoğan, dün de ANAP Genel Başkanı Erkan Mumcu ile görüştükten sonra bu partiye katıldığını açıkladı. Böylece ANAP'ın Meclis'teki sandalye sayısı 18'e çıktı. Grup kurmak için 2 milletvekiline daha ihtiyacı olan ANAP'ta, grup kurmaya dönük yazışmaların ön hazırlıkları da başladı. 
Özdoğan, Milliyet'e yaptığı açıklamada, "Üç aydır ince eleyip sık dokudum ve aile meclisinde uzun uzun tartıştık. Erzurum'da halk AKP'ye çok öfkeli. Seçimleri bekliyorlar. Erzurumlular sağ parti iktidarından yana. Ben de kararımı bu yönde kullandım" dedi. 
CHP'den istifa eden Adıyaman Milletvekili Şevket Gürsoy ile AKP Muğla Milletvekili Hasan Özyer'in de ANAP'a katılması bekleniyor. 


</TEXT>
</DOC>
