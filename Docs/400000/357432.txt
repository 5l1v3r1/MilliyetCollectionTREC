<DOC>
<DOCNO> 357432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur09.html </URL>
<DATE> 2005/07/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Adalet Bakanlığı önünde canlı bomba vuruldu 
</HEADLINE>
<TEXT>

     Üzerinden sahte kimlik çıkan saldırganın, Adalet Bakanlığı'nı hedeflediği ve yasadışı DHKP-C örgütü üyesi Eyüp Beyaz olduğu ortaya çıktı. 
     Adalet Bakanlığı’na sabah saat 9.30 sıralarında ziyaretçi kimliğiyle girmek isteyen 30-35 yaşlarındaki esmer bir kişi, x-ray cihazının alarm vermesi üzerine bir bayan polis tarafından durduruldu ve üzeri aranmak istendi. Şüphelinin buna karşı koyması üzerine, diğer polislerin de müdahalesiyle sanık yere yatırıldı. 
     Elleri kelepçelenmek istendiği sırada şüpheli, üzerinde olduğu belirtilen bomba düzeneğini çalıştırmak istedi. Bomba düzeneğini oluşturan fünyelerden birinin patlaması üzerine polislerin tedirginliğinden yararlanan şüpheli, bakanlık binasından koşarak elleri kelepçeli bir şekilde Güvenpark yönüne doğru kaçmaya başladı. 
     Şahıs, Başbakanlık’ın Güvenpark girişindeki polisler tarafından dur ihtarına uymaması üzerine ayağından vuruldu. Güvenpark girişinde yere düşen şüpheli, polisler tarafından burada da etkisiz hale getirilmek istenirken, üzerinde olduğu tahmin edilen bomba düzeneğini yine çalıştırma girişiminde bulundu. 
     Emniyet kuvvetleri, bunun üzerine şüpheliyi başından vurdu. 
     Şüpheli olay yerinde öldü. 
     Ankara Cumhuriyet Başsavcısı da olay yerine gelerek incelemeleri başlattı. Zırh elbise giyen bomba imha ekipleri Güvenpark’a yakın bölümde yatan ceset üzerinde bomba tesbiti yaptılar. Ayrıca güvenlik görevlileri cesedin fotoğraflarını çektiler. 
     Canlı bombanın üzerinden Muharrem Akyurt adına düzenlenmiş sahte bir kimlik çıktı. Ancak daha sonra yapılan incelemede öldürülen kişinin 2 yıldır aranan terör örgütü DHKP-C mensubu Eyüp Beyaz olduğu anlaşıldı. 
     Terörist Eyüp Beyaz’ın "canlı bomba eylemi yapacağı"nın tespit edilmesi üzerine, 2 yıldır arandığı bildirildi. 
     Kameraların önünde gerçekleşen operasyonda, bazı polislerin ateş eden meslekdaşlarına "öldürmeyin" diye bağırdıkları da duyuldu. Vurulan kişinin kimliği hakkında bir bilgiye ulaşılamadı. 
     
     Saldırgan daha önce de eylemler planlamış 

     Canlı bomba Eyüp Beyaz'ın Başbakan Recep Tayyip Erdoğan'ın oğlu Bilal Erdoğan'ın 10 ağustos 2003'te yapılan düğünü ile geçtiğimiz yıl 28-29 haziranda İstanbul'da yapılan NATO ve Ortak Ülkeler Devlet ve Hükümet Başkanları zirvesi için de eylem planladığı belirlendi. 
     Fotoğrafları tüm polis birimlere dağıtılan canlı bombanın her yerde arandığı kaydedildi. 
     
     "AÇIKLAMA YAPMAK DOĞRU OLMAZ" 

     Olay, Adalet Bakanı Cemil Çiçek’in de binaya girişi sırasında yaşandı. Bakan olayın ardından binadan ayrılırken gazertecilerin sorularını yanıtladı. Cemil Çiçek, "Olayı araştırıyoruz, ankara başsavcımız ve emniyet müdürümüz burada. Adli bir olaydır bildiğim bazı şeyler olsa bile size söylemem. Ne olur siz de bu soruşturmayı dört başı mamur hukuka uygun yapılsın diye siz de yardımcı olun" dedi. 
     Çiçek, "Makamınıza mı çıkmak istemiş" sorusuna, "Önemli değil hiçbirşey, hepimiz görevimizin başındayız", "Adalet bakanlığında patlama olmuş mu " sorusuna ise, "Hayır hayır o konuyla ilgili hiçbirşey söylemem" dedi. 
     
     GÜVENPARK'TA ŞÜPHELİ PAKET PATLATILDI 

     Öte yandan olaydan sonra geniş güvenlik önlemlerinin alındığı Adalet Bakanlığı karşısındaki Güvenpark'ta bir ağacın altında bulunan şüpheli kutu, heyecan yarattı. 
     Polis, şüpheli kutunun bulunduğu bölümde, güvenlik şeridi oluşturdu. 
     Parka giriş ve çıkışları engelleyen güvenlik güçleri, basın mensuplarını da şüpheli paketin olduğu yerden uzaklaştırdı. 
     Bomba uzmanının, fünye ile patlattığı kutu boş çıktı. 
     
</TEXT>
</DOC>
