<DOC>
<DOCNO> 358597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun33.html </URL>
<DATE> 2005/07/06/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Direnişçilere TV'de itiraf yapması için 'işkence' iddiası... 
</HEADLINE>
<TEXT>

     Irak'ta halkın güvenlik güçlerine güvenini artırdığı ve direnişe zarar verdiği belirtilen bir televizyon programında ''itirafları'' yayınlanan, direnişçi olduğu iddia edilen kişilere, işkence yapıldığı suçlamasında bulunuluyor. 
     Güvenlik güçlerini, zanlılara, itirafta bulunmaları için kötü muamelede bulunmakla suçlayan avukatlar, eski tutuklular ve zanlıların aileleri tarafından eleştirilen bu programa katılanlardan 46 yaşındaki Iraklı ev kadını Halide Zekiye, işkence gördüğünü, aşağılandığı ve hayatından endişe ettiğini söyledi. 
     Zekiye, Musul'daki evinden dün telefonla AP ajansına yaptığı açıklamada, televizyon kamerasının önüne geçerek direnişçilere yardım ettiği yönünde itirafta bulunmadan önce güvenlik güçleri tarafından günlerce bir yere hapsedildiğini, elektrik kablolarıyla dövüldüğünü ve yabancı biriyle cinsel ilişkide bulunmakla suçlandığını anlattı. 
     Sorguculardan birisinin, kendisine, kamera önünde istediklerini söylememesi durumunda üzerinde kıyafetleri çıkararak herkesin önünde çırılçıplak bırakacağını, bir diğerinin şişeyle tecavüz etme tehdidinde bulunduğunu ileri süren Zekiye, ''İtiraflarımın yalan olmasının bir önemini yoktu'' dedi. 
     Programla ilgili eleştirilerin ardından İnsan Hakları Bakanı Nermin Otman, iddialardan haberi olduğunu belirterek, içişleri ve adalet bakanlıklarına konuyla ilgili yazı yazdığını söyledi. 
     Başbakan İbrahim Caferi'nin sözcüsü Leyt Küba da tutukluların baskılara maruz kaldığı vakalar olduğunu kabul ettiğini, ancak yargıçların bunların gerçek itiraflar olduğunu doğruladığı vakalar da bulunduğunu kaydetti. 
     Yetkililer, Şubat ayında başlayan ve televizyonda geceleri yayınlanan programda tam olarak kaç ''itiraf'' yayınlandığını bilmediklerini kaydediyor. 
     Programın bazı bölümlerinin de zaman zaman yinelendiği belirtiliyor. 
     Programı eleştiren baro, itiraflar olduğu iddia edilen zanlıların beyanlarının, gerçeklerden çok korkuya dayandığını kaydederek, son raporunda da programda öldürüldükleri ''itiraf edilen'' ancak hayatta oldukları belirlenen 27 kişinin isimlerine yer verdi. 
     Programla ilgili eleştirilerde, rejim muhaliflerine karşı yaygın olarak işkencenin kullanıldığı Saddam Hüseyin rejimi dönemiyle benzerlik kuruluyor. 
     
     ZEKİYE'NİN ANLATTIKLARI 
     Programın şubat ayında yayınlanan bölümünde yüzü peçeli halde çıktığı ve direnişçilere para ve patlayıcı temin ettiği yönünde ''itirafta'' bulunduğu belirtilen Zekiye, İçişleri Bakanlığı'nın ''Kurt Tugayı'' olarak bilinen özel gücü tarafından erkek kardeşini teslim olmaya zorlamak için gözaltına alındığını söyledi. Zekiye, erkek kardeşinin de halen, Musul'daki önde gelen direnişçilerden biri olduğu suçlamasıyla gözaltında olduğunu belirtti. 
     Tek başına 11 gün hapsedildikten sonra hücresinin kapısına iki adamın geldiğini anlatan Zekiye, gözleri bağlı halde, başka yere sürüklenerek götürüldüğünü ve bu sırada kendisine ''Çeneni kapa. Ağzından bir söz çıkarsa seni parçalara ayırır ve nehre atarız'' dendiğini söyledi. 
     Zekiye, daha önce hiç görmediği bir adamın da bulunduğu bir odaya götürüldüğünü ve burada bu adamın ''kendisiyle cinsel ilişkide bulunduğunu, Amerikalılara saldırı için kendisine para ve patlayıcı verdiğini'' söylediğini anlattı. 
     Görevlilerin kendisine bakmadığı sırada bu adama ''nasıl bu tür şeyler söylediğini'' sorduğunu ve adamın da pantolonunu çekerek bacaklarından akan kanı gösterdiğini iddia eden Zekiye, ''O zaman işkence gördüğü için bunları söylediğini anladım'' dedi. 
     Daha sonra yeniden gözlerinin bağlanması, ellerinin kelepçelenmesi ve ağzının kapatılmasından sonra yaklaşık 6 kişi tarafından elektrik kablolarıyla 15 dakika boyunca kırbaçlandığını söyleyen Zekiye, iki gün sonra da bir odaya götürülerek eline ''itirafının'' yazılı olduğu kağıdın verildiğini ifade etti. Zekiye, televizyon kamerası önünde de ''Abisi olmadığı zamanlarda onunla çalışan kişilere para ve dinamit verdiğini'' söylediğini kaydetti. 
     Zekiye, özgürlüğüne, ''Kurt Tugayı''nın Musul'dan ayrılırken kendisini teslim ettiği yerel yetkililerin masum olduğuna kanaat getirerek 10 gün sonra serbest bırakılmasıyla, gözaltına alınmasından yaklaşık 3 ay sonra kavuştuğunu söyledi. 
     Gözaltına alınan bir başka zanlı Halid Ahmed İbrahim de işkenceden ölmek yerine Irak güvenlik güçlerini öldürdüğü suçlamasını kabul ettiğini, ancak sorguculara, Irak güvenlik güçleri içinde ikisi direnişçiler tarafından öldürülen 3 yakını olduğunu kanıtladıktan sonra serbest bırakıldığını söyledi. 
     ''Kurt Tugayı''nın bir sözcüsü ise özel gücü karalama amacında olduğunu ileri sürdüğü bu iddiaları reddederek, Zekiye'ye iyi davrandıklarını savundu. Musul emniyet müdür yardımcısı Tuğgeneral Vahit el Hamdani de Musul halkının kentte düzeni yeniden sağlayan Kurt Tugayı'na çok şey borçlu olduğunu ifade ederek, bireysel hataların bu gücün tümüne mal edilmemesi gerektiğini ileri sürdü. 
     Zekiye'nin serbest bırakılmasından sonra da emniyet müdürünün kendisini evinde ziyaret ettiği ve hakkındaki cinsellikle ilgili iddialar nedeniyle halkın önünde zor durumda kalan ve onuru incinen Zekiye'den yerel bir televizyonda özür dilediği kaydedildi. 
     
</TEXT>
</DOC>
