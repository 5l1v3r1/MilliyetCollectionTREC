<DOC>
<DOCNO> 396813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur20.html </URL>
<DATE> 2005/11/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Mardin'de jandarma başçavuşunun aracının altında bomba patladı 
</HEADLINE>
<TEXT>

     Mardin’in Derik İlçe Jandarma Komutanlığı’nda görev yapan bir jandarma başçavuşunun aracının altına teröristlerce konulan bomba patladı. Ölen ya da yaralananın olmadığı olayda, maddi hasar meydana geldi. 
     Edinilen bilgiye göre, Prof. Dr. Aydın Ayaydın Caddesi’nde park halinde olan Jandarma Başçavuş Hüseyin Akbulut’a ait olduğu belirtilen 06 YTR 39 plakalı otomobilin altına teröristlerce konulduğu bildirilen bomba patladı. Patlama sırasında araçta kimsenin bulunmaması nedeniyle ölen ya da yaralanan olmadı. 
     Araç patlamasıyla tamamen hurda haline dönüşürken patlama nedeniyle çevrede bulunan bir çok ev ve işyerinin de camları kırıldı. 
     Mardin Emniyet Müdürlüğü yetkilileri, olayın terör örgütü PKK tarafından gerçekleştirildiğini ve olayda kullanılan bombanın parça tesirli olduğunu belirterek, olayla ilgili soruşturmanın sürdüğünü söylediler. 
     
</TEXT>
</DOC>
