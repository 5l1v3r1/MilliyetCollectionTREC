<DOC>
<DOCNO> 398419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko22.html </URL>
<DATE> 2005/11/27/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Adana, Zeytin'e yatırım yapacak... 
</HEADLINE>
<TEXT>

     Doğu Akdeniz Zeytin Birliği Başkanı Mehmet Güler, yörede zeytinyağı paketleme ve yeşil zeytin salamura tesisi kuracaklarını bildirdi. 
     Güler, AA muhabirine yaptığı açıklamada, zeytinciliğin karlı bir tarımsal faaliyet olduğunu söyledi. Türkiye'de zeytin yetiştiriciliği yapılan bölgelerde sulamanın eksik, budamanın hatalı ve ilaçlamanın da düzensiz olduğunu belirten Güler, şunları kaydetti 
     ''Ülkemizde zeytin olgunlaşınca genellikle sırıkla vurularak hasat yapılmaktadır. Ama bu uygulama sırasında hem ağaç yıpranmakta hem de bir yıl sonra ürün verecek filizler kırılmaktadır. Sopa ile dövülen ağaç verimsiz hale gelmektedir. Bunu önlemek için sarsıcı adı verilen aletlerle hasat yapılmasının teşvik edilmesi gerekir.'' Güler, Birliki olarak Adana'da zeytinyağı paketleme ve yeşil zeytin salamura işleme tesisi kuracaklarını belirterek, ''Şu anda verim veren zeytin ağacı sayısının az ve var olan ağaçların da dağınık halde olması zeytinyağı sıkma fabrikası kurulmasını ekonomik olmaktan çıkartıyor. Ancak kentte meyve veren zeytin ağacı sayısındaki artışa ve kapama bahçelerin gelişmesine paralel olarak ileriki zamanlarda yağ sıkma tesisi kurmayı planlıyoruz'' dedi. 
     Adana İl Tarım Müdürlüğü Çiftçi Eğitim Yayım Şube Müdürü Ramazan Bülbül ise Adana'da geçen yıl 196 bin adet sertifikalı zeytin fidanı dağıttıklarını, bu yıl dağıtılacak zeytin fidanı sayısının ise 390 bin adet olarak planlandığını söyledi. 
     
</TEXT>
</DOC>
