<DOC>
<DOCNO> 382681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonyas07.html </URL>
<DATE> 2005/09/29/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Madsen'in gidişi de olaylı oldu 
</HEADLINE>
<TEXT>

     
     Göksel YAPAR ANTALYA, DHA 

     
ANTALYA Altın Portakal Film Festivali'nde ard arda skandallar yaratan ABD'li ünlü oyuncu Michael Madsen, Antalya'dan ayrıldı. Havalimanında ayakta duramayacak kadar sarhoş olduğu gözlenen Madsen'e, Elif Dağdeviren ile Tamer Karadağlı yardımcı oldu. 
     Bu yıl festivali uluslararası boyuta taşıyan 1'inci Uluslararası Avrasya Film Yarışması'nın jürisi ve özel konuğu olarak gelen Michael Madsen, eşinin 5'inci çocuğunu erken doğumla dünyaya getireceğini öğrenince apar topar Antalya'dan ayrıldı. Elif Dağdeviren, Deniz Akkaya ve Tamer Karadağlı, 19.40 İstanbul uçağına binmek için havalimanına gelen Madsen'i uğurlayanlar arasında yer aldı. Korumalar arasında havalimanı giriş kapısına gelen Madsen, gazetecilerin fotoğraf çekmesine sinirlenerek tepki gösterdi. 
     Ayakta duramayacak kadar sarhoş olduğu gözlenen Madsen'e, Dağdeviren ile Karadağlı 2 koluna girerek yardımcı oldu. Uçak kalkmadan önce bir süre nöbetçi müdür odasında dinlenen Madsen, havalimanı personeli tarafından ısmarlanan çay ve suyu içti. Kendine gelemediği için kolunu bırakmayan Dağdeviren ile birlikte odadan çıkan Madsen, hızlı bir şekilde güvenlik kontrolünden geçirilerek uçağına bindirildi. 
     
</TEXT>
</DOC>
