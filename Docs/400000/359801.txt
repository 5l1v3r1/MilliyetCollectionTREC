<DOC>
<DOCNO> 359801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/yasam/yas01.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Topkapı Sarayı'nda ilgi çekici tesadüf 
</HEADLINE>
<TEXT>


Kuran'ın çalınması, Fil Bahçesi kapısının kırılması ve Bağdat Köşkü soygunu... Saraydaki bu 3 olayda da aynı gece sorumlularının görevli olduğu ortaya çıktı 

Ömer Erbil - İstanbul 

Çok sıkı korunduğu ileri sürülen Topkapı Sarayı Müzesi'nin güvenliğinin açıklarla dolu olduğu ortaya çıktı. 
İstanbul İl Güvenlik Teşkilatı'nca belirlenen 144 kişilik güvenlik personeli sayısı, müzede 80 kişiyi zar zor buluyor. 3 grup olarak görev yapan güvenlik görevlileri 24 saat çalışıyor. Hastalık, tatil gibi durumlarda müzenin afetlerden sorumlu personeli bile güvenlik görevine kaydırılıyor. 

Sadece 9 kişiler 
700 bin metrekare ve 5 kilometre surlarla çevrili Topkapı Sarayı'nda geceleri sadece 3 güvenlik görevlisi ile 6 bekçi var. 
Bağdat Köşkü, Sünnet Odası, Revan Köşkü, Mustafa Paşa Köşkü, Ekinbaşı Odası ve Zülüflü Baltacılar Koğuşu'nda alarm bulunmuyor. Kubbealtı'ndaki alarmlar da, uzun süredir bozuk olduğu için çalışmıyor. Yine sergilenmeyen eserlerin muhafaza edildiği depoların yarısından fazlasında da alarm ve kamera yok. 
Bir güvenlik görevlisi, güvenlik kameralarının yeterli olmadığını, eski sistem olduğunu kaydederek şunları söyledi 

'Aynı ekip vardı' 
"Müzenin giriş çıkışı, protokol çıkış kapısı kamerasız. Surların alçak olduğu Gülhane tarafında yine kamera yok. Daha önce Kuran çalındığında, Fil Bahçesi kapısı kırıldığında ve son hırsızlıkta aynı grup gece sorumluları vardı. Yani 2. grup görev yapıyordu." 
İl Kültür Müdürü Ahmet Emre Bilgili, müzenin tüm envanterinin bir kez daha sayılmasının düşünüldüğünü kaydederek, "Arkeoloji ve Ayasofya'ya alınan özel güvenlik elemanlarından dolayı daha önce bu müzelerde güvenlikte çalışanlar Topkapı Sarayı'na aktarılacak" dedi. 


</TEXT>
</DOC>
