<DOC>
<DOCNO> 375240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/ekonomi/eko01.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası'ndaki PO hisseleri 616 milyon dolara Doğan'da 
</HEADLINE>
<TEXT>


Doğan Holding, İş Bankası ve iştiraklerinin elinde bulunan Petrol Ofisi PO hisselerini 616 milyon dolara aldı. Bedelin 316 milyon doları peşin ödendi. Böylece Doğan'ın PO'daki payı yüzde 88.36 oldu 

EKONOMİ SERVİSİ 

Doğan Holding, Petrol Ofisi'nin PO , İş Bankası ve iştiraklerine ait olan yüzde 44.06 hissesini 616 milyon dolara satın aldığını açıkladı. Doğan Holding'den borsaya yapılan açıklamada şöyle denildi 

Duyurulmuştu 
"İştiraklerimizden 417 milyon 450 bin YTL ödenmiş sermayeli Petrol Ofisi A.Ş.'nin sermayesinde İş Bankası ve iştiraklerine ait olan hisselerin tamamının şirketimizce satın alınması için görüşmelere başlandığı 29 Ağustos'ta duyurulmuştur. Yapılan görüşmeler neticesinde, Petrol Ofisi'nin sermayesinde İş Bankası'na ait toplam 150 milyon 99 bin 673 YTL nominal değerli A B grubu, Camiş Yatırım Holding'e ait toplam 16 milyon 905 bin 377 YTL nominal değerli A B grubu ve Camiş Madencilik'e ait toplam 16 milyon 905 bin 377 YTL nominal değerli A B grubu olmak üzere, toplam 183 milyon 910 bin 428 YTL nominal değerli A B grubu hisselerin şirket sermayesinin yüzde 44.06'sı toplam 616 milyon dolar bedelle şirketimize devredilmesi konusunda dün hisse satış sözleşmesi imzalanmıştır. 
Karşılıklı varılan mutabakat neticesinde A ve B grubu paylar için farklı bir fiyat hesaplanmamıştır. Toplam satış bedelinin peşinatını oluşturan 316 milyon dolar tutarındaki kısmı dün itibariyle peşin ödenmiş olup, satış bedelinin kalanı ilgili sözleşme çerçevesinde vadelere bağlanmıştır." 

Çağrıda bulunulacak 
Açıklamada devralınan hisselerle birlikte Doğan Holding'in, Petrol Ofisi'nin sermayesindeki payının yüzde 44.31'den yüzde 88.36'ya yükseldiği ifade edildi. 
Açıklamada "Petrol Ofisi'nin şirketimiz dışındaki ortaklarının ellerinde bulundurdukları toplam 48 milyon 586 bin 553 YTL nominal bedelli A Grubu hisse senetleri için çağrıda bulunmak üzere SPK'ya müracaat edilecektir" denildi. 

Yüzde 11.64'ü halka açık Akaryakıt sektörünün lider kuruluşu olan Petrol Ofisi hisselerinin yüzde 6.7'si ilk kez 1991 yılında halka açılmıştı. 21 Temmuz 2000 yılında yüzde 51'lik hissesi 1 milyar 260 milyon dolara İş Bankası ve Doğan Holding ortaklığıyla kurulan İş-Doğan Petrol Yatırımları AŞ'ye satıldı. ÖİB, 2002 yılında PO'nun yüzde 16.5 hissesini borsa yoluyla halka sattı. Daha sonra ÖİB'in geride kalan 25.83'lük hissesi İş-Doğan Petrol Yatırımları tarafından satın alındı. Petrol Ofisi'nin halen yüzde 11.64'ü halka açık bulunuyor. 


</TEXT>
</DOC>
