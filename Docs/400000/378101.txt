<DOC>
<DOCNO> 378101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonsiy12.html </URL>
<DATE> 2005/09/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türkiye ABD'deki afet bölgesine 2.5 milyon dolarlık yardım gönderiyor 
</HEADLINE>
<TEXT>

     Türkiye, ciddi boyutlarda can ve mal kaybına yol açan Katrina kasırgasının yaralarını sarmaya çalışan ABD’ye destek olmak amacıyla bölgeye 2,5 milyon Amerikan Doları tutarında nakdi ve ayni yardım gönderiyor. 
     Dışişleri Bakanlığı’ndan yapılan yazılı açıklamada, 2,5 milyon Amerikan Doları tutarındaki yardımın 1,5 milyonunun nakdi insani yardım olarak bu tür uluslararası yardımların yönlendirildiği ABD Kızılhaçı’na iletildiği belirtildi. 
     Açıklamada, kalan 1 milyon ABD Doları tutarındaki meblağla da ayni insani yardım malzemesi tedarik edilerek ABD’ye gönderilmesinin öngörüldüğü, Türkiye Kızılay Derneği Genel Müdürlüğü’nün de, bölgeye insani yardım göndermek için çalışmalarını sürdürdüğü kaydedildi. 
     ABD’nin Mississipi, Louisiana, Florida ve Alabama eyaletlerini etkisi altına alan kasırganın ardından, Cumhurbaşkanı Ahmet Necdet Sezer, Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül, ABD’li muhataplarına birer mesaj göndererek taziye dileklerinin iletmiş, Türk hükümetinin ABD’ye insani yardımda bulunmaya hazır olduğunu belirtmişti. 
     Dışişleri Bakanlığı, Ankara’daki ABD Büyükelçiliği ile temasa geçerek, Türkiye’nin afetten etkilenenlere mümkün olan yardımı yapmaya hazır olduğunu bildirmişti. 
     
</TEXT>
</DOC>
