<DOC>
<DOCNO> 372395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/yazar/bila.html </URL>
<DATE> 2005/08/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sosyolojik kırılma tehlikesi 
</HEADLINE>
<TEXT>


Türkiye'nin son 25 yıldır yaşadığı terör süreci, belli ölçülerde bir siyasallaşmaya yol açtı. Seçim sonuçları haritasına bakıldığında Türkiye'de bu sürecin bir siyasal coğrafya oluşturduğu da rahatlıkla görülebilir. 
25 yıllık dönemin iç ve dış siyasal sonuçları, bugün, Türkiye gündeminin ilk sıralarında yer alıyor ve tartışılıyor. 
İç ve dış politikada en duyarlı alan "ulusal bütünlük", "üniter yapı", "bölünme kaygısı" oldu. Cumhuriyet, en temel unsurlarından tartışmaya açıldı. Başlangıçta Türkiye Cumhuriyeti'nin "tek" olan dayanaklarının tümüne yöneltilen itiraz, yeni konjonktürde, "milletin tekliği"ne yoğunlaştı. 
"Kürt sorunu" adı altında toplanan tartışmaların en şiddetlileri "millet kavramı" üzerinde yapılıyor. Tek devlet, tek bayrak için kerhen de olsa "kabul edilebilir" denilse bile, "tek millet"e kesinlikle itiraz geliyor. 
Bu itiraz, uzun bir süreden beri siyasi parti olarak da siyasi yaşamımızda yer almış ve özellikle belli bir coğrafyada destek bulmuş durumda. 
Bu olgu kuşkusuz siyasal alanda bir kırılmayı, bir ayrışmayı gösteriyor. 

Sosyolojik boyut 
Siyasi alandaki bu ayrışmanın mücadele konusu olması, bunun demokrasi ve hukuk kuralları içinde yürütülmesi, sürecin terör ve terör örgütünden soyutlanması çabaları normal karşılanıyor. 
Terörün de ortaya çıkardığı siyasal sonucun da "etnik" nitelikli olması, belki siyasetten çok sosyolojik alanda büyük riskler taşıyor. Bunun önemli sayılabilecek işaretleri var. 
Etnik kökenli ayrışmanın siyaset alanında, sosyolojik alana yayılması ve günlük yaşamı etkisi altına alması... 
Asıl tehlike burada. 
Bu sorun siyasetten sonra bir sosyolojik kırılmaya da yol açarsa ki ciddi bir olasılıktır çözümü çok daha zor bir hale gelecektir. 

Memleket neresi, sorusu 
Türkiye, etnik kökeni ne olursa olsun "bir arada yaşamayı" başarmış bir ülkeydi. Günlük yaşam içinde "memleket neresi" sorusu, "etnik karşıtlık, kuşku, kaygı" taşımazdı. Gerek askerlikte gerek sivil yaşamda bu böyleydi. 
Yaşam mücadelesi içinde kime nerede iş, olanak varsa, etnik köken kaygısı duymadan oraya gidilir, orada yerleşilir, komşuluklar, dostluklar, evlilikler kurulurdu. Bu, bugün de büyük ölçüde geçerli. 
Sosyolojik ayrışma sinyalleri geliyor. Bir çeşit "tehlike çanları" gibi... 
Herkesin ve her kesimin belki üzerinde en çok kafa yormaları gereken bir gelişme bu... 

Türk-Kürt çatışması 
Asıl felaket, olayın, "devlet-terör örgütü" çatışmasından, toplumsal çatışmaya, başka bir ifadeyle "Türk-Kürt çatışması"na dönüşmesidir. Önlenmesi gereken budur. 
Trabzon ve Seferihisar'da önceki gün yaşananlar bu çerçevede değerlendirilmelidir. Benzeri olaylar daha önce Bursa'da da yaşanmıştı. 
Yaşadığımız sürecin bir etnik çatışma eğilimine girmesi Türkiye için en büyük tehlikedir. Farklı etnik kökene sahip insanlarımızın artık birbirine kuşkuyla bakması, karşıtlık duygusuna kapılması, birbirlerini karşılıklı potansiyel tehlike görmesi, sosyolojik kırılmanın ilk işaretleridir. 
Sorun, bir kez "Türk-Kürt sorunu"na dönüşürse, nereye varacağı ve nasıl durdurulacağını kestirmek zordur. Bu etnik çatışmaların doğasında vardır. 
Bu nedenle etnik bir soruna yaklaşırken ona bağlı olarak ortaya çıkacak diğer sorunların da birlikte düşünülmesi gerekir. 
Sürecin yönetilmesindeki hata daha büyük sorunlara yol açabilir. 



</TEXT>
</DOC>
