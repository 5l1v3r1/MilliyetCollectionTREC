<DOC>
<DOCNO> 394215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur52.html </URL>
<DATE> 2005/11/11/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
Bilişim'05 ödülleri sahiplerini buldu 
</HEADLINE>
<TEXT>

     Türkiye Bilişim Derneği'nin TBD Bilişim Hizmet 2005 Ödülleri, sahiplerini buldu. 
     Sheraton Convention Center'de düzenlenen ödül töreninde konuşan TBD Başkanı Turhan Menteş, 9-11 Kasım tarihleri arasında düzenlenen ve 2000'e yakın bilişimcinin katıldığı Bilişim'05 etkinliklerinde, Türkiye'nin geleceğiyle ilgili görüşlerin tartışıldığını ve kamuoyuyla paylaşıldığını söyledi. 
     Menteş, ''Geleceği Yönetin'' sloganıyla gerçekleştirdikleri etkinliğin, özellikle gençler tarafından yoğun bir ilgiyle karşılandığını kaydetti. 
     Menteş'in konuşmasının ardından TBD Bilişim Hizmet 2005 Ödülleri dağıtıldı. 
     ''TV Kanalı'' kategorisinde Teknoloji Televizyonu'ndan Mehmet Marangoz, ''TV Programı'' kategorisinde TRT'de yayınlanan ''Bilişim Rüzgarı'' adlı program, ''TV Program Sunucusu'' kategorisinde Sky Türk televizyon kanalındaki ''Cafe Net'' programını sunan Ayşe Köse, ödüle layık görüldü. 
     ''Radyo Programı'' kategorisinde NTV Radyo'da yayınlanan ''Sanal Alem'' programının yapımcısı Serdar Kuzuoğlu ödül alırken, ''Gazete'' kategorisinde Referans gazetesine, ''Gazete Eki'' kategorisinde ''Hürriyet E-Yaşam'' eki ile Yurtsan Atakan'a, ''Köşe Yazarı'' kategorisinde de Akşam Gazetesi köşe yazarı Serhat Ayan'a ödül verildi. 
     ''Özgün Çalışma'' kategorisinde, ''Bilişim Sözlüğü''nü hazırlayan Bülent Sankur, ''Bilişim Araştırması'' kategorisinde ''Bilişim Tarihimiz'' adlı çalışmasıyla Akdoğan Özkan, ödüle layık görüldü. 
     BT Haber'den Özgür Uçkan ''En Başarılı Dergi Köşe Yazarı'' kategorisinde ödül alırken, Fatma Ağaç ve Güneş Kazdağlı ile Kemalettin Bulamacı'ya da ''Jüri Özel Ödülü'' verildi. 
     Hürriyetim.com ''Sektörel Portal'', NTVMSNBC ''Haber Kanalı'', Btdünyası ''Haber Web Sitesi'' ve Turk.internet.com ''Haber Portalı'' kategorilerinde ödüle layık görüldü. 
     Ankara Büyükşehir Belediye Başkanı Melih Gökçek'e ise ''Özel Hizmet Ödülü'' verildi. 
     Ödül töreninin ardından bir konser veren Fatih Erkoç, sevilen şarkılarını seslendirdi. 
     
</TEXT>
</DOC>
