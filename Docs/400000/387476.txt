<DOC>
<DOCNO> 387476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/dunya/dun02.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'den BM'ye çağrı 
</HEADLINE>
<TEXT>


LEFKOŞA Milliyet 


KKTC Cumhuriyet Meclisi, BM'ye, Kıbrıs sorununa kapsamlı bir çözüm bulmak amacıyla "görüşmeleri bir an önce yeniden başlat" çağrısı yaptı. 
Hukuk ve Siyasi İşler Komitesi'nin KKTC Meclisi'ne sunduğu "Kıbrıs Sorunu" karar tasarısı kabul edildi. Kararda, "Kıbrıs sorununa kapsamlı bir çözüm bulmak amacıyla Birleşmiş Milletler gözetiminde görüşmelerin bir an önce başlaması için çağrı yapılmaktadır" denildi. 
Metinde, AB-Türkiye müzakere belgesindeki Kıbrıs'la ilgili ifadelerin Rum Yönetimi'nin uzlaşmazlığını daha da katılaştırdığına ve Kıbrıs sorununa kapsamlı çözüm ümitlerini zayıflattığına dikkat çekilerek, adil bir çözüme ulaşmadan Türkiye'nin "Kıbrıs Cumhuriyeti" adı altındaki Kıbrıs Rum Yönetimi'ni tanımasına karşı olunduğu vurgulandı. 
Karar tasarısı tercüme edilerek BM'ye, AB üyelerine, ABD Senatosu'na ve İKÖ Genel Sekreterliği'ne gönderilecek. 


</TEXT>
</DOC>
