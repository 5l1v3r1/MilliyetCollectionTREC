<DOC>
<DOCNO> 389343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/ekonomi/eko02.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'2006'da yeni vergi yok' 
</HEADLINE>
<TEXT>


Gelir İdaresi Başkan Vekili Arıoğlu, 2007 - 2008 için öngörülen vergi rakamlarının indirim marjı içerdiğini, ancak 2006'da yeni bir vergi artışı düşünmediklerini söyledi 


Gelir İdaresi Başkan Vekili Osman Arıoğlu, bütçenin 2007-2008 yıllarında vergi oranlarında indirim marjı içerdiğini söyledi. 2006 için yeni bir vergi artışı öngörülmediğini belirten Arıoğlu, "2006'da yedekte sakladığımız bir artış yok" dedi. 
Arıoğlu düzenlediği bilgilendirme toplantısında, "2007-2008'de orta vadeli mali plana göre rakamları hazırladık. Kurumlar vergisi gelir tahmininde biraz düşüş var. Vergi indirimlerine siyasi irade karar veriyor" dedi. 
Hükümet, özellikle yüzde 30 olan Kurumlar Vergisi'ni, bölgedeki rakibi durumundaki ülkelerin seviyesine çekmeyi hedefliyor. 

'Artış öngörmüyoruz' 
Bazı vergilerde yüzde 20'nin üzerindeki artışların sistem değişikliğiden kaynaklandığını ifade eden Arıoğlu, şöyle dedi 
"Banka ve Sigorta Muamele Vergisi'nde, faiz oranlarındaki düşmeye bağlı bir azalış olması doğal. Motorlu Taşıtlar'da yüzde 15.9'luk rakam, ilave vergi anlamına gelmiyor. Bazın değişmesi ve yeni araçlardan dolayı bir artış olacak. ÖTV'de yüzde 8 artış olurken, örneğin tütün, alkollü içkiler ve kolalı gazozlarda yüzde 17, dayanıklı tüketim mallarında yüzde 20 artış gözüküyor. Acaba vergi artışı mı olacak sorusu gündeme gelebilir. Burada öngörülen bir vergi artışı yok." 
Arıoğlu, finansal yatırım araçlarında stopaj uygulamasının 
1 Ocak'ta yürürlüğe gireceğini bu konuda herhangi bir ertelemenin söz konusu olmadığını söyledi. Buna göre 2006 başından itibaren yüzde 15 stopaj uygulanacak. 

'Çaycıyı buluyoruz' 
Arıoğlu, bugün de ofisboy, çaycı üzerinden işlem yapanlar bulunduğunun hatırlatılması üzerine, "Veri Ambarı kanalıyla vergi incelemeleri yoğunlaştırıldı. Bu şekilde trilyonluk çaycıların rahatlıkla yakalanabiliyor" dedi. 


</TEXT>
</DOC>
