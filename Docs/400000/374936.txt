<DOC>
<DOCNO> 374936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/spor/spo01.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlı kazanç 
</HEADLINE>
<TEXT>


Carew'i Beşiktaş'a getiren Ceylan Çalışkan, Norveçli golcünün Arsenal ile el sıkıştığını söyledi. İngilizler'in 30 milyon Euro'yu gözden çıkardığı vurgulandı. Bu transfer gerçekleşirse Kartal, yüzde 30 pay alacak 


John Carew, Beşiktaş'a daha da para kazandıracağa benziyor. Sezon öncesinde Fransa'nın Olympique Lyon takımına 7.5 milyon Euro karşılığında satılan Norveçli futbolcunun, gelecek sezon için Arsenal ile prensip anlaşmasına vardığı ifade edildi. 
Golcüyü Beşiktaş'a getiren Menajer Ceylan Çalışkan, Norveçli oyuncunun yeni sezonda yüzde 99 olasılıkla İngiliz Ligi'nde forma giyeceğini ifade ederek, Arsenal'in bu konuda çok istekli olduğunu belirtti. İngilizler'in Carew için 30 milyon Euro'yu gözden çıkardığı vurgulanırken, Lyon sözleşme gereği bu ücretin yüzde 30'luk bölümü olan 9 milyon Euro'yu Beşiktaş'a ödeyecek. 

4 maçta 6 gol 
Fransa Ligi'nde başarılı bir performans ortaya koyan Carew, ilk 4 resmi maçında 6 gol atma başarısını gösterdi. Kupa maçında Auxerre karşısında üç gol bularak hat - trick yapan Norveçli yıldız futbolcu, başarılı performansıyla Lyon'un liderliğine de önemli katkı sağladı. 

Kim tutar Ahmet Dursun'u 

Rizespor maçının hazırlıklarını sürdüren Beşiktaş, biri Belgrad Ormanı'nda kros olmak üzere dün iki çalışma yaptı. İzinli Kleberson ve ayağında çekme olan Ali Güneş'in de katılmadığı idmanda, futbolcular 6 kilometre koştu. Ahmet Dursun koşuda ilk sırada ye alırken, kaleci Cordoba'nın ardından gelen Ailton üçüncülüğü elde etti. Krosu son sırada tamamlayan Rıza Çalımbay ile Tayfur Sergen'in hışmına uğradı. Süper solağın, "Ooo, iyi mi böyle. Biz dört nala koşalım, siz yürüyerek gelin" diye takılması, gülüşmelere neden oldu. Akşamki çift kalede Sergen'in takımı, Rıza Çalımbay'ın ekibini 8-3 yendi. Veysel attığı 5 golle alkış alırken, Ali Tandoğan isabetsiz pasları nedeniyle azar işitti. 

Gariban Kleberson 

Beşiktaş'ın başarılı ismi Kleberson, kulübün resmi dergisine konuştu, Siyah - Beyazlı formayla tüm kupaları toplayacaklarını söyleyerek, bu performansıyla Brezilya Milli Takımı'na döneceğini ifade etti. 
Futbola ilk başladığı dönemde maddi sıkıntılar nedeniyle zor günler geçirdiğini vurgulayan Brezilyalı futbolcu, "O dönemde genç bir insan olduğum için bir sürü ihtiyaçlarım oluyordu. Mesela krampon almak istiyordum, ama alamıyordum. Gezip, dolaşmak istiyordum, ama bunları yapamıyordum. Bazen otobüs bileti bulamıyordum ve tesislerde yatıp kalkıyordum. O günlerde epey ekonomik sıkıntım oldu" diye konuştu. 
Türkiye'ye ilk gelişinde Siyah - Beyazlı taraftarın karşılamasını asla unutamayacağını vurgulayan Brezilyalı futbolcu, "Taraftarın ilgisi beni çok mutlu etti. Milli takımla Dünya Kupası'nı kazanıp Brezilya'ya döndüğümüzde bile böyle bir karşılama olmamıştı. Onların sevgisini, ilgisini, güvenini gördüm. Ben de sahada en iyi futbolu oynayıp, onlara bu şekilde cevap vermek istiyorum" dedi. 

Gökhan Nazar değdi 

Diyarbakırspor karşısında Koray ile çarpışarak talihsiz bir sakatlık geçiren Gökhan Zan, bu durumun kendisinde kalıcı bir etki yapmayacağına inanıyor. En büyük üzüntüsünün A Milli Takımı'nda yer alamamak olduğunu ifade eden Siyah - Beyazlı futbolcu, bir çekingenlik yaşamayacağını belirterek, "Tekmeye yine kafamı sokacağım" dedi. Nazara inandığını ifade eden Gökhan, "Geçmişte de böyle gündeme geldiğim zamanlarda başıma bu tip olaylar gelmişti. Bana çok nazar değiyor" yorumunu yaptı. 


</TEXT>
</DOC>
