<DOC>
<DOCNO> 356696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo27.html </URL>
<DATE> 2005/06/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Galatasaray antrenmanına vatandaşlardan büyük ilgi... 
</HEADLINE>
<TEXT>

     Galatasaray futbol takımı, yeni sezon hazırlıklarını kros çalışmasıyla sürdürdü. 
     Sarı-kırmızılı oyuncular, Teknik Direktör Eric Gerets yönetiminde Florya Atatürk Ormanı'nda yaklaşık 1 saat süren kros çalışması yaparak, kondisyon depoladılar. 
     Sabah saatlerinde olmasına karşın ormanda piknik yapan vatandaşlar da Galatasaray'ın antrenmanına ilgi gösterirken, özellikle çocukların takımın peşinden koşmaları ilginç görüntü oluşturdu. 
     Çalışmaya, dün sabah yapılan kros çalışmasında taşa basarak sağ ayak bileğini burkan Orhan yeniden dahil olurken, bu futbolcunun hafif ağrılarına rağmen durumunun iyi olduğu kaydedildi. 
     Galatasaray, yarın yapacağı çift antrenmanla hazırlıklarının İstanbul bölümünü tamamlayacak. 
     
</TEXT>
</DOC>
