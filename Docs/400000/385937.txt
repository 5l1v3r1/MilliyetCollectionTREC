<DOC>
<DOCNO> 385937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/guncel/gun04.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanahmet'te şenlik 
</HEADLINE>
<TEXT>


Her ramazan ayında vatandaşların akın ettiği Sultanahmet Meydanı, bu yıl semt pazarına döndü. Meydandaki eğlenceler hayal kırıklığı yarattı 

MEHMET GÜNDEM 

Sultanahmet Meydanı başlı başına iddialı bir yer. Orada ne yapmak istiyorsanız en iyisini yapmak zorundasınız. Başka yolu yok. Burada her ramazan ayında "ramazan" eğlenceleri, şenlikler tertip edilir. Halk da büyük merakla çoluk çocuk akın eder Sultanahmet'e. 
Ben de bu meydanda, "Ramazan kültüründen ne tür esintiler var, eskiyi nostalji ne kadar çağrıştırıyor, o iddialı meydanda iddialı bir program var mı " diye aramaya koyuldum. 
Yaşadığım hayal kırıklığını açık açık ifade etmeliyim. Bir kültür ancak bu kadar sığ hale getirilebilir. O güzelim meydan tam anlamıyla bir semt pazarına dönüştürülmüş. 
Arabeskleştirilmiş bir şenlik var, ramazan adına Sultanahmet Meydanı'nda her akşam. 

Bereket ticarileşmiş 
Bir köşede açık havada kurulmuş bir kahve... Bir adam omzunda kemanı masaları dolaşıyor, ısrarla bahşiş topluyor. Vermeyenlere de laf atmaktan geri kalmıyor. 
Burmalı Sütun'un bulunduğu çukura giren çocuklar, dilek tutanların attığı demir paraları cebe indiriyorlar. Satıcıların, "Osmanlı macunu, kestane, şeker, şerbet, pamuk helva, ayran, kokoreç, sucuk, patlamış mısır, boza, nargile, dürüm, hamburger, gözleme, sütlü mısır" naralarına, aynı anda çalan türkü ve ilahiler karışıyor. 
Direkler arasına gerilmiş, birkaç metre üstümüzde duran ay- yıldız, birlikte uçuşan güvercin ve martılar, sırtında cepken, başında fesli satıcılar, daha baştan amatörlük hissi veren bir adet Hacivat, bir Karagöz tiplemesi bir kültürü yaşatmaya yetmiyor. 
Hele bu, Sultanahmet'te yapılıyorsa iyice sırıtıyor. Canlı canlı kara- kalem çizimi portre denemeleri de işi kurtaramıyor. 
Burada ramazanın bereketi ticarileşmiş. Reklam ve propaganda alanı olarak gördüm Sultanahmet Meydanı'nı. Bir TIR'ın üzerinde sergilenen motosikletleri, mutfak eşyalarına ev sahipliği yapan stantları da orada görmek mümkün. 
İncik boncuk dahil belki çok şey vardı, ama işin ruhu ve onu yansıtan estetikten eser yoktu orada. 

Karmaşa ve cami 
Mavi Camii ile bu "şenlik" yolu arasında sadece bir duvar var. Duvara paralel akan bir insan seli... O kalabalığa kapılmadan ortalarda bir yerde durup sağa doğru yöneldiğinizde karşınıza, şerefeleriyle yüzük parmağı gibi duran Sultanahmet Camii bütün ihtişamıyla çıkıyor. Duvarın bu tarafından, içerideki bu mabet pek gözükmüyor. İç avluda Diyanet'in organize ettiği "24. Dini Yayınlar Fuarı" var. Buna rağmen propaganda sizi dış avlunun kapısında karşılıyor. 
Onlarca insan aynı şeyi söylüyorlar, ellerinde 1.5 milyona sattıkları bir dergiyle kendilerince sizi "hidayete" çağırıyorlar. 
Turistler, avlu kapısında "bağıran adamların" seslerini anlamsızca duyup geçiyorlar. 
Kim niye izin verir ki, böyle bir propagandaya... 
Bütün bu karmaşa içinde olan Sultanahmet Camii'ne oluyor. Hakkıyla bilinmesi, tanınması gerekirken, mabet gittikçe, belki de bu çirkinlikten dolayı susuyor... 

Gideceklere uyarı 
Burmalı Sütun, Dikilitaş, Alman Çeşmesi, At Meydanı ve Sultanahmet Camii'nin bulunduğu bu meydana iftar sonrası gelmek isteyenleri uyarıyorum, bir semt pazarına geliyor gibi gelin... 
1609'da başlanıp 7 yılda tamamlanan bu caminin banisi Sultan I. Ahmet ve mimarı Sedefk r Mehmed Ağa bir akşamlığına bu meydana inselerdi acaba ne düşünürlerdi... 


</TEXT>
</DOC>
