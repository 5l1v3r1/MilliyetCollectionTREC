<DOC>
<DOCNO> 391855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/guncel/gun06.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Altan Aşar'ı yitirdik 
</HEADLINE>
<TEXT>


BANU ŞEN İzmir 

Çeşitli radyo ve gazetelerle TRT'de uzun yıllar görev yapan, "Yurttan Dünyadan" ve "Tele Mozaik" gibi programların yaratıcısı Altan Aşar 64 , önceki gece İzmir'de yaşamını yitirdi. Eşi Işın Aşar, Aşar'ın mesleğe yeni başlayan genç muhabirlerin önünü açmak için her zaman çaba gösterdiğini, mesleğine tutkulu bir insan olduğunu söyledi. 

32. Gün'ün babası 
Eşinin Eskişehir'de öğrenciyken gazeteciliğe gönül verdiğini anlatan Aşar, şunları kaydetti 
"Altan önce Türkgücü, sonra da Sakarya gazetelerinde muhabirliğe başlamış. TRT'nin ilk kurulduğu günden beri kurumdaydı. Televizyon kurulunca hem parlamento muhabirliği hem de spor konusunda çalışmaya başladı. Redaksiyon müdürlüğü, merkez haberleri müdürlüğü ve televizyon haberleri müdürlüğü yaptı. 
TRT'nin ilk haber programı olan 'Yurttan Dünyadan'ı hazırlayan da Altan Aşar'dı. Daha sonra 32. Gün'ün babası olarak basına yansıdı. Mehmet Ali Birand ve Ali Kırca ilk onun yanında çalıştılar. Hiçbir zaman egoist olmadı." 
Eşinin 1982'de TRT'den emekli olduğunu, ancak TRT'nin politize olduğu dönemlerde hep bir üst görevle kuruma döndüğünü ifade eden Aşar, "En son 'uğraşamayacağım' deyip emekli oldu. Sağlığı bozulduktan sonra İzmir'e yerleştik" dedi. 

Cenaze bugün 
Aşar'ın cenazesi bugün 10.30'da TRT İzmir Bölge Müdürlüğü'ndeki törenin ardından Bostanlı Camii'nde öğleyin kılınacak cenaze namazının ardından Doğançay Mezarlığı'nda toprağa verilecek. 



</TEXT>
</DOC>
