<DOC>
<DOCNO> 355192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur16.html </URL>
<DATE> 2005/06/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Nüfus cüzdanına göre 10 yaşında olan kapkaççı 5.5 aylık hamileyim 
</HEADLINE>
<TEXT>

     Taylan YILDIRIM İZMİR, DHA 

      İZMİR'in Alsancak Semti'nde, öğretmen Nesli Kohen'in çantasındaki cüzdanı alıp kardeşi ve arkadaşıyla kaçmaya çalışan ve nüfus bilgilerine göre 10 yaşında gözüken C.D. yakalandı. Çevredekilerin dövmeye çalıştığı üç kapkaççı polisler tarafından kurtarılırken, karakola götürülen C.D., 5.5 aylık hamile olduğunu söyledi. 
     Olay, Talatpaşa Bulvarı, 16 numara önünde meydana geldi. Özel bir okulda öğretmenlik yapan 48 yaşındaki Nesli Kohen, arkadaşı Serap Akyüz'le alışveriş için dışarıya çıktı. Giyim mağazasından çıkan Kohen'in arkasından yaklaşan 10 yaşındaki C.D., Kohen'in omuzunda asılı duran çantadan para cüzdanını alarak kaçmaya başladı. Kardeşi 8 yaşındaki Ç.D., ve arkadaşı 9 yaşındaki G.Ö.'yle kaçmaya çalışan C.D., kendilerini yakalayan çevredekiler tarafından tartaklanmaya başladı. Elindeki jiletle kolunu kesen C.D., ile Ç.D ve G.Ö., öfkeli grubun elinden devriye gezen polis ekibince kurtarıldı. Polis ekibine de direnen üç çocuk ekip otomobiline bindirilip Alsancak Karakolu'na götürüldü. 
     
     HAMİLE İDDİASI 
     Kendilerinden şikayetçi olan Nesli Kohen ve arkadaşı Serap Akyüz'ü tehdit eden C.D., karnındaki şişliğin ne olduğunu soran polislere, 5.5 aylık hamile olduğunu söyledi. Cüzdanı çaldıkları iddialarını reddeden üç çocuk, yapılan işlemlerin ardından Konak Çocuk Şubesi ekiplerine teslim edildi. Ancak C.D.'nin nüfusta 10 yaşında görünmesine rağmen fiziken 6-7 yaş daha büyük gösterdiği dikkat çekti. Olayla ilgili soruşturma başlatıldı. 
     
     POLİS SORUŞTURMA BAŞLATTI 
     İzmir'in Alsancak Semti'nde öğretmen Nesli Kohen'in çantasındaki cüzdanı alıp kardeşi ve arkadaşıyla kaçmaya çalışırken yakalanan 10 yaşındaki C.D.'nin karakolda 5.5 aylık hamile olduğunu söylemesi polisleri harekete geçirdi. Yaşı küçük olduğu için hakkında işlem yapamayan polis, C.D.'nin hamile olduğunu yönündeki sözleri hakkında tutanak düzenledi. Polisin savcının vereceği talimata göre N.D.'yi hamile olup olmadığının tespitine ve söyledikleri doğruysa hamile bırakan kişi hakkında da yasal işlem başlatacağı bildirildi. Bu arada C.D.'nin nüfustaki yaşından daha büyük olabileceği de vurgulandı. 
     
</TEXT>
</DOC>
