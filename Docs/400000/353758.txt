<DOC>
<DOCNO> 353758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur17.html </URL>
<DATE> 2005/06/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Hastanede bebeği ölen anne Hayrete düştük 
</HEADLINE>
<TEXT>

     Trakya Üniversitesi Tıp Fakültesi Hastanesi Yeni Doğan Ünitesi'nde Yoğun ve İleri Bakım Bölümü'nde 7 bebeğin ölümüyle ilgili soruşturma sürüyor. 
     Yeni Doğan Ünitesi'nde bebeklerini kaybeden Nadi ve Hatice Çalış çifti, bugüne kadar hiçbir yetkiliden bebeklerinin ölümüyle ilgili kendilerine bilgi verilmediğini söyledi. 
     Nadi Çalış, eşinin 31 Mayıs 2005'te doğum yaptığını daha sonra bebeklerinin Yeni Doğan Ünitesi'ne alındığını belirterek, 17 Haziran Cuma akşam üzerine kadar her şeyin normal olduğunu söyledi. 
     Cuma akşamı bebeğinin öldüğünün kendilerine bildirildiğini ifade eden Çalış, ''Cumartesi günü bize cenaze verilmedi. Pazar günü cenazeyi alarak defnettik'' dedi. 
     Anne Hatice Çalış da ikinci çocuğu olan Fatma Beyza'nın ölüm nedenine ilişkin kendilerini hastane yetkililerinden bilgi verilmediğini söyledi. 
     Kendisinin kadın-doğum servisine kontrole gittiğini daha sonra bebeğinin öldüğünü öğrendiğini belirten Çalış, ''Bebeğim Fatma Beyza'yı, cuma günü akşam üzere gördüğümde sağlık durumu gayet iyiydi. Psikolojim bozuldu. Olanlara anlam veremiyorum'' dedi. 
     Trakya Üniversitesi Tıp Fakültesi Hastanesi'nde, 6 bebeğin ölmesi, 3 bebeğin ise durumlarının ağır olması üzerine yeni doğan ünitesine hasta kabulü durdurulmuş ve ölen 3 bebeğin cesetleri otopsi için İstanbul Adli Tıp Kurumu'na gönderilmişti. 
     
     'HAYRETE DÜŞTÜK' 

     Hatice Çalış, "6,5 aylık dünyaya gelen bebeğimin iyileşme gösterdiği bir dönemde ölümü, bizleri hayrete düşürdü" dedi. 
     Çalış, kadın-doğum servisinde erken dünyaya gelen bebeğinin doğumdan sonra kalp atışlarının iyi ve sağlıklı olduğunun doktorlarca kendilerine bildirildiğini söyledi. 
     Doğumun, 31 Mayıs'ta gerçekleşmesinden sonra bebeğin yeni doğan ünitesine alındığını ifade eden Çalış, şöyle dedi 
     "6,5 aylık dünyaya gelen bebeğimin iyileşme gösterdiği bir dönümde ölümü, bizleri hayrete düşürdü. Nasıl olurda iyi denilen evladımız, bir süre sonra ölür. Ölen bebeklerden üçünü otopsi için İstanbul Adli Tıp Kurumu'na göndermişler. Buradan gelen adli tıp kurulu raporunu bekliyoruz. Gelen rapor doğrultusunda hareket edeceğiz." Nadi Çalış da eşinin doğum sonrası yüksek tansiyon nedeniyle tedavi gördüğünü ve bebeklerinin ölümüyle ruhsal dengesinin bozulduğunu bildirdi. 
     Baba Çalış, "Fatma Beyza" adını vermeyi düşündükleri bebeklerinin ölümüyle ilgili hastane yetkililerinin kendilerine bilgi vermemesinin de üzücü olduğunu belirtti. 
     Çalış çifti, 8 yaşındaki oğulları Emre Çalış ile teselli bulmaya çalıştıklarını belirtti. 
     
</TEXT>
</DOC>
