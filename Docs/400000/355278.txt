<DOC>
<DOCNO> 355278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/ekonomi/eko01.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABN Amro'dan Türklere özel hizmet 
</HEADLINE>
<TEXT>


ABN AMRO, Hollanda'da hızla gelişen Türk yatırımcılara danışmanlık hizmeti vermek için 200 şubesini görevlendirdi 

EKONOMİ SERVİSİ 

Hollanda'nın en büyük bankalarından ABN AMRO, ülkedeki Türk vatandaşlarına yönelik daha etkin bir çalışma yapma kararı aldı. Banka yönetim kurulunun bu yönde aldığı karar çerçevesinde, her türlü bankacılık hizmetinde Türklere daha hızlı ve etkili bir şekilde ulaşabilmek amacıyla, bu ülkede faaliyet gösteren Türk kökenli finansman kuruluşlarından "Yoldaş Partners" ile bir anlaşma imzalandı. 
Anlaşma uyarınca banka, bu ülkedeki Türk toplumuna gerek ev bankacılığı gerekse iş yaşamıyla ilgili her türlü bankacılık faaliyetlerini daha hızlı ve etkin şekilde yapabilmek için Yoldaş Partners ile işbirliği içinde olacak. Bu çerçevede ABN AMRO'nun Hollanda'daki 550 şubesinden ilk aşamada yaklaşık 200 şubesinde Yoldaş Partners personeli de özel olarak Türklere danışmanlık hizmeti verecek. 

'Yüzde 40 artış var' 
Anlaşmayı imzalayan ABN AMRO Yönetim Kurulu üyesi Paulus De Wilt, son yıllarda Hollanda'da faaliyet gösteren Türk işyeri sayısının hızla yükselmeye başladığını, son üç yılda Türk kökenli kişilerin kurduğu işyeri sayısının yüzde 40 arttığını belirtti. Türklerin konut piyasasına da ilgisinin arttığını söyleyen De Wilt, Türklerin de bankacılıkta profesyonelliği tercih ettikleri kaydetti. 


</TEXT>
</DOC>
