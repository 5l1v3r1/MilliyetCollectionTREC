<DOC>
<DOCNO> 371297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur43.html </URL>
<DATE> 2005/08/19/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Güneydoğu’daki valilere terör uyarısı 
</HEADLINE>
<TEXT>

     Özgür CEBE DHA 

      PKK’nın Güneydoğu’daki valilerin geçiş güzergahlarına yönelik mayınlı tuzakları üzerine İçişleri Bakanlığı bir genelge ile uyarıda bulundu. Bakanlık yaptığı uyarıda, ilçe, köy ve mezra gezileri sırasında kullanılan geçiş güzergahlarıyla ilgili gerekli tedbirlerin alınarak vali ve ilçe kaymakamlarının program ve etkinliklere katılmasını istedi. 
     Tunceli Valisi Mustafa Erkal, Bingöl Valisi Vehbi Avuç, Elazığ Valisi Kadir Koçdemir’in geçiş güzergahına teröristler tarafından uzaktan kumandalı bombalı tuzak hazırlanması, Mardin’in Ömerli İlçesi Kaymakamlığına bomba konularak kaymakam Suat Seyitoğlu’nun hedef alınması ve son olarak da Batman Valisi Haluk İmga’ya yönelik eylem hazırlığı içinde olan 2 teröristin yakalanması üzerine İçişleri Bakanlığı, Doğu ve Güneydoğu Anadolu Bölgesi’nde görev yapan vali ve kaymakamları uyardı. Bakanlık, son günlerde artan terör eylemleri nedeniyle özelliklere asfalt olmayan tali yollara PKK’nın uzaktan kumandalı olarak ayarlanmış biçimde bombalı saldırılar gerçekleştirdiği, bu nedenle ilçe, köy ve mezra gezilerine katılacak olan vali ve kaymakamların gerekli güvenlik tedbirleri alındıktan sonra geziye katılmaları istendi. 
     Uyarıda ayrıca terör eylemlerinin yoğun olduğu bölgelerde asfaltsız patika yolların kullanılmaması, jandarma ve polis özel harekat şubesine ait helikopterler ile programlara katılmaları istendi. Siirt, Bingöl, Tunceli, Hakkari ve Şırnak valilikleri ile ilçe kaymakamlarına gönderilen uyarının ivedi olarak uygulanması gerektiği belirtildi. 
     
</TEXT>
</DOC>
