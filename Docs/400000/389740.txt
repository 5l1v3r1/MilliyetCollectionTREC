<DOC>
<DOCNO> 389740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun03.html </URL>
<DATE> 2005/10/26/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
ABD Dışişleri Bakanı Rice, iftar yemeği verdi 
</HEADLINE>
<TEXT>

     ABD Dışişleri Bakanı Condoleezza Rice, Ramazan ayı dolayısıyla Amerikan Dışişleri Bakanlığı’nda bir iftar yemeği verdi. 
     İftardaki konuşmasında Rice, son aylarda bütün dünyadaki Müslümanların, Ramazan ayını çevreleyen dini geleneklerin kalbini oluşturacak şekilde cömertlik ve iyilik örnekleri sergilediklerini söyledi. 
     ABD’de New Orleans ve bölgesini vuran Katrina kasırgasında Müslüman milletlerin çok cömert yardımlarda bulunduğunu hatırlatan Rice, Güney Asya’daki deprem felaketinin ardından bütün dünyanın, binlerce Müslüman’ın, orucunu bozmadan yardım çabalarına önderlik ettiğini anlattı. 
     Bütün ülkelerdeki Müslümanların temel insan haklarını hak ettiğini belirten Rice, bunları "baskı olmadan yaşama, ibadet, düşünme ve ifade hakkı" olarak sıraladı. 
     ABD’nin her kültür, ırk ve dindeki insanın kendi kararlarını verme, kendi hükümetini seçme ve aklındakini ifade etme özgürlüğünü desteklediğini belirten Rice, İslam ve diğer dinlerdeki şefkat, işbirliği ve yardım ruhunun, her toplumun temel unsurları olduğunu, ancak özellikle demokrasilerde önemli yer tuttuğunu kaydetti. 
     İftar yemeğine, sivil toplum örgütleri ile dini inanca dayalı kuruluşların temsilcileri katıldı. 
     ABD Başkanı George W. Bush da Beyaz Saray’da, Müslüman toplumu temsilcileri ve Müslüman nüfusa sahip ülkelerin büyükelçilerine iftar yemeği vermişti. 
     
</TEXT>
</DOC>
