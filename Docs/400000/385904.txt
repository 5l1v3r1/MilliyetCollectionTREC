<DOC>
<DOCNO> 385904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonyas16.html </URL>
<DATE> 2005/10/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Nissan, amyant kullandığını itiraf etti... 
</HEADLINE>
<TEXT>

     Japonya'nın ikinci büyük otomobil üreticisi Nissan, 1995 ile 1999 arasında ürettiği otomobillerde amyant kullandığını itiraf etti. 
     Nissan'dan yapılan açıklamada, 1994 sonundan itibaren amyant içeren parçaların kullanımına tamamen son verildiği yönündeki açıklamanın geri çekildiği belirtildi. Japon şirketi, ''Yanlış bilgi verilmesinden ötürü özür dileriz'' ifadesini kullandı. 
     Japonya'da satılan bu araçların geri çağrılmasına gerek olmadığını belirten Nissan şirketi, bu araçlarda kullanılan ve amyant içeren malzemenin sağlık riski taşımadığını ve hükümetin yasakladığı malzemenin kullanılmadığını kaydetti. 
     Amyant içeren malzemeyi hava filtresi ve soğutucularda izolasyon malzemesi olarak kullandığını belirten Nissan, bunların normal şartlarda kullanımında sağlık riski bulunmadığını savunuyor. 
     Nissan'ın Japonya'daki iki büyük rakibi Toyota ve Honda da artık amyant kullanmadıklarını açıklamışlardı. 
     
</TEXT>
</DOC>
