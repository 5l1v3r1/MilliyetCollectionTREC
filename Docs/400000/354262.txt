<DOC>
<DOCNO> 354262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/ykoksaldi.html </URL>
<DATE> 2005/06/22/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Favori hem var hem yok 
</HEADLINE>
<TEXT>



Laf İspanya'dan, onların favori gösterilmesinden açıldığında Olcan, Sezer ve Zafer'in ses tonlarındaki sitemi hissetmemek mümkün değil. Farklı bir yaş grubunda, farklı bir takım olarak iki kere İspanya'ya karşı mağlubiyeti tadan 3 genç, bunu hak etmediklerini göstermek için yanıp tutuşuyor. İspanya ile aynı otelde kalıyorlar, turu geçecek takımın muhtemel rakipleri Kolombiya ve Arjantin'le beraber. Çekici futbol oynamaya çalışan ve seyirci potansiyelleri ile en renkli takımlar adeta birleşip kendi dünyalarını kurmuşlar. 
İspanyol futbolcular ve Teknik Direktör Saez, şimdiye kadarki performanslarıyla turnuvanın gözbebeklerinden biri olarak ABD, Hollanda gibi ister istemez rahatlıklarını etraflarına yayarak dolaşıyor. Ama bu rahatlığın aksine bir ciddiyetle, sadece tembellik yapıp yan gelip yatmayı isteyeceğiniz sıcağın altında yorucu bir antreman yapıyorlar. 
Herkes kim kazanır diye birbirine soruyor. "İspanya çok iyi performans sergiledi, iyi bir kadroları var, Juanfran var, Llronte var, Fabregas var. Galibiyete yakınlar. Ama. O ama" hep bir şekilde maç tahmin cümlelerinin bir yerlerine sıkışıyor. Türkiye istediği futbolu oynayamasa da tehlikeli olma unvanına gölge düşmüyor. Mücadeleciliği, inatçılığı ürkütüyor. Bireysel yeteneklerinin yarattığı hayranlık baki. 
Belki Türk milli takımı yeterince hissedemedi. Turnuva başından beri yabancı basın mensuplarının, hele Hollandalılar'ın favorilerden. Ama takım oyunu sorunumuzu bir daha tekrarlamamak lazım. Ve ister kabul edilsin, ister edilmesin üst seviye takımlarla birinci lig tecrübesine sahip oyuncuların varlığı İspanya için büyük avantaj. Bu karakteri takıma da yayıyorlar. Arjantin asıllı yazar Sergio Levinsky'nin, Fabregas ile konuşurken sanki 27 - 28 yaşındaki bir insanla sohbet ediyorum havasına kapılıyorum demesi bu yüzden şaşırtıcı değil. Türk milli takımının gençleri ise yapısal ve fırsat farklarının bilincinde. Kendi yeteneklerinin de. Bu bir eleme maçı ve handikapları kapatmak için mücadele güçlerine, disipline ve kuracakları takım bağına ihtiyaçları var. 


</TEXT>
</DOC>
