<DOC>
<DOCNO> 388205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun25.html </URL>
<DATE> 2005/10/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
3600 tavuk canlı canlı gömüldü 
</HEADLINE>
<TEXT>

     Yunanistan'dan Arnavutluk'a ihraç edilirken sınırda durdurulan bir kamyondaki 3 bin 600 tavuğun canlı canlı gömülerek itlaf edildiği bildirildi. 
     Bir görgü tanığı, tavukların kazılan bir çukura atıldığını ve üstlerine buldozerlerle toprak örtüldüğünü söyledi. 
     Arnavutluk televizyonu, tavukların itlaf edilmeden önce ilaçlanmadığını bildirdi. 
     Arnavutluk Tarım Bakanlığı, Yunanistan'dan getirilen tavukların, kuş gribi bulaşmış olabileceği gerekçesiyle ülkeye girişine izin vermemişti. 
     
     Avusturya, tavukların dışarı salınmasını yasakladı 

     Avusturya hükümeti, kuş gribi riskine karşı, ''kümes hayvanlarının serbestçe dolaşmalarına'' yasak getirdi. 
     Sağlık Bakanı Maria Rauch-Kallat, uzmanlarla toplantısının ardından yaptığı açıklamada, kanatlı hayvanların kümeslerde ve diğer kapalı yerlede tutulması, dışarıya salınmamasına ilişkin kararın, ülke çapında Cumartesi gününden 15 Aralık'a kadar uygulanacağını bildirdi. 
     Avusturya'da şu ana kadar hastalığa rastlanmadığı, bu kararın tedbir kabilinden alındığı belirtildi. 
     Bu arada, Sudan da, önlem olarak kanatlı hayvan ithalatını durdurdu. 
     Kuzeyden gelen göçmen kuşlar Sudan nüfusunun büyük bölümünün yaşadığı Nil çevresinden geçtiği için hastalığın Sudan'da ortaya çıkması riski yüksek görülüyor. 
     Sudan, kanatlı hayvan tüketiminin yüzde 35'ini ithalatla karşılıyor. 
     
</TEXT>
</DOC>
