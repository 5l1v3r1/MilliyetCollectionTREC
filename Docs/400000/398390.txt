<DOC>
<DOCNO> 398390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun28.html </URL>
<DATE> 2005/11/27/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Macaristan'da bebekler doğar doğmaz para kazanacak 
</HEADLINE>
<TEXT>

     Macaristan'da, 31 Aralık 2005 tarihinden sonra doğacak her bebeğin hesabına 40 bin forint değerinde yaklaşık 250 YTL hisse senedi yatırılması planlanıyor. 
     Başbakan Ferenc Gyurcsany, aileleri daha fazla çocuk sahibi olmaya özendirmeyi amaçlayan uygulama kapsamında, vergiden muaf hisselerin, bebekler 18 yaşına gelinceye kadar özel banka hesaplarında tutulacağını söyledi. 
     Gyurcsany, bu önlemin çocuklar ve yetişkinler için fırsatları artırmasını umduğunu, uygulamanın gelecek yıl 4 milyar forinte, yaklaşık 25 milyon YTL mal olmasının beklendiğini kaydetti. 
     Hükümetin, konuyla ilgili hazırladığı tasarıyı parlamentoya sunduğu belirtildi. 
     Ailelerin hesaplara yılda 120 bin forint ek yapması durumunda, hükümetin yıllık 6 bin forint ek katkısıyla birlikte, 18 yaşına gelen her bir çocuğun hesabında yaklaşık 27 bin YTL birikeceği hesaplanıyor. 
     Başbakan, bu miktarın bir kişinin üniversite masraflarının büyük bölümünü karşılayabileceğini ya da ev satın almasına yardımcı olabileceğini kaydetti. 
     Macaristan'ın nüfusu 1981'de 10.7 milyon iken, bugün 10.1 milyona gerilemiş bulunuyor. 
     
</TEXT>
</DOC>
