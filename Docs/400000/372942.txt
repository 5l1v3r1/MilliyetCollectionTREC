<DOC>
<DOCNO> 372942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/guncel/gun03.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Polisler bilinçli direniş yapıyor' 
</HEADLINE>
<TEXT>


Yeni TCK ve CMK'nın mimarlarından Prof. Özgenç, polisin hırsızlık olaylarındaki tavırsızlığını eleştirdi 

GÖKÇER TAHİNCİOĞLU Ankara 

Yeni Ceza Muhakemesi Kanunu CMK yasalaşırken tüm yetkilerinin elinden alındığından yakınan polis, yasada yapılan değişiklik ve talepleri doğrultusunda çıkarılan yönetmeliklere rağmen, düzenlemeleri gerekçe göstererek suçlulara müdahale etmiyor. Polise sert tepki gösteren yasanın mimarlarından Prof. Dr. İzzet Özgenç ise, "Bu, yasaları beğenmeyen polisin bilinçli direnişidir" dedi. 
Polis, hafta başından bu yana iki ayrı olayda hırsızlara seyirci kaldı. Yeni TCK ve CMK'nın mimarlarından Prof. Dr. İzzet Özgenç, polisi eleştirdi "Herhangi bir makamdan izin alınmasına gerek yok. Bu tür uygulamalar yapılıyorsa, ben bunu kuralları bilmemek olarak değil, memnun olunmayan yasalar karşısında bilinçli bir direniş olarak nitelendiririm." 

Evde hırsız yokmuş 
Adana Emniyet Müdürlüğü, hırsız olduğu öne sürülen bir kişiyle "taşlaşan" polislerle ilgili incelemede, "polisin yetkisi olmadığı için eve giremediği" değerlendirmesinin doğru olmadığı sonucuna ulaştı. Açıklamada, evde hırsız olmadığına kanaat getirilmesiyle içeri girilmediği kaydedildi. 



</TEXT>
</DOC>
