<DOC>
<DOCNO> 395480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy08.html </URL>
<DATE> 2005/11/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Danimarka basını Erdoğan öfke içerisinde çekip gitti 
</HEADLINE>
<TEXT>

     KOHENHAG LONDRA ANKA 

Başbakan Recep Tayyip Erdoğan’ın Danimarka ziyareti sırasında yaşanan kriz, Danimarka basınında yankı buldu. Danimarka basını, "Başbakan Erdoğan, basın toplantısından öfke içinde çekip gitti" yorumlarını yaptı. 
     Danimarka’da yayınlanan Copenhagen Post gazetesi, Başbakan Erdoğan, "Türk Başbakanı kapıyı vurup çıktı" başlıklı haberinde "Türk Başbakanı Recep Tayyip Erdoğan, bir Kürt gazetecisini gördükten sonra Kopenhag’da Danimarkalı meslektaşı ile ortak basın toplantısından öfke içinde çekip gitti" diye yazdı. 
     "Basın özgürlüğü, Başbakan Erdoğan’ın Danimarka ziyaretinin odağı haline geldi" ifadesini kullanan gazete, Erdoğan’ın ilk olarak bir Danimarkalı gazetede Hazreti Muhammed’in karikatürü yayınlama kararını eleştirdiğini, bunun ardından Roj TV muhabirini gördükten sonra Başbakan’ın bürosundan öfke içinde çıktığını kaydetti. 
     Gazete, Türkiye’nin Danimarka hükümetinden karikatürü yayınlayan gazeteye karşın adım atmasını isteyen Müslüman ülkelerinden biri olduğunu belirtti. Buna karşın Danimarka Başbakanı Rasmussen’in "İfade özgürlüğünün Müslümanların hassasiyetlerinden daha önemli olduğunu söylediği"ni kaydeden gazete, "Türkiye, halen Avrupa Birliği’ne girmek için yeterince demokratik olduğu konusunda Avrupa ülkelerini ikna etmeye çalışıyor" diye yazdı. 
     
     BBC ZİYARETTE GERİLİM 
     Danimarka ziyareti sırasında yaşanan krizi, İngiliz yayın kurumu BBC de değerlendirdi. BBC, "Türkiye Başbakanı Recep Tayyip Erdoğan’ın temaslarına ifade özgürlüğü konusundaki tartışmalar damga vurdu" yorumunu yaptı. 
     Erdoğan’ın ortak basın toplantısına katılmadığını belirten BBC, "Ancak iki liderin beraberce yapmayı öngördükleri basın toplantısına Erdoğan salonda Roj TV’nin temsilcilerinin bulunması nedeniyle katılmadı" ifadesini kullandı. 
     Rasmussen’in tek başına kameraların önüne çıktığı basın toplantısında Başbakan Erdoğan ile fikir özgürlükleri konusunda aynı görüşleri paylaşmadıklarını söylediğini belirten BBC, Danimarka polisinin Roj TV hakkında bir soruşturma yürütmekte olduğunu anımsatan Rasmussen’in "Hükümetler hiçbir şekilde medyayı etkilemeye çalışmamalıdır" sözlerine dikkat çekti. 
     
</TEXT>
</DOC>
