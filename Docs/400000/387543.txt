<DOC>
<DOCNO> 387543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/yasam/axyas01.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmanlılar sanal ortamı da fethetti 
</HEADLINE>
<TEXT>


Tüm zamanların en iyi strateji oyunu olma iddiasındaki 'Age of Empires-3' bugün piyasada. Oyunun en gözde unsurları ise Osmanlı'nın karizmatik savaşçıları yeniçeriler 

Menderes Özel 

YAZILIM devi Microsoft-Ensemble Studios işbirliğinin ürünü, Age of Empires İmparatorluklar Çağı-AOE serisinin 3. bilgisayar oyunu, bugün piyasaya çıktı. Sanal ortamın en kapsamlı strateji oyunu olma iddiasındaki 'AOE 3', 'Yeni Dünya'yı fethetme yarışındaki Avrupa'nın süper güçlerinin mücadelesini konu alıyor. AOE'de oynanabilir 8 uygarlıktan birinin de Osmanlılar olması, oyunun Türk oyuncular gözündeki değerini artırıyor. 
1500'DEN 1850'ye uzanan bir zaman dilimindeki oyunda, Osmanlıların özellikle topçuluktaki üstünlüklerine dikkat çekiliyor. Şivesiz bir Türkçeye sahip Osmanlılar, oyunun 'en karizmatik unsurlar'ı olarak tanımlanıyor. Oyunun resmi internet sitesindeki forumda, dünyadaki 'AOE' fanatikleri, Osmanlılara, özellikle yeniçerilerle sipahilere duydukları sempatiyi gizlemiyor. Oyunda, Osmanlılara özgü dini birimler olan imamların da yaralı askerleri iyileştirme gücü var. 


'AOE 3'TE tepki gören tek nokta ise 1923'te tarih olan imparatorluğun, Türkiye Cumhuriyeti bayrağıyla temsil edilmesi. Forumlara katılan Türkler, Microsoft'tan durumu düzeltmesini istiyor. Forumlarda Türkler ve Yunanlılar arasında geçen sert milliyetçi tartışmalar ise oyun daha çıkmadan, sanal dünyada bir Türk-Yunan savaşı çıkarmış durumda. AOE 3'ün diğer oynanabilir ulusları ise, İngiltere, Fransa, İspanya, Portekiz, Hollanda, Almanya ve Rusya. 


</TEXT>
</DOC>
