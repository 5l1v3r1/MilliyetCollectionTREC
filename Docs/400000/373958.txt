<DOC>
<DOCNO> 373958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/ekonomi/eko01.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanun TSK'yı kapsamayacak 
</HEADLINE>
<TEXT>


Hükümet, Türk Silahlı Kuvvetleri TSK personelini 'yeni bir tartışmaya mahal vermemek için' personel kanunu taslağı kapsamından çıkarttı 


Genelkurmay Başkanı'nın kadro ve unvanının Başbakanlık Müsteşarı'na eşitlenmesini öngören düzenlemeden bütünüyle vazgeçildiği öğrenildi. 
Başbakan Yardımcısı Mehmet Ali Şahin, Genelkurmay Başkanı'nın maaşının düşürülmesi anlamına gelen eşitleme kararından "Yeni bir tartışmaya mahal vermek istemedikleri için" vazgeçtiklerini açıkladı. 

Tek çatıda toplayacak 
Milliyet'in sorularını yanıtlayan Şahin, taslak halinde bulunan yeni personel kanununda bütün kamu görevlilerini tek çatı altında toplayacak yeni bir sistem öngördüklerini ama sonradan özel kanunları bulunan yüksek öğrenim, yargı ve Türk Silahlı Kuvvetleri TSK personelinin kapsam dışına çıkarıldığını söyledi. 
Yetkililer ise, hükümetten gelen isteğin "askerler mali hakları zarar görmeden yeni kanun kapsamına alınsın" yönünde olduğunu ancak teknik olarak bu talebin formüle edilmediğini kaydetti. 

1.600 YTL kaybı olurdu 
TSK personeli kanun kapsamına alınsaydı, Genelkurmay Başkanı'nın aylığı en yüksek devlet memuru konumundaki Başbakanlık Müsteşarı seviyesine indirilecekti. 
Genelkurmay Başkanı, OYAK kesintisi hariç halen net 5 bin 600 YTL aylık alıyor. Başbakanlık Müsteşarı'nın geliri ise kadro karşılığı sözleşme ücreti olarak ortalama 4 bin YTL civarında bulunuyor. Bu durumda Genelkurmay Başkanı'nın aylığında bin 600 YTL'lik azalma olacaktı. TSK'nın yeni kanun taslağı kapsamına girecek olması personelin gruplandırma biçiminin aleyhte sonuçlar doğuracak şekilde yeniden düzenlenmesini gerektirecekti. 
Örneğin astsubay rütbesindeki personelin maaşı halen şube müdürü ile daire başkanı arasında bir seviyede belirlenirken, yeni kanunla söz konusu personelin ya daire başkanı grubuna sokulması ya da şube müdürü unvanına indirilmesi gündeme gelecekti. Personel kanun taslağındaki kadro ve unvanlarıyla ilgili cetvellerin ilk grubunun birinci sırasında yine Başbakanlık Müsteşarı yer alıyor. Diğer memurların maaş ve özlük hakları Başbakanlık Müsteşarı'na göre düzenleniyor. 
TSK personeline ilişkin 926 sayılı özel kanunda ise değişen rütbeler için TSK'ya özel kurallar dahilinde ve iyi şartlarda aylık ve özlük hakları tanınıyor. Askerlerin kadroları genel kadro sisteminin dışında tutulurken, kadro değişiklikleri ise ilgili kuvvet komutanının onayına tabi bulunuyor. 


</TEXT>
</DOC>
