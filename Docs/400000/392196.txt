<DOC>
<DOCNO> 392196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonsiy07.html </URL>
<DATE> 2005/11/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Milletvekillerinden bayramda beş dilek var 
</HEADLINE>
<TEXT>

     Her bayramda olduğu gibi TBMM kampüsünde bu kez de binlerce bayram kartını milletvekilleri birbirlerine ve seçmenlerine gönderdi. Bu kartlara bakıldığında, milletvekillerinin bayram dileklerinde 5 ayrı yöntemi izlediği görülüyor. 
     Milletvekillerinin birbirlerine gönderdikleri bayram kartları incelendiğinde 5 ana gruba ayrılıyor. 
     Birinci gruptakiler klasik ifadelerle muhatabın bayramını kutlamayı tercih ederken ikinci gruptakiler ise bu işi toplu olarak yaptı. AKP’nin Erzurum milletvekilleri Mustafa Nuri Akbulut, Mustafa Ilıcalı, Muzaffer Gülyurt, Mücahit Daloğlu Bursa milletvekilleri Sedat Kızılcıklı, Zafer Hıdıroğlu ve Mehmet Emin Tutan Batman milletvekilleri Ahmet İnal, M.Ali Suçin, Arif Demirkıran ve M. Nezir Nasıroğlu bu ekonomik ve "çevreye saygılı" yöntemi tercih etti. 
     AKP Antalya Milletvekili Osman Akman gibi üçüncü grup milletvekilleri ise Cumhuriyet Bayramı, Kadir Gecesi ve Ramazan Bayramı’nı tek kartla kutladı. 
     Dördüncü grupta değerlendirilebilecek kimi milletvekilleri de mesajının sınırlarını genişleterek evrensel değerlere gönderme yaptı. AKP Şanlıurfa Milletvekili Zülfikar İzol bayramın "İslam alemine", AKP Manisa Milletvekili İsmail Bilen ise "insanlık alemine" de mutluluk getirmesini diledi. 
     
     SEVGİYİ, GELECEĞİ, AŞIMIZI, EKMEĞİMİZİ PAYLAŞTIĞIMIZ 
     AKP Edirne Milletvekili ve Kırkpınar’ın eski ağası, Ali Ayağ’ın da "Sevgiyi ve geleceği... Aşımızı, ekmeğimizi, soframızı paylaştığımız birlik ve beraberliğimizi, kardeşlik ve dostluğumuzu en sıcak şekilde yaşadığımız bu ülkede mutlu günler daima paylaşılmaya değerdir" dileğinde bulunması dikkat çekti. 
     
     SADULLAH ERGİN DARGINLIKLARIN UNUTULMASI 
     AKP Isparta Milletvekilleri Emin Bilgiç ve Recep Özel’in "küskünlerin barıştığı" şeklindeki bayram tanımına, sık sık sert diyaloglarla CHP ile karşı karşıya gelen AKP Grup Başkanvekili Sadullah Ergin de katıldı. Ergin’in de CHP’lilere de gönderdiği tebrik kartında, "Bayramlar, dargınlıkların unutulduğu insanların barıştığı, kardeşçe kucaklaştığı günlerdir. Bayramlar, milli ve dini duyguların, inançların, örf ve adetlerin uygulandığı bir toplumda millet olma şuurunun şekillendiği, kuvvetlendiği günlerdir" ifadesi yer aldı. 
     
     DYP, SUAT KILIÇ’IN KARTINI İNCELİYOR 
     Son grupta yer alabilecek bayram kartının ise parti broşüründen farkı yok. AKP’nin Tanıtım ve Medya başkan yardımcısı olan eski gazeteci Suat kılıç’ın kartı buna örnek olarak gösterilebilir. Kartına, Türk Bayrağı önündeki kendi fotoğrafını da bastıran Kılıç, enflasyon, borsa, ihracat, faizler, borçlar, özelleştirme gelirleri, batık banka tahsilatları, üniversite bursları, tarıma destek ve duble yol verilerine de yer verdi. Geçen yıllarda olduğu gibi bu yıl da aynı yöntemi izleyen AKP’li Kılıç, 2002’nin tek yıllık "olumsuz" verisini alırken, bu göstergeyi 2003-2005 arası toplam sayıyla orantıladı. Öte yandan DYP’nin ekonomi kurmaylarının, Kılıç’ın kartını incelemeye alarak verileri kontrol ettiği de öğrenildi. 
     
     REFAHYOL’UN BAYINDIRLIK BAKANI AYHAN "SAADETLER" DİLEDİ 
     Bu arada REFAHYOL Hükümetinin Bayındırlık ve İskan Bakanı Cevat Ayhan’ın da milletvekillerine "saadetler dilediği" bayram kartı gönderdi. 
     
</TEXT>
</DOC>
