<DOC>
<DOCNO> 386621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun34.html </URL>
<DATE> 2005/10/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Rehn Bulgaristan'ı uyardı Çok geç kaldınız 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, 2007 yılında tam üyeliğe geçmeyi bekleyen Bulgaristan'a ''Reformların uygulanmasında çok geç kaldınız'' uyarısında bulundu. 
     Resmi ziyaret için bir günlüğüne Bulgaristan'a gelen Rehn, Dışişleri Bakanı İvaylo Kalfin ve Bulgaristan'ın AB ilişkilerinden sorumlu Devlet Bakanı Meglena Kuneva ile bir araya geldi. 
     Kalfin ve Kuneva'dan reform ve uyum yasalarının uygulanmasına ilişkin çalışmalar hakkında bilgi alan Rehn, Bulgaristan'ın AB ile müzakere sürecini geçen yıl tamamlamış olmasına rağmen reformların uygulanmasında çok geç kaldığını söyledi. 
     ''Özellikle adalet sistemindeki reform çalışmalarının daha fazla zaman kaybedilmeden tamamlanmasını'' isteyen Rehn, ''Yolsuzluk, rüşvet ve suç eylemleriyle mücadele maalesef Bulgaristan'ın en zayıf noktaları. Önceliğin bu konulara verilmesi gerekiyor'' dedi. 
     Rehn her şeye rağmen Bulgaristan'ın, daha önce belirlenen tarihe kadar üzerine düşen sorumluluklarını yerine getirerek eksiklerini tamamlayacağına inandığını bildirdi. 
     Kalfin de görüşmenin ardından yaptığı açıklamada, Komisyon'un Bulgaristan ile ilgili hazırladığı ilerleme raporunun 25 Ekim'de açıklanacağını belirterek, ''Biz bu raporun objektif olarak hazırlandığını düşünüyoruz. Eksiklerimizi tamamlamak için gece gündüz demeden çalışmak durumundayız'' diye konuştu. 
     
     YENİ CEZA YASASI KABUL EDİLDİ 

     Bu arada Bulgaristan parlamentosu ülkenin AB üyeliği konusunda kilit önem taşıyan yeni ceza yasasını bugün onayladı. Yaklaşık bir aydır görüşülen yeni ceza yasası bugün yapılan oylamada 4'e karşı 129 oyla kabul edildi. Yeni yasa Cumhurbaşkanı Georgi Pırvanov'un onayının ardından resmi gazetede yayımlandıktan 6 ay sonra yürürlüğe girecek. 
     Yeni ceza yasasının AB Komisyonu'nun genişlemeden sorumlu üyesi Rehn'in Bulgaristan'a yaptığı ziyaret sırasında kabul edilmesi dikkat çekti. 
     
</TEXT>
</DOC>
