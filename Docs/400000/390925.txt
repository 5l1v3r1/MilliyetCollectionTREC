<DOC>
<DOCNO> 390925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonyas06.html </URL>
<DATE> 2005/10/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Gribe nasıl daha az yakalanırsınız 
</HEADLINE>
<TEXT>

     Selçuk Üniversitesi Fen Edebiyat Fakültesi Biyoloji Bölümü Mikrobiyoloji Anabilim Dalı öğretim üyesi Prof. Dr. Yusuf Durak, ani sıcaklık düşüşlerinde gribal enfeksiyon riskinin arttığını, eller ile ağız ve burnun sıklıkla temizlenmesinin bu riski azaltacağını bildirdi. 
     Prof. Dr. Durak, ani hava değişimlerinin, bedenin savunma mekanizmasında zaaflar oluşturabildiğini ifade etti. 
     Durak, ''Ani sıcaklık düşüşlerinde gribal enfeksiyon riski artar. Bunun nedeni, grip ve diğer benzeri hastalıklara neden olan mikropların, soğuduğu için yaşamakta zorlandığı dış ortamlardan insan vücudu gibi daha sıcak ortamlara doğru hareket etmesidir'' dedi. 
     İşgücü kaybından ölümlere kadar pek çok olumsuzluğa yol açan gribal enfeksiyondan kış başlamadan önce yapılacak aşılarla korunulabildiğini kaydeden Durak, şöyle konuştu 
     ''Ancak grip aşısı, genellikle vücut direnci zayıf olan hasta, yaşlı ve çocuklara önerilmektedir. Genel olarak kış aylarında ve ani sıcaklık düşüşlerinde gribal enfeksiyon riski, bazı önlemlerle azaltılabilir. Dış ortamla sürekli temas halinde bulunan eller ile ağız ve burnun sabunlu suyla sıklıkla temizlenmesi, enfeksiyon riskini azaltacaktır. Özellikle burnun temiz tutulması sağlıklı nefes almayı sağlayarak grip mikrobunun etkili olmasını zorlaştıracaktır. Özellikle kalabalık yerlerde, mikroplarla temas eden kirli ellerin ağız ve burunla temasından kaçınılmalıdır.'' 
     
</TEXT>
</DOC>
