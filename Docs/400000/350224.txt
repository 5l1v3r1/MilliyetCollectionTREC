<DOC>
<DOCNO> 350224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/yasam/axyas02.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine servis kazası 
</HEADLINE>
<TEXT>


İzmit'te öğrenci servisi, şoförü kalp krizi geçirince ağaca çarptı. Fizik öğretmeni ve bir yolcu öldü, 7 öğrenci yaralandı 

KOCAELİ DHA ANTAKYA AA 

İzmit'te Özel Atafen Lisesi'nin öğrencilerini taşıyan Hasan Aytürk'ün 49 , yokuş aşağı inerken kalp krizi geçirmesi sonucu kontroldan çıkan servis minibüsü, yol kenarındaki çınar ağaçlarına çarptı. Kazada, Aytürk ile fizik öğretmeni Hamit Özsoy 55 yaşamını yitirdi, 7 öğrenci de yaralandı. 
Okulun dağılmasının ardından Aytürk, Yahyakaptan Mahallesi'nde oturan öğrencileri evlerine götürmek üzere yola çıktı. Aytürk, Fatih Caddesi'nde yokuş aşağı giderken birden kalp krizi geçirince, minibüs kontrolden çıktı. Yokuş aşağıya yalpalayarak giden araç, çınar ağaçlarına çarparak durabildi. Kazada, şoför mahallinde sıkışan sürücü Aytürk öldü. Özsoy da hastaneye götürülürken yolda yaşamını yitirdi. Antakya'da da Nizamettin Özkan İlköğretim Okulu 2. sınıf öğrencilerini pikniğe götüren minibüsün bir kamyonetle çarpışması sonucu 2'si ağır 24 öğrenci yaralandı. 

Servis "turcu" çıktı 
Bu arada, Ankara'da Bilge Atıcı'nın 11 ölümü, 11 öğrencinin de yaralanmasıyla sonuçlanan kazanın ardından gözler, öğrenci taşımacılığına yeniden çevrildi. TED Koleji'nde öğrenci servis taşımacılığının "turcu" diye adlandırılan ve profesyonel servisçilik yapmayan araçlarla gerçekleştirildiği kaydedildi. 


</TEXT>
</DOC>
