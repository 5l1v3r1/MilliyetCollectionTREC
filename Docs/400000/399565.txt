<DOC>
<DOCNO> 399565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun19.html </URL>
<DATE> 2005/12/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
5 Iraklı polisi öldüren kadın intihar komandosunun ilginç öyküsü... 
</HEADLINE>
<TEXT>

     Irak'ta, 9 Kasım'da intihar komandosu olarak eylem yaparak, 5 Iraklı polisin ölümüne neden olan Belçikalı kadının Muriel Degauque olduğu açıklandı. Degauque'i Irak'taki saldırıya götüren yaşam öyküsü gerçekten ilginç... 

9 Kasım'da, Bağdat'a 60 kilometre mesafedeki Bakuba'da 5 Iraklı polisin öldüğü, bir polis ve 4 sivilin ağır yaralandığı intihar saldırısında, Belçikalı Muriel Degauque 38 adı öne çıktı. 
     Bir Türk ile evlenip boşandığı belirlenen kadının daha sonra radikal dinci Araplarla beraber olduğu, İslam dinini seçtiği ve Meryem adını aldığı açıklandı. 
     Belçika'nın Charleroi kentinde doğan ve son 3 yıldır Brüksel'de, kendisinden 7 yaş genç olan Fas asıllı Belçikalı İssam Goris ile yaşayan Degauque, ''sorunlu bir birey'' olarak tanınıyordu. 
     Muriel Degauque'un annesi Liliane ve babası Jean Degauque, polise verdikleri ifadede, kızlarının sorunlu bir çocukluk yaşadığını, zaman zaman evden kaçtığını, bir Türk ile evlenip boşandığını, uyuşturucu kullandığını, birçok erkekle ilişkisi olduğunu, İssam Goris tarafından ''beyninin yıkandığını'', İslam'ı bilinçli bir şekilde seçmediğini söylediler. 
     İki çocuk sahibi olan bu ailenin erkek çocuğunun, 24 yaşındayken kırmızı ışıkta geçen bir taşıt tarafından ezilerek öldüğü belirtildi. 
     Kızlarının son 3 yılda ''tanınmaz hale geldiğini'' ve kendileriyle çok az görüştüğünü, ''önce çarşafa büründüğünü'', sonra ''başörtüsü kullandığını'' anlatan Liliane ve Jean Degauque, ''Evimize geldikleri zaman erkeklerle kadınların ayrı odalarda yemek yemeleri gerekiyordu. Kendi evimizde onların kurallarını uygulamak zorundaydık. Televizyon izlemek veya bir bira içmek yasaktı'' dediler ve bu koşullarda araya mesafe koyduklarını bildirdiler. 
     Irak'a Türkiye üzerinden karayoluyla giden Degauque'nin birlikte olduğu İssam Goris 32 , Irak'ta, 9 Kasım saldırısından hemen sonra Amerikalılar tarafından öldürüldü. 
     
     BELÇİKA'DA 5 TUTUKLU 

     Öte yandan, Belçika'da dün yapılan çeşitli operasyonlar sonucunda gözaltına alınan 14 kişiden 5'inin tutuklandığı, diğerleri hakkında soruşturmanın devam ettiği bildirildi. 
     Gözaltına alınan kişilerin 7'sinin Belçikalı, 2'sinin Tunus asıllı Belçikalı, 3'ünün Faslı ve 2'sinin de Tunuslu olduğu açıklanmıştı. 
     Federal Savcılık'tan yapılan açıklamada, bu kişilerin, ''Belçika topraklarında faaliyet gösteren uluslararası cihatçı harekete üye oldukları'' ifade edilmişti. 
     Belçika güvenlik yetkilileri, Degauque olayının basına Fransızlar tarafından sızdırıldığını, Fransızların bunu yaparak ''soruşturmayı sabote ettiklerini'' ve operasyonları zorlaştırdıklarını ileri sürüyor. 

     
</TEXT>
</DOC>
