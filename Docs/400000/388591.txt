<DOC>
<DOCNO> 388591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonspo06.html </URL>
<DATE> 2005/10/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Beşiktaş'ta taktik Milne’den 
</HEADLINE>
<TEXT>

     Sportif direktör olarak göreve başlayan Gordon Milne'nin, maç öncesinde yakından tanıdığı Bolton hakkında bilgiler aktardığı bildirildi. 
     
     Taktiği de belirledi 
     Beşiktaş Yönetimi’nin uzun uğraşlar neticesinde sportif direktör olarak geniş yetkilerle takımın başına getirdiği Gordon Milne, dün, işbaşı yaptı... UEFA’daki ilk sınav olan Bolton karşılaşması öncesinde Ümraniye Nevzat Demir Tesisleri’ne gelen Siyah-Beyazlı ekibin unutulmaz ismi, hem maç taktiğini belirledi, hem de futbolculara hitaben bir konuşma yaptı. Son olarak İngiltere’de Newcastle Kulübü’nün sportif direktörlüğünü üstlenen Milne, yakından tanıdığı İngiliz rakip hakkında takımına önemli bilgiler aktırdı, dikkat edilmesi gereken konularda uyarılarda bulundu. 
     
     Beşiktaş’a yakışmıyor’ 
     Takımı Bolton maçına hazırlayan Mehmet Ekşi, Ulvi Güveneroğlu ve Zeki Önatlı ile birlikte bir durum değerlendirmesi yapan Gordon Milne, taktik anlatımının ardından oyuncularıyla bir konuşma yaptı. Takımın şu anki durumunun Beşiktaş’a yakışmadığının altını çizen tecrübeli futbol adamı, Bolton maçını kazanmaktan başka bir çaremiz yok. Beşiktaş’ı hep birlikte ayağa kaldırmak zorundayız. Bunu başaracak nitelikte oyuncular olduğunuzu biliyorum. Çıkın ve taraftarın gönlünü alın'' ifadelerini kullandı. Milne, kafileyle beraber stada gelip maçı tribünde izledi. 
     
     Bolton çok memnun 
     UEFA grup müsabakalarında ilk maçını Beşiktaş ile deplasmanda oynayan Bolton, İstanbul’da aldığı 1 puanı memnuniyetle karşıladı. Zorlu deplasmana Okocha, Garyy Speed, Giannakapoulos, Ivan Campo ve Nicky Hunt gibi oldukça önemli eksiklerle geldiklerini hatırlatan İngiliz takımının teknik adamı Sam Allardyce, İyi oynadık ve istediğimiz sonucu almayı başardık. Sakatlıklardan dolayı kadroda değişikliğe gitmek zorunda kaldık. Ancak görev verdiğim oyuncular iyi oynadılar'' dedi. 
     
</TEXT>
</DOC>
