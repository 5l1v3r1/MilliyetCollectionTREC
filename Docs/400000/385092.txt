<DOC>
<DOCNO> 385092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonspo15.html </URL>
<DATE> 2005/10/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Feldkamp Kalbim Türkiye'nin finallerde olmasından yana... 
</HEADLINE>
<TEXT>

     Türkiye'de Galatasaray ve Beşiktaş'ı da bir dönem çalıştıran Alman teknik direktör Karl Heinz Feldkamp, Türkiye'nin Almanya'da yapılacak 2006 Dünya Kupası finallerinde yer almasını çok istediklerini söyledi. 
     Atatürk Olimpiyat Stadı'nda bu akşam Türkiye ile Almanya A milli futbol takımları arasında yapılacak özel karşılaşma öncesi gerçekleştirileceği bildirilen Alman konsolosluk çalışanları ve eski milli Türk oyunculardan oluşan veteranlar maçıyla ilgili Hilton Oteli'nde düzenlenen basın toplantısına katılan Feldkamp, medya mensuplarının sorularını yanıtladı. 
     Türkiye'nin Almanya'da düzenlenecek 2006 Dünya Kupası finallerinde yer alıp alamayacağıyla ilgili konuşmasına Türkçe, ''İnşallah'' diyerek başlayan Alman çalıştırıcı, ''Tabii eğer katılamazsa bunu evinde kaybettiği puanlara bağlamalı. Kalbim Türkiye'nin Dünya Kupası'nda olmasından yana. Çünkü Almanya'deki 3 milyon Türk bunu bekliyor. Türkler için ulusal takımlarının orada olması çok önemli'' diye konuştu. 
     A Milli Takım'ın grubunda ikinci sırayı alarak play-off maçlarına kalabilmesi ve ardından da finallere katılabilmesi için öncelikle Danimarka ile Arnavutluk'un yardımına ihtiyacı olduğunu kaydeden Feldkamp, esprili bir şekilde, ''Gerçi ben Arnavutluk Teknik Direktörü Hans Peter Briegel'i yakın zamanda ziyaret ettim ama, bir şişe şarapla sanırım ikna olmadı'' dedi. 
     Feldkamp ayrıca, bu akşam oynanacak Türkiye-Almanya maçı öncesi her iki takımı da iyi durumda bulmadığını ifade ederken, yine de güzel bir maç olmasını ümit ettiğini sözlerine ekledi. 
     Diğer yandan, veteranlar karşılaşması öncesi Hilton Oteli'nde yapılan toplantıya Futbol Federasyonu Başkanvekili Şekip Mosturoğlu, Galatasaray Kulübü Yönetim Kurulu Üyesi Cengiz Özyalçın ve Almanya Konsolosluğu yetkilisi Patricia Heimann da katıldı. 
     Şekip Mosturoğlu ise, Danimarka ile Yunanistan arasında bu akşam oynanacak ve Türkiye'yi yakından ilgilendiren karşılaşlaşmayı kastederek, ''Tüm avantajların bize geçtiği bir gün diliyoruz'' derken, Dünya Kupası finallerine katılıp, final maçını da Almanya ile oynamayı arzu ettiklerini söyledi. 
     
</TEXT>
</DOC>
