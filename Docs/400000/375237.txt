<DOC>
<DOCNO> 375237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/dunya/axdun02.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aşırılar' yalnız kaldı 
</HEADLINE>
<TEXT>


NEWPORT Milliyet 


Türkiye'nin müzakerelere başlaması konusunu özellikle iç politika güdüleriyle "olmadık" konularla ilişkilendirmeye çalışan ülkelerin görüşleri, Newport'ta itibar görmedi. Bu ülkelerin başını ise Avusturya çekiyor. Özel ortaklık, AB'nin yeni üyeleri kabul etme kapasitesi ve Kıbrıs konusunda "25'lerin şahini" rolüne soyunan Avusturya, kelimenin tam anlamıyla izole oldu. Newport'taki toplantı sırasında Avusturya Dışişleri Bakanı Ursula Plassnik, "Destek bulamadık. Skor 24'e 1" şeklinde bir açıklama yapmak zorunda kaldı. 
Açıklamalarıyla Türkiye'yi zora sokan ve süreçte aksamalara neden olan Fransa da, Newport'ta geri adım atarak çizgisini büyük oranda AB geneliyle uyumlaştırdı. Sıkıştıkça veto kartını öne süren Rum Kesimi ise toplantının son gününde "frene bastı". Kıbrıs Rum Dışişleri Bakanı Yorgo Yakovu, "Hiçbir zaman, Türkiye'ye karşı veto hakkımızı kullanacağız demedim, hiçbir zaman müzakerelerin başlamasına karşı çıkmadık" dedi. 


</TEXT>
</DOC>
