<DOC>
<DOCNO> 385077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonsiy21.html </URL>
<DATE> 2005/10/08/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Dışişleri Bakanı Gül'den, Fransa'ya teşekkür 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB müzakerelerinin başlaması için verdiği destekten dolayı Fransa'ya teşekkür etti. 
     Fransız ''Canal '' şifreli televizyon kanalına demeç veren Gül, ''Fransa'nın desteği olmasaydı müzakereler başlayamazdı'' dedi. 
     Yarın yayınlanacak programda Gül, ''Fransa Cumhurbaşkanı Jacques Chirac ve Başbakan Dominique de Villepin'e teşekkür ediyorum. Çünkü, Lüksembourg'da onlar bizi destekledi. Eğer Fransa'nın desteği olmasaydı, müzakereler başlayamazdı'' diye konuştu. 
     Türkiye'nin sadece ekonomik nedenlerden dolayı AB'ye girmek istemediğini kaydeden Gül, ''Türkiye'nin üyeliği, dünya barışı, kültürlerin birleşmesi ve Avrupa'nın güçlenmesine katkı sağlayacak. Hem Türkiye'nin hem de AB'nin çıkarına olacak'' dedi. 
     Gül, bir soru üzerine, Türkiye'nin AB'ye girmemesi halinde kökten dinciliğe kayma riski bulunmadığını belirterek, ''Türkiye'nin modern bir ülke olduğunu ve kendi yolunda devam edeceğini'' söyledi. 
     Gül, ''11 Eylül saldırılarından sonra bütün dünya kötümser oldu. Savaşlar, bölünmeler ve etnik çatışmalar var. 'Müzakerelerin başlamasıyla' belki ilk defa dünyada bir uyumun örneğini görüyoruz. Bu dünyaya aynı zamanda bir armağan. Türkiye, istikrarlı bir ülke ve istikrarlı bir ülke olmaya devam edecek'' dedi. 
     BM çabaları çerçevesinde Kıbrıs'ın tekrar birleşmesini desteklediklerini kaydeden Gül, BM barış planı için düzenlenen referandumu kastederek, ''Ancak, Rumlar biz birleşmeyi istemiyoruz dediler. Şimdi hepimizin yapması gereken bir iş var, o da barışın gelmesini sağlamak'' diye konuştu. 
     
</TEXT>
</DOC>
