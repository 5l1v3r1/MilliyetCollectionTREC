<DOC>
<DOCNO> 350776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo28.html </URL>
<DATE> 2005/06/10/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Denizlispor'da iki imza 
</HEADLINE>
<TEXT>

     Denizlispor dış transferde 2 genç ismi renklerine bağladı. 
     Kulüp binasında düzenlenen törenle Yeni Turgutluspor'dan İbrahim ve Almanya'nın Kauersualten takımından Selim, 3'er yıllık sözleşmeye imza attılar. 
     Daha önce Altay ve Bucaspor formalarını giyen santrfor İbrahim, geçen sezon 3. lig 4. grupta 15 gol attı. Futbola Almanya'nın Manheim takımında başlayan ve transfer olduğu Kauersualten'de fazla forma şansı bulamayan Selim ise orta sahada görev yapıyor. Selim, geçen sezon 6 gol attığını söyledi. 
     Denizlispor profesyonel futbol şubesi sorumlusu Turgut Dalaman, yetenekli gençleri geleceğe yönelik olarak takıma kazandırdıklarını, İbrahim ve Selim'den uzun yıllar yararlanmayı düşündüklerini belirtti. 
     Dalaman, geçen sezon sıkıntı çekilen bölgelere ise nokta transferler yapacaklarını, daha önce tespit edilen futbolcularla görüşmelerin devam ettiğini söyledi. 
     
</TEXT>
</DOC>
