<DOC>
<DOCNO> 391638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yasam/yas09.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Asosyal kangallara suni tohumlama 
</HEADLINE>
<TEXT>



Anadolu çoban köpeği türü iki Sivas Kangal köpeğine, çiftleşme sorunu nedeniyle insanlarda kısırlık tedavisinde uygulanan mikroenjeksiyon aşılama yöntemi uygulandı. Uygulanan yöntemle, İzmir'de 2.5 yaşındaki erkek köpek Zeus ile 2 yaşındaki dişi köpek Hera'nın 3'ü erkek 4'ü dişi 7 yavrusu dünyaya geldi. 
Zeus ve Hera'ya suni tohumlama yöntemini uygulayan veteriner hekim Uğur Dayıoğlu, bazı durumlarda dişinin yapısal, asosyal yetiştirme veya psikolojik nedenlerle çiftleşmeye tepkili olduğunu bildirdi. 

Yüzde 100 başarı 
Uygulamadan yüzde 100 başarı elde ettiklerini söyleyen Dayıoğlu, Zeus ve Hera'nın 9 yavrusundan ikisinin doğum sırasında öldüğünü de kaydetti. 
Köpeklerin sahibi Müge Karasu da, "Safkan Karabaş olan köpeklerimizin genetik özelliklerini korumak ve nesillerini devam ettirmelerini sağlamak için bu yönteme başvurduk" dedi. 


</TEXT>
</DOC>
