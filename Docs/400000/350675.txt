<DOC>
<DOCNO> 350675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko19.html </URL>
<DATE> 2005/06/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Mayısta reel getiri sağlayan tek araç mevduat oldu 
</HEADLINE>
<TEXT>

     Seçilmiş finansal yatırım araçları içerisinde sadece vadeli YTL mevduat mayısta tasarruf sahiplerine reel getiri sağladı. Diğer yatırım araçlarına yatırım yapanlar ise zarar etti. 
     DİE’nin aylık ortalama değerleri esas alarak hesapladığı verilere göre mayısta, vadeli YTL mevduat brüt ve nominal olarak yüzde 1.42, dolar ve külçe altın yüzde 0.6 getiri sağlarken, borsa endeksi yüzde 0.3, euro ise yüzde 1.3 oranında kaybettirdi. 
     Mayısta yüzde 0.92 olarak gerçekleşen TÜFE’deki artıştan arındırıldığında ise YTL mevduatta yüzde 0.5 reel getiri oluşurken, hisse senedi yatırımcıları İMKB 100 endeksine göre yüzde 1.21, dolar ve altın yatırımcısı yüzde 0.32, euro yatırımcısı ise yüzde 2.2 reel kayba uğradı. 
     Mayısta yüzde 0.2 olan ÜFE’deki artıştan arındırıldığında ise mevduat yüzde 1.22, dolar ve altın yüzde 0.4 getiri sağladı. Borsa yatırımcısı yüzde 0.5, euro yatırımcısı ise yüzde 1.5 oranında reel kayba uğradı. 
     Vadeli mevduat son bir yılda ise TÜFE’ye göre yüzde 11.78, ÜFE’ye göre de yüzde 15.07 oranında reel kazanç 
     sağladı. İMKB yatırımcılarının son bir yıllık reel kazancı ise TÜF"ye göre yüzde 33.3, ÜFE’ye göre de yüzde 37.23 olarak gerçekleşti. Dolar bu dönemde yatırımcısına TÜFE’ye göre yüzde 16.65, euro yüzde 11.87, külçe altın ise yüzde 8 oranında reel kayba uğrattı. Reel kayıplar, ÜFE’ye göre ise dolarda yüzde 14.2, euroda yüzde 9.27 ve külçe altında yüzde 5.29 olarak hesaplandı. 
     
</TEXT>
</DOC>
