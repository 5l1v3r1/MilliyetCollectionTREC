<DOC>
<DOCNO> 358985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko24.html </URL>
<DATE> 2005/07/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Petrol fiyatlarında yeni zirve 61.63 dolar 
</HEADLINE>
<TEXT>

     Tropik kasırgaların, ABD'nin önde gelen petrol üretim sahası Meksika Körfezi'ndeki çalışmaları olumsuz etkilemeye başlamasıyla, uluslararası borsalarda petrol fiyatları yeni rekor seviyelere çıktı. 
     Batı Teksas türü olarak bilinen ABD hafif petrolünün varili, New York Borsası tarihinde ilk kez 61 doları aştı. Borsada son işlemler 61.63 dolardan gerçekleştirildi. 
     Londra Borsası'nda işlem gören Brent petrolünün varil fiyatı ise 60 dolar seviyesini geçti. Dünkü kapanışına göre 41 sent yükselen Brent petrolünün varili 60.26 dolara ulaştı. 
     Meksika Körfezi'nde üretimin yaklaşık yüzde 3 oranında gerilemesine neden olan tropik Dennis Fırtınası'nın etkisini artırarak kasırgaya dönüşmesi, piyasalarda arz sıkıntısı yaşanacağı endişesini kuvvetlendirdi. 
     Meksika Körfezi'ne yönelen kasırganın, daha önceki fırtınalar nedeniyle günlük 190 bin varil gerileyen üretime yeni bir darbe indirmesinden korkuluyor. 
     
</TEXT>
</DOC>
