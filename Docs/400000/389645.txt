<DOC>
<DOCNO> 389645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/dunya/adun.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa onaylandı 
</HEADLINE>
<TEXT>


15 Ekim'de referanduma sunulan anayasa onaylandı. Sünni Musul eyaletinde 'hayır' oranının yüzde 55'te kalması referandumda yolsuzluk iddialarını körükledi. Sırada genel seçimler var 

DIŞ HABERLER SERVİSİ 


Irak'ın demokratik bir rejime kavuşturulması yolunda önemli bir adım olarak görülen ve 15 Ekim'de halkoyuna sunulan anayasa yüzde 78.59 kabul oyuyla onaylandı. Bağımsız Seçim Komisyonu'ndan Ferid Ayyar, dün yaptığı açıklamada, anayasanın Sünni Arap bölgelerinin yalnızca ikisinde üçte iki oranının üzerinde reddedildiğini bildirdi. Anayasanın geçersiz sayılması için hayır oylarının Irak'taki 18 eyaletten en az 3'ünde üçte iki oranını geçmesi gerekiyordu. 

Sünniler kabul etmedi 
Referandumdan 10 gün sonra açıklanan oylama sonuçlarına göre, 15.5 milyon kayıtlı seçmenin yüzde 63'ü seçime katıldı. Sünni eyaletlerden devrik diktatör Saddam Hüseyin'in doğum yeri Tikrit'in de bağlı bulunduğu Selahaddin ile El Anbar'da Ramadi anayasaya blok olarak hayır denildi. Hayır oyları Selahaddin'de yüzde 81, El Anbar'da da yüzde 96 düzeyinde oldu. Referandum sonucunu belirleyecek anahtar eyalet konumundaki Sünni eyaleti Musul'da Nineva ise hayır oyları yüzde 55 düzeyinde kaldı. Böylelikle Musul'da hayır oyları üçte iki oranına erişmediği için anayasa ülke çapında reddedilmemiş sayıldı. 
Ancak Musul'da anayasaya yüzde 44.9 gibi yüksek bir oranda evet denilmesi oylamaya hile karıştırıldığı söylentilerini de gündeme taşıdı. Bu iddialara karşın bağımsız Seçim Komisyonu ile BM gözlemcileri yaptıkları araştırmada, referanduma hile karıştırıldığına dair herhangi bir bulgu saptanmadığını açıkladı. Öteki eyaletlerin hepsinde çoğunluk Şii Arap ve Kürtlerin desteklediği anayasa yüzde 90'ın üzerindeki evet oylarıyla onaylandı. 
Anayasanın referandumda kabul edildiğini müjdeleyen Ferid Ayyar, "Irak'ı demokrasi yolunda rayına oturtan bu medeni adımdan sonra ülkeyi yeniden inşa etmeye başlayabiliriz" diye konuştu. 
Saddam döneminde ülke yönetiminde söz sahibi olan Sünni Araplar, yeni anayasanın Irak'ı bölünmeye götürdüğünü ve güneydeki Şiilerle kuzeydeki Kürtlerin petrol kaynaklarını ele geçirdiğini iddia ediyor. 

15 Aralık'ta seçim 
Irak'ın demokrasiye geçiş takvimine göre, anayasanın kabul edilmesinin ardından tüm anayasal yetkilerle donatılmış yeni parlamento için 15 Aralık'ta genel seçim yapılacak. Bu aşamayla birlikte Irak normal düzene geçerken ABD askerlerinin çekilmesi için de takvim belirlenebilecek. 

Bush'tan Barzani'ye sıcak karşılama 

YASEMİN ÇONGAR Washington 

ABD yönetiminin tahsis ettiği bir uçakla Washington'a gelen Iraklı Kürt lider Mesud Barzani, "Irak Kürdistan Bölgesel Yönetimi'nin Başkanı" sıfatıyla dün Beyaz Saray'da Başkan George W. Bush'la görüştü. Barzani'nin peşmerge üniformasıyla katıldığı görüşmeden önce Oval Ofis'te basına açıklama yapan Bush, Iraklı Kürt lideri, "Cesur bir adam... Zorbaya başkaldırmış bir kişi" diye selamladı. Barzani'nin üzerindeki kıyafeti özgür bir ülke olan ABD'de ve Saddam dönemindekinin aksine, artık özgürleşen Irak'ta giyebildiğini belirten Bush, Kürt liderin yeni anayasanın kabulü yönündeki çabasını övdü. Barzani ise Bush'a, "Bir halkı kanlı bir diktatörden kurtardınız" diye seslendi. Irak'ta bundan sonra "zaferden" başka seçenek olmadığını belirten Barzani, bu hedefe, "Amerikan halkı, ordusu, peşmergeler, Irak ve Kürdistan halkının desteğiyle ulaşılacağını" söyledi. 


</TEXT>
</DOC>
