<DOC>
<DOCNO> 374289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/yasam/yas04.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İki dünya yan yana 
</HEADLINE>
<TEXT>


Bilboard listelerinde 1 numaraya yükselen tek klasikçi albümün sahibi, Amerikan yaylı çalgılar topluluğu Kronos Quartet'in yeni çalışmasında, Hindistan'ın gönlüne taht kuran R. Dev Burman'ın besteleri var 

Murat Beşer 

Seçimlerini çağdaşlardan yana kullanan Kronos Quartet, Bartok melodilerini Hendrix sololarına ulaştıran, Monk cazını Philip Glass minimalizmine kavuşturan, Piazzolla tangosunu Afrika ritimlerine taşıyan eklektik tarzıyla, dünyanın en çok satış yapmış yaylı çalgılar topluluğu. 
Sınır tanımayan dörtlünün, 1992 çıkışlı "Pieces Of Africa" çalışması, Billboard listelerinde bir numaraya yükselmiş tek klasikçi albüm. Damıtılmış Avrupai müzik formunu, diğer kıtalar ile hakkaniyet içinde ilişkilendirebilen, bir elin parmakları kadar az sayıdaki projeden biri. 
Plak şirketi tarafından her çalışması güvenle denize indirilen belki de tek yaylılar ekibi. Son 30 yılda buluşturdukları farklı kültürlerin altından başarıyla kalkmış en dikkat çekici örnek. Yapıtlarının şifresi, ilkel ve modern olmayı sınırda tutabilmeleri. 

Burman'a saygı 
Kronos Quartet, bu kez Bollywood filmleri ustalarından Rahul Dev Burman'ın bestelerine el atıyor. Dünyada 24 Ağustos tarihinde piyasaya sürülen "You've Stolen My Heart Songs from R.D. Burman's Bollywood" adlı 12 şarkılık CD'de Kronos Quartet, Burman'ın eserlerinin önünde saygıyla eğiliyor. Üstelik bu işi, sekiz şarkıda ustanın eşi 73 yaşındaki bunu sesinden ve görüntüsünden asla anlayamazsınız efsane şarkıcı Asha Bhosle'ı yanına alarak yapıyor. Albümün iki de ilginç konuğu var Biri tablanın en büyük markası Zakir Hussain, diğeri Çin kavalı çalan virtüöz müzisyen Wu Man. 
Dünyanın en büyük sinema endüstrilerinden Hindistan'ın Bollywood'u, aynı zamanda müziğe yaptığı yatırımın müsrifliğiyle biliniyor. 

300'den fazla film müziği 
1960 ile 1980 arasında 300'ün üzerinde film müziğine imzasını atan Burman, Hint klasik müziğini, folk, rock, sirk müzikleri gibi tatlarla süsleyerek, klişe aşk filmlerinin arka planına yediren, ülkede meşhur melodram aşk sahneleri klişesini yaratan usta. 
Bhosle ise, Hindistan halkının duygularını yalın bir biçimde dile getirmesiyle gönüllerde taht kuran efsanevi şarkıcı-oyuncu. Bollywood ikonu Asha, binden fazla filmde çalışması ve 13 binin üzerinde şarkıyı seslendirmesiyle, kırılması imk nsıza yakın bir rekorun sahibi. 
Kronos Quartet'in kemancısı ve sanat yönetmeni David Harrington, çağdaş müzik ile Bollywood şarkıları arasındaki mutlu izdivacın nik h memuru. 
Burman'ın hayattaki yeg ne mirasçısı ile bu en yetkin oda orkestrası arasındaki başarılı işbirliği, dünya müziğini modernleştirme çabasının parmakla gösterilecek kadar az sayıdaki iyi örneklerinden. Burman'ın sanatı üzerinden gerçekleştirilen "You've Stolen My Heart", Hint aroması ile tatlandırılmış tipik ve basit bir Batı müziği örneği değil. Cüretk r ve takdire şayan. 


</TEXT>
</DOC>
