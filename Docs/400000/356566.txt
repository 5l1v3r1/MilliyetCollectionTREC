<DOC>
<DOCNO> 356566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun43.html </URL>
<DATE> 2005/06/29/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Rum temsilci, İKÖ toplantısı Genel Kurul salonuna alınmadı 
</HEADLINE>
<TEXT>

     Mehmet Toroğlu 

Yemen'in başkenti Sananda düzenlenen 32. İKÖ Dışişleri Bakanları Toplantısı'nda Türkiye'nin Kıbrıs tasarısını engelleme girişiminde bulunan Rum temsilcinin çabaları başarısızlıkla sonuçlandı. 
     Rum yönetiminin Şam temsilcisi Marios P. İyeronimides, İKÖ Genel Kurulu'na alınmadı. 
     Bu gelişmenin üzerine, toplantıya gözlemci üye olarak katılan KKTC'nin Dışişleri Bakanı ve Başbakan Yardımcısı Serdar Denktaş, İyeronimides'i Genel Kurul kafeteryasında bularak, ''geçmiş olsun'' dileğinde bulundu. 
     Denktaş, İyeronimides'e, İKÖ'de ''büyük bir pişkinlikle gizli kapaklı işler çevirmeye çalışması'' nedeniyle sitemde bulundu. 
     Rum temsilciye, tüm girişimlerinden haberdar olduğunu söyleyen Denktaş, ''Duyduğuma göre girişimleriniz sonuçsuz kalmış. Geçmiş olsun. Bizlere en azından bir merhaba demenizi beklerdik. Bir Kıbrıslı, diğer bir Kıbrıslıyı görünce selam vermez mi '' dedi. 
     İyeronimides, Sana'da İKÖ toplantısı için bulunmadığını savundu, ancak binada ne işi olduğuna dair net bir yanıt vermedi. 
     Denktaş, KKTC'nin İKÖ'de ''Kıbrıs Türk Devleti'' olarak bulunduğunu vurguladı ve ''Siz burada ne arıyorsunuz '' sorusunu yöneltti. 
     Rum temsilcinin de, bunun üzerine konuyu değiştirerek, Kıbrıs sorunundan bahsettiği ve Ada'da çözüm istediklerini söylediği öğrenildi. 
     Denktaş da, İyeronimides'in sözlerinin ardından, ''Çözüme siz 'hayır' dediniz. 'evet' demiş olsaydınız şu anda herhangi bir sorun kalmazdı'' ifadesini kullandı. 
     KKTC Dışişleri Bakanı Denktaş, Rum temsilciden, Rum yönetimi lideri Tasos Papadopulos ve Dışişleri Bakanı Yorgo Yakovu'ya selamlarını iletmesini de istedi. 
     
</TEXT>
</DOC>
