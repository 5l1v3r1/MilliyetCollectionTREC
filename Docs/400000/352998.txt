<DOC>
<DOCNO> 352998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo30.html </URL>
<DATE> 2005/06/17/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Adanaspor, kulübü bir yıllığına kiralama kararı aldı... 
</HEADLINE>
<TEXT>

     Ekonomik açıdan zor günler geçiren ve borçları nedeniyle tüm gelirlerine haciz konulan İkinci Futbol ligi B Kategorisi takımlarından Adanaspor A.Ş.'nin yönetimi, kulübü sponsor kuruluş veya işadamlarına bir yıllığına kiralama kararı aldı. 
     Adanaspor Kulübü Başkanı Çağdaş Ergin, AA muhabirine yaptığı açıklamada, lige devam edebilmeleri için SSK ve Maliye'ye sundukları ödeme planının yanında futbolcu alacakları ile birlikte 1.5 milyon YTL'ye ihtiyaçları olduğunu söyledi. 
     Bu parayı karşılamalarının mümkün olmadığını belirten Ergin, ''Yönetim olarak, kulübü, 1 yıllığına parayı verecek olan sponsor kuruluş veya işadamlarına kiralama kararı aldık'' dedi. 
     Kentin mülki amirlerinden ve işadamlarından kulübü yaşatmak için gerekli desteği göremediklerini ifade eden Ergin, şöyle konuştu 
     ''Yönetim olarak kulübün varlığını kendi imkanlarımızla sürdürmemiz mümkün değil. Biz de kulübü kiraya vermeyi kararlaştırdık. Sponsor kuruluşların veya işadamlarından destek göreceğimizi umuyorum. Kulübü kapatmaktan yana olmadığımız için bu yola başvurduk. Bundan başka şansımız da yoktu.'' 
     
</TEXT>
</DOC>
