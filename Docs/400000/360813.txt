<DOC>
<DOCNO> 360813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur23.html </URL>
<DATE> 2005/07/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
"Beni ölüme terk ettiler" diye mesaj atan stajer kız şaka yapmış .. 
</HEADLINE>
<TEXT>

     Aydın’ın Çine İlçesi’nde, kaçırıldığı iddiası ile aranan bankada staj yapan genç kızın, Alanya’daki arkadaşlarının yanına gezmeye gittiği ve bu sabah eve döndüğü bildirildi. 
     AA muhabirinin Aydın Emniyet Müdürlüğü yetkililerinden aldığı bilgiye göre, dün işe gitmek için evden ayrılan ve dönmeyen H.T’nin ailesinin başvurusu üzerine başlatılan soruşturmada, kaçırıldığı iddia edilen 20 yaşındaki genç kızın evine döndüğü ve Alanya’daki arkadaşlarının yanına tatile gittiğini söylediği öğrenildi. 
     H.T’nin, annesine, "Anneciğim, babacığım beni Bafa Gölü’nde ölüme terk ettiler korkuyorum" mesajını şaka yapmak için gönderdiğini söylediği belirtildi. 
     Genç kızın, annesine teslim edildiği açıklandı. 
     Aydın’ın Çine İlçesi’nde, bir banka şubesinde staj yapan H.T, dün evinden "işe gidiyorum" diye ayrılmış, ancak geri dönmemişti. Anne T.T, kızının cep telefona yolladığı "Anneciğim, babacığım beni Bafa Gölü’nde ölüme terk ettiler korkuyorum" mesajından sonra kaçırılmış olabileceğini düşünerek polise başvurmuştu. 
     
</TEXT>
</DOC>
