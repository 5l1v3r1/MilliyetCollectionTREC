<DOC>
<DOCNO> 388211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun31.html </URL>
<DATE> 2005/10/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Çin Nükleer silahı ilk kullanan taraf olmayız 
</HEADLINE>
<TEXT>

     Çin'in nükleer füze güçleri komutanının, ABD Savunma Bakanı Donald Rumsfeld'e, ''silahlı bir çatışmada Çin'in nükleer silahı ilk kullanan taraf olmayacağını'' söylediği bildirildi. 
     Hong Kong'da yayımlanan South China Morning Post gazetesinin, görüşmeye katılan bir Amerikalı yetkiliye dayanarak verdiği habere göre, 2. Topçu Birliği Komutanı Orgeneral Cing Ciyüen, komutasındaki merkezi 39 yıllık tarihinde hiçbir yabancının ziyaret etmediğini belirtti. 
     Haberde, Çin tarafının Rumsfeld'in askeri komuta merkezini ziyaret etme talebini reddettiği ileri sürüldü. 
     China Daily gazetesinin ilk sayfadan verdiği haberde ise Çin Savunma Bakanı Orgeneral Cao Gangçuan'ın Rumsfeld'e, ''Çin'in savunma harcamalarının yüksek olmadığını'' söylediği kaydedildi. 
     Çinli Bakan, ülkesinin ekonomik gelişmeye öncelik verdiğini, bu yılın savunma harcamalarının 30,2 milyar doları bulduğunu ve bunun doğru bir rakam olduğunu belirtti. 
     Öte yandan, Çin Dışişleri Bakanlığı sözcüsü Kong Çüen, Rumsfeld'in Çin ziyaretinin ''çok başarılı'' olduğunu ve iki tarafın, orduları arasındaki ilişkileri geliştirmek ve karşılıklı güveni artırmak konusunda mutabık olduklarını belirtti. 
     Rumsfeld'in Çin hakkındaki şüphe ve kaygılarını Çinli yetkililere aktarma imkanı bulduğunu söyleyen Kong, bu ziyaretin karşılıklı güven ve anlayışın artmasına katkıda bulunacağını umduklarını kaydetti. 
     ABD Savunma Bakanı Rumsfeld, Çin gezisinin ardından Güney Kore'ye gitmişti. 
     
</TEXT>
</DOC>
