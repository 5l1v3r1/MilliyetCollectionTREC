<DOC>
<DOCNO> 374675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun25.html </URL>
<DATE> 2005/09/01/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Glos Tam üyelik hem AB'yi hem de Türkiye'yi zorlar 
</HEADLINE>
<TEXT>

     Alman Hıristiyan Sosyal Birlik Partisi CSU Federal Meclis Grubu Başkanı Michael Glos, Türkiye'nin tam üyeliğinin hem AB'yi, hem de Türkiye'yi zorlayacağını öne sürdü. 
     Michael Glos, Dışişleri Bakanı Abdullah Gül'ün, Birlik partilerinin CDU CSU Türkiye'nin AB üyeliğiyle ilgili politikalarını eleştirmesi konusunda bir açıklama yaptı. 
     Glos, açıklamasında, ''Türkiye Dışişleri Bakanı, ortamı gerginleştirdi. Bu tutumuyla gelecekteki Alman hükümetiyle gerekli olan sıkı işbirliğine katkı sağlamıyor. Ancak biz bu tür güç gösterilerinden etkilenmeyiz. Bizim programımız belli Türkiye'nin tam üyeliği hem AB'yi, hem de Türkiye'yi zorlar. Bu nedenle imtiyazlı ortaklık daha iyi bir yol. Bu konuda CDU ve CSU, Türkiye'ye her zaman gerçekleri söyledi'' ifadesini kullandı. 
     Türkiye'de son günlerde meydana gelen gelişmelerin Türkiye'nin henüz AB'ye hazır olmadığını gösterdiğini öne süren Glos, ''Tüm AB ülkelerini tanımak istemeyen bir ülkeyle üyelik müzakerelerine başlanamaz. Avrupalıların, özellikle de biz Almanların 3 Ekim'de yapacak daha iyi işleri var. Böyle köklü bir değişiklik için iki Almanya'nın birleşme gününün seçilmesi başından bu yana bir zevksizlik örneğiydi'' dedi. 
     Glos ayrıca, Dışişleri Bakanı Joschka Fischer'in Türkiye'nin AB üyeliğine ilişkin olumlu görüşleriyle Alman halkı içinde yeterli çoğunluğa sahip olmadığını iddia etti. 
     
</TEXT>
</DOC>
