<DOC>
<DOCNO> 372819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonsiy13.html </URL>
<DATE> 2005/08/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
DYP'den sendikalara tam destek 
</HEADLINE>
<TEXT>

     DYP Genel Başkanı Mehmet Ağar, sendikalara, hükümetle yaptıkları toplu görüşmelerde tam destek verdiklerini belirterek, ''İktidar, memurlar dahil toplumun tüm kesimlerinin milli gelirden aldıkları payı kısıtlamaktadır'' dedi. 
     Ağar, yaptığı yazılı açıklamada, sendikalara, hükümetle yaptıkları toplu görüşmelerde tam destek verdiklerini kaydederek, ''Bu tavrımız, milleti kucaklayan siyasetimizin bir gereği, geleneğimizin bize yüklediği bir ödev, geleceğe daha büyük bir güçle yürüyen Türkiye misyonumuzun kaçınılmaz şartıdır'' dedi. 
     Memura desteğin, insanın haysiyet davasına verilen bir destek olduğunu ifade eden Ağar, iktidarın, memurlar dahil toplumun tüm kesimlerinin milli gelirden aldıkları payı kısıtladığını savundu. 
     ''İktidarın kendine ait bir iradesi kalmadığını, tıpkı AB sürecinde olduğu gibi IMF ile ilişkilerde de iradesini, inisiyatifini yitirdiğini'' öne süren Ağar, ''Dolayısıyla toplumun her kesimi milli gelirden adaletli bir pay almak için sesini yükseltmek durumundadır'' dedi. 
     Üreticiye, işçiye, sanayiciye, esnaf ve tüccara destek oldukları gibi, aynı şekilde memura da destek verdiklerini ifade eden Ağar, bu desteğin milli bir görev olduğunu vurguladı. Ağar, şunları kaydetti 
     ''Bugün memurlarımızın sayısı 2.5 milyondur. Aileleri ve emeklileriyle birlikte sayı neredeyse 20 milyona ulaşmaktadır. Bu sayı toplam nüfusun üçte biridir. Hükümetin memurlara teklif ettiği gerçek zam, 1.2 katrilyondur. Gerisi, pek maharetli oldukları rakam oyunları, hesaplama makyajıdır. Bu yalan zam oranı, hükümeti de yalandan bir hükümet durumuna düşürmektedir. 20 milyon insana teklif edilen zam, bir haftalık faiz ödemesi kadardır.'' ''Hükümetin IMF'nin talimatnameleriyle masaya oturduğunu'' ileri süren Ağar, ''Bu millete, bu milletin fertlerine karşı yapılan her türlü dayatma boşa çıkar, bumerang gibi gidip sahibini bulur'' dedi. 
     Sendikaların yöneticilerinin, memurların hangi şartlar içinde yaşadıklarını gayet iyi bildiğini ifade eden Ağar, ''O masadan, çocuğuna harçlık veremeyen, kirasını ödeyemeyen, kömürünü alamayan, ekmek kuyruklarında ömür tüketen insanların biraz daha insanca, biraz daha huzur içinde yaşamalarını temin edecek şartları sağlamadan kalkmayacağınıza inanıyorum'' dedi. 
     
</TEXT>
</DOC>
