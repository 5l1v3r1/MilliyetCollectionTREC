<DOC>
<DOCNO> 379608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun26.html </URL>
<DATE> 2005/09/19/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
AB, Türkiye'ye 'karşı deklarasyon' için olağanüstü toplanıyor 
</HEADLINE>
<TEXT>

     AB Daimi Temsilciler Komitesi COREPER , Türkiye'nin Kıbrıs konusundaki deklarasyonuna karşı yayımlanacak AB deklarasyonu taslak metni üzerinde uzlaşma aramak amacıyla TSİ 16.00'da olağanüstü toplantı yapmayı kararlaştırdı. 
     COREPER, son haftalarda yaptığı toplantılarda, AB Dönem Başkanı İngiltere'nin sunduğu taslak metinler üzerinde uzlaşmaya varamamıştı. 
     AB üyesi ülkelerin devlet ve hükümet başkanlarından oluşan AB Konseyi, geçen 17 Aralık'taki zirvede, Türkiye'nin belirli koşulları yerine getirmesi halinde müzakerelerin 3 Ekim'de başlamasını kararlaştırmıştı. Söz konusu koşulları yerine getiren Ankara, bu çerçevede, gümrük birliğinin AB'ye yeni katılan üyelere de uyarlanması için Ankara Antlaşması'nın ek protokolünü imzalamıştı. Türkiye, ek bir deklarasyon ile ''Kıbrıs Cumhuriyeti''ni tanımadığını belirtmişti. 
     AB üyesi 25 ülkenin Brüksel'deki daimi temsilcilerinden oluşan COREPER, bugünkü toplantısında, İngiltere tarafından hazırlanan karşı deklarasyon taslak belgesine son şeklini vermek için çaba harcayacak. AB üyeleri, son haftalarda, bu konuda yapılan görüşmelerde, özellikle Kıbrıs Rum kesimi, Yunanistan ve Fransa'nın tavırları nedeniyle uzlaşma sağlayamadılar. 
     Söz konusu taslak belgede, Türkiye'nin, geçen 29 Temmuz'da Ankara Antlaşması Ek Protokolü'nü imzalarken ''Kıbrıs Cumhuriyeti'' ile ilgili bir deklarasyonda bulunma ihtiyacı hissetmesinin üzüntüyle karşılandığı ifade ediliyor ve Türk deklarasyonunun tek taraflı olduğu, protokolün bir parçasını oluşturmadığı, Türkiye'nin protokolden kaynaklanan yükümlülükleri üzerinde herhangi bir yasal etkisi bulunmadığı savunuluyor. 
     Taslak belgede, AB'nin, Ek Protokol'ün Türkiye tarafından tam olarak, ayrım yapılmaksızın uygulanmasını ve malların serbest dolaşımı üzerindeki, ulaştırma araçlarıyla ilgili olanlar dahil tüm zorlukları ortadan kaldırmasını beklediği ifade ediliyor. AB, protokolün pratik uygulamasını yakından izleyeceğini ve durumu değerlendireceğini belirtiyor. 
     Türkiye'nin yükümlülüklerini yerine getirmemesi halinde, 3 Ekim'de resmen başlaması öngörülen tam üyelik müzakerelerinde başlıkların açılmayacağı mesajı verilen taslak belgede, 1 Mayıs 2004'ten itibaren AB üyesi olan ''Kıbrıs Cumhuriyeti''nin, uluslararası hukuk çerçevesinde devlet olarak tanındığı kaydediliyor. 
     Taslak belgede, Türkiye'den, tüm AB üyesi ülkeler ile arasındaki ilişkileri en kısa sürede ve hukuki olarak normalleştirmesi beklentisine yer veriliyor. 
     Taslak belgede, Türkiye'nin, BM Genel Sekreteri'nin çabaları çerçevesinde Kıbrıs sorununun kapsamlı çözümü doğrultusundaki çabaları destekleme taahhüdünün devam ettiğine dikkat çekiliyor ve adada kalıcı çözümün, barış, istikrar ve uyumlu ilişkilere katkıda bulunacağı konusunda hemfikir olunduğu belirtiliyor. 
     Belgeye, Türkiye'nin ''tam üyelik öncesinde'' Kıbrıs Rum kesimini tanıması gerektiğine ilişkin bir ifade eklenmesinin söz konusu olduğu belirtiliyor. 
     
</TEXT>
</DOC>
