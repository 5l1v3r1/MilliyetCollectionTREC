<DOC>
<DOCNO> 376351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun31.html </URL>
<DATE> 2005/09/07/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Yahudi lider, Katrina için 'Bush'a ceza' dedi 
</HEADLINE>
<TEXT>

     İsrail'deki Şas Partisi'nin ruhani lideri Haham Ovadia Yosef, ABD'yi vuran Katrina kasırgasının, Gazze Şeridi ve Batı Şeria'dan Yahudilerin kovulması nedeniyle ''ABD Başkanı Bush'un yaptıklarına karşı Tanrı'nın bir cezası'' olduğunu söyledi. 
     Haham Ovadia Yosef, haftalık vaazı sırasında, ABD Başkanı George Bush'un, Gazze'den geri çekilmenin arkasındaki kişi olduğunu ve ''Yahudilerin kovulması için İsrail Başbakanı Ariel Şaron'u cesaretlendirdiğini'' söyledi. 
     ''Bu suçu o Bush işledi. Herkes ona kızgın. Ve şimdi, bu Katrina , onun Guş Katif'te yaptıklarının bir cezası'' diyen Yosef, Bush'un Tanrı'nın gazabına uğradığını söyledi. 
     İsrail, Şaron'un geri çekilme planı uyarınca, Gazze Şeridi'ndeki 21 yerleşim ile Batı Şeria'daki 120 yerleşimden 4'ünü, 15 Ağustos'tan itibaren yaklaşık 10 gün içinde boşaltmıştı. 
     Gazze Şeridi'nde, yaklaşık 1.5 milyon Filistinli arasında yaşayan, sayıları 9 bin kadar olan Yahudi yerleşimcilerin bazıları zorla başka bölgelere taşınmıştı. 
     
</TEXT>
</DOC>
