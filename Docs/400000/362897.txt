<DOC>
<DOCNO> 362897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/ekonomi/aeko.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle konuşursanız TÜSİAD'a dinsiz derler 
</HEADLINE>
<TEXT>


Erdoğan ile yapılan toplantıda, TÜSİAD Başkanı Ömer Sabancı'nın, 'Din konularındaki ısrarınızı yadırgıyoruz' demesi üzerine, Başbakan'ın, 'Böyle konuşursanız TÜSİAD'a dinsiz derler' diye yanıt verdiği öğrenildi 

EKONOMİ SERVİSİ 

Türk Sanayicileri ve İşadamları Derneği TÜSİAD ile Başbakan Tayyip Erdoğan'ın 16 Temmuz günü yaptığı yemekli toplantıda, TÜSİAD Başkanı Ömer Sabancı'nın, Başbakan'a, "Gördüğünüz gibi ekonomide icraatınızı alkışlıyoruz, ama bu din konularındaki ısrarcı davranışlarınızı yadırgıyoruz" demesi üzerine, Başbakan'ın "Siz de böyle konuşursanız TÜSİAD'a 'dinsiz' derler" diye tepki gösterdiği öğrenildi. 
TÜSİAD Başkanı Ömer Sabancı'nın İstanbul'da kadınlar günü dolayısıyla yapılan yürüyüşe, güvenlik kuvvetlerinin sert müdahalesi sonrasında, hükümeti sorumluluğu üstlenmeye çağırması ile başlayan hükümet - TÜSİAD gerginliğini gidermek için 16 Temmuz'da düzenlenen yemekte, din konuları ile ilgili yeni gerginlik yaşandığı öğrenildi. 

'Ekonomide alkışlıyoruz ama...' 
Edinilen bilgilere göre, toplantı sonunda, Başbakan ayrılırken, Ömer Sabancı, "Sayın Başbakan, üç saat konuştuk. Genelde gördüğünüz gibi, ekonomide yaptığınız icraatınız TÜSİAD üyelerince alkışla karşılanıyor. Başarılısınız. Ama bu din konularında, türban konularında ısrarcı davranışlarınızı TÜSİAD üyeleri olarak yadırgıyoruz" dedi. Başbakan Erdoğan Ömer Sabancı'nın ayaküstü söylediği bu sözler üzerine şöyle dedi "Siz böyle konuşursanız TÜSİAD'a dinsiz derler." 

'Cumhurbaşkanlığına soyunmayın' 
Toplantıda, Boyner Holding Murahhas Azası Cem Boyner'in, Başbakan Erdoğan'a, "Sayın Başbakanım, ben TÜSİAD adına, başkaları adına değil, kendi adıma sizden bir ricada bulunmak istiyorum. Turgut Özal gibi başladığınız işi yarıda bırakarak cumhurbaşkanlığına soyunmayınız. En az iki dönem başbakanlık yapmalısınız ve başladığınız işi bitirmelisiniz" dediği öğrenildi. 
Başbakan'ın, Boyner'in sözlerini gülümseyerek dinlediği ve yanıt vermediği belirtildi. 

'TÜSİAD'ın başkanı niye kadın değil ' Toplantının sohbet bölümünde Yönetim Kurulu Üyesi Arzuhan Yalçındağ'ın, Başbakan'a, 'Parlamentoda kadınların daha iyi temsili için milletvekili seçimlerinde kota tahsisinin düşünülüp düşünülmediğini' sorduğu öğrenildi. 
Erdoğan'ın ise "Kota koymak, demokraside bir zorlama olabilir. Biz parti teşkilatında kadınları öne çıkarıyoruz. Seçim dönemlerinde hem adaylık konusunda yarışırlar ve bileklerinin hakkıyla oy alarak TBMM'ye girebilirler. Neden TÜSİAD'da daha çok kadın üye yok Neden bir kadın TÜSİAD başkanı yok " dediği belirtildi. 
Bu arada, konuşmaya katılan TÜSİAD Onursal Başkanı Feyyaz Berker'in, "Yönetimde üç kadın var. Güler Sabancı'nın TÜSİAD başkanlığı söz konusu idi. İşinin çokluğu nedeniyle olmadı. Ömer Sabancı başkan oldu. İnşallah ileride bir kadın TÜSİAD başkanı olur" dediği öğrenildi. 

'Değil istifa etmek, düşünmem bile...' TÜSİAD Başkanı Ömer Sabancı dün toplantı ile ilgili olarak yaptığı açıklamada, Başbakan'a yönelik eleştirileri üzerine gerginlik yaşandığı ve bazı üyelerin yumuşatıcı sözler sarfettiğini yalanladı. 
Sabancı'nın açıklamasında, "Her hükümet döneminde, TÜSİAD'ın çatladığından söz edilir. Bu sözler temenniden öteye gitmez. AB ile tam üyelik müzakerelerinin başlayacağı bir dönemde, TÜSİAD Başkanlığı'ndan değil istifa etmem, istifayı düşünmem bile sözkonusu olamaz. Bazı gündem sapmaları konusundaki hükümetle fikir ayrılığımız olduğu doğru. Gündemden sapma olarak eleştirdiğimiz yüksek öğrenim yasası, meslek liseleri düzenlemeleri, medeni kanunda zina konusunun işlenmesi, yasa dışı Kuran kursu gibi konular, TÜSİAD'ın basın bildirileri ile benim çeşitli toplantılarda yaptığım konuşmalarda ele alınmış olup, zaten Sayın Başbakan'ın bilgisi dahilindedir." 

'Gündem sapınca kızıyor' TÜSİAD çevrelerinden alınan bilgilere göre toplantıda ciddi bir gerginlik yaşanmadı. TÜSİAD yönetimi özellikle AB konularındaki gecikmeler ve 'gündemi saptıran gelişmeler üzerinde durdu. Bir yetkili, "Ömer Bey'in gündemi saptıran konulara kızdığı biliniyor. Siyasiler bizi destekleyen ve desteklemeyen dernekler diye ayrım yapıyor. TÜSİAD partizan siyaset yapmıyor. Eleştiri gündeme getirilince, 'Sen bize karşı mısın ' diyorlar. Üç saat süren konuşmada, TÜSİAD eleştirilerini söylemezse misyonu o zaman bitirmiş demektir. TÜSİAD içinde görüş ayrılıkları olabilir ama bir çatlak olduğunu söylemek, bu derneği tanımamak olur. Bu derneğin kurumsal yapısı çok önemli. Bundan sonraki başkanı bile az çok belli" diye konuştu. 


</TEXT>
</DOC>
