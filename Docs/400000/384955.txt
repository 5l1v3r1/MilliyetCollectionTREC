<DOC>
<DOCNO> 384955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/guncel/gun01.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hrant Dink'e hapis cezası 
</HEADLINE>
<TEXT>


Bir yazısında "Türklüğü tahkir ve tezkif" ettiği iddia edilen Agos'un Genel Yayın Yönetmeni Hrant Dink, hapis cezasına çarptırıldı 

İSTANBUL Milliyet DIŞ HABERLER SERVİSİ 

Türkçe ve Ermenice haftalık yayımlanan Agos gazetesinin Genel Yayın Yönetmeni Hrant Dink, bir yazısında "Türklüğü tahkir ve tezkif" ettiği iddiasıyla açılan davada 6 ay hapis cezasına çarptırıldı. Uluslararası haber ajansları, Dink'le ilgili haberlerinde, ifade özgürlüğüne ilişkin sorunların Türkiye'nin AB üyeliği yolunda engel teşkil edebileceğini belirtti. 
Şişli 2. Asliye Ceza Mahkemesi'nde dün görülen duruşmada kararı açıklayan Mahkeme Başkanı Metin Aydın, gazetenin Sorumlu Yazı İişleri Müdürü Karin Karakaşlı'nın beraatına hükmetti. 

'Hakkımı arayacağım' 
Dink'i, "yazısının eleştiri amacıyla yapılan düşünce açıklaması niteliğinde olmadığı, aşağılayıcı, incitici nitelikte olduğu" gerekçesiyle 6 ay hapis cezasına çarptıran Aydın, sabıkasız olması ve bir daha suç işlemeyeceği konusunda oluşan kanaat nedeniyle cezayı erteledi. 
Karardan sonra açıklama yapan Dink, şunları kaydetti 
"İnsanları tahkir edeceksiniz, hem de onlarla beraber yaşayacaksınız. Bu onursuzluktur, bunu yapmam. Böyle bir niyetim olmadığını bu topluma anlatamıyorsam, bu ülkeyi terk ederim. Bu ceza büyük züldür. Temyiz edeceğim. Böyle bir iddiayla 1 gün, 6 ay, 6 yıl ceza almanın bir farkı yoktur. Hakkımı sonuna kadar arayacağım." 
Yazar Orhan Pamuk hakkında, "Türkiye, 1 milyon Ermeni'yi ve 30 bin Kürt'ü öldürdü" şeklindeki demeç nedeniyle 'Türklüğü alenen aşağıladığı' gerekçesiyle açılan dava da aynı mahkemede görülecek. "Ermeni-Türk gazeteciye ceza" ifadesini kullanan ajanslar, haberlerinde Pamuk'a da benzer nedenlerle dava açıldığını hatırlattı. 

3 yıl hapsi istenmişti 
13 Şubat 2004'te yayımlanan "Ermenistan'la tanışmak" başlıklı yazının ilk bölümünde Dink, "Türk'ten boşalacak o zehirli kanın yerini dolduracak temiz kan, Ermeni'nin Ermenistan'la kuracağı asil damarında mevcuttur. Yeter ki, bu mevcudiyetin farkında olunsun" ifadesini kullanmıştı. 
Şişli Cumhuriyet Savcılığı'nca hazırlanan iddianamede, Dink ve Karakaşlı'nın 3'er yıla kadar hapisle cezalandırılmaları istenmişti. 

'Böyle davalar engel çıkarabilir' 

Reuters, "Türk mahkemesi gazeteciyi yorumları yüzünden mahk m etti" başlığıyla dünyaya geçtiği haberinde, "AB bu hafta Türkiye ile üyelik müzakerelerine başlama kararı vermiş olsa da, böyle davalar Ankara'nın tam üyeliğe giden yolunda engel çıkarabilir" ifadesini kullandı. AP, Dink'in, AB'nin feshedilmesini istediği kanunlar çerçevesinde mahk m edildiğini belirtirken, AFP, Ermeni soykırımı iddialarının Türkiye'de tabu olduğunu, ancak son zamanlarda daha açık şekilde tartışılmaya başlandığını kaydetti. 


</TEXT>
</DOC>
