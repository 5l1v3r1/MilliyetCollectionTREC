<DOC>
<DOCNO> 390712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonspo10.html </URL>
<DATE> 2005/10/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şike iddiası Voleybol Federasyonu'nu yine karıştırdı... 
</HEADLINE>
<TEXT>

     Voleybol Federasyonu'nda sular durulmuyor. 
     Bir süre önce yönetim kurulu'ndaki istifalarla gergin günler yaşayan Voleybol Federasyonu'nda bu sefer de 'şike iddiası' nedeniyle ortalık karıştı. 
     Milli takım antrenörlüğü görevini bıraktığını açıklayan Nedim Özbey'in, ''Başkan Portekiz'e yenilmemiz için emir verdi, yenildik'' iddiası, durulmaya başlayan suları yeniden alevlendirdi. 
     Yunanistan'da yapılan Dünya Şampiyonası elemelerinde, Portekiz maçından önce federasyon başkanı Hüsnü Can'ın telefonla kendisini arayarak, ''Bu maçı kaybetmeliyiz'' dediği iddiasının ardından, başkan Can da, ''Nedim Özbey'i Pazartesi günü tedbirli olarak ceza kuruluna veriyoruz. Tüm sporcular, diğer antrönerler ve menajeri de şahit olarak ceza kuruluna getirtip, gerçekleri ortaya çıkaracağız'' diye açıklama yaptı. 
     
     CAN ''YENİLMEK İÇİN KİMDEN NE MENFAAT ELDE ETTİ'' 
     Erkek Milli Takımı'nın eski antörenörü Özbey'in bu iddiasının asılsız ve çok çirkin olduğunun altını çizen Hüsnü Can, ''Biz de bu antrenöre Portekiz maçını kaybetmek için 'kimden ve nasıl bir menfaat' gözettiğinin açıklamasını isteyeceğiz. Herkes hesabını kendisi verecek'' dedi. 
     Can, Erkek Milli Takımı olarak tarihte Portekiz'e karşı bir kez bile galibiyet elde edilemediğine de dikkat çekti. Can, ''Maçı kazanacak güçte olmadığını adı gibi bilen bu antrenör, yenilginin faturasını bana çıkarmaya çalışıyor. Gücü vardıysa benim söylemediğim o sözleri dinlemeyip kazansaydı'' diye konuştu. 
     
     ÖZBEY ''İDDİALARIMIN ARKASINDAYIM'' 
     Erkek Milli Takımı'nı eski antrenörü Nedim Özbey de, iddalarının arkasında olduğunu ve bunda büyütecek birşey olmadığını belirterek, ''Ben zaten bu yüzden istifa ettim. Bu olay yaşandığında istifa edecektim ancak Üniversite Oyunları olduğu için istifa etmedim. Bu konuda salı günü bir açıklama yapacağım. Bu işin yasal prosedürü nedir bilmiyorum ama herhalde genel müdürlük gerekeni yapacaktır'' diye konuştu. 
     
</TEXT>
</DOC>
