<DOC>
<DOCNO> 382882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy16.html </URL>
<DATE> 2005/09/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ankara'nın kulağı Brüksel'de 
</HEADLINE>
<TEXT>

     Dışişleri Bakanı Abdullah Gül, Müzakere Çerçeve Belgesi'ni görmeden AB ile masaya oturmayacaklarını açıkladı. Gül'ün sert çıkışından sonra hükümetten ikinci açıklama Erdoğan'dan geldi. Ancak Başbakan'oın Gül'e göre daha ılımlı olduğu gözlendi. Erdoğan, Avrupa Parlamentosu'nun kararıyla çerçeve belgesinin oylanmasının ertelenmesini, "Demek ki COREPER AB Daimi Temsilciler Komitesi kararını 3 Ekim sabahı verecek. Çok ciddi problemlerin olduğunu zannetmiyorum" dedi. 
     
     BELGEYİ GÖRMEDEN BRÜKSEL'E GİTMEYECEĞİZ 

     Kendilerinin AB ile randevularının 3 ekim pazartesi akşam saatlerinde olduğunu hatırlatan Gül, ''Müzakere Çerçeve Belgesi ile ilgili görüşlerimiz herkes tarafından biliniyor, çerçeve belgesini görmeden Lüksemburg'a gitmeyeceğimiz de biliniyor'' dedi. 
     Türkiye'nin önündeki müzakere sürecinin zor ve uzun olduğunu belirten Gül, "Türkiye, ciddi problemlerle karşı karşıya. Önümüzde asla kabul edemeyeceğimiz konular var. AB liderleriyle geçen haftadan bu yana yoğun bir diplomasi trafiği devam ediyor" dedi. 
     "Müzakerelere başlamak her zaman zor oldu" diyen Abdullah Gül, "kabul edersiniz ki bizim için daha zor. Türkiye'nin çıkarlarına ve hedeflerine ters düşmemesi için detay vermeyeceğim. Ama muhattaplarımız ne olduğunu biliyor" diye konuştu. 
     
     "Müzakerelere başlamama riski şüphesiz var" 

     Dışişleri Bakanı Gül, AB ile müzakerelere başlamama ihtimalinin olduğunu belirterek, "bu risk elbette var. Ama bir taraftan da yoğun bir gayret söz konusu. O açıdan yapılacak işlerle meşgul olmalıyız" dedi. 
     Gül, AKP iktidarı döneminde hukukun üstünlüğü, demokratikleşme ve şeffaflaşma ilkeleriyle Türkiye'de sessiz bir devrim gerçekleştiğini söyleyerek, Washington Times gazetesinde Türkiye ile ilgili çıkan makalenin tamamen yalanlarla dolu ve kasıtlı olduğunu söyledi. 
     
     ERDOĞAN7DAN ILIMLI YORUM 

     Başbakan Recep Tayyip Erdoğan, Avrupa Parlamentosu'nun kararıyla çerçeve belgesinin oylanmasının ertelenmesini, "Demek ki COREPER AB Daimi Temsilciler Komitesi kararını 3 Ekim sabahı verecek. Çok ciddi problemlerin olduğunu zannetmiyorum" dedi. 
     Erdoğan, Birleşik Arap Emirlikleri dönüşü Esenboğa Havalimanı'nda soruları yanıtladı. AP kararının hatırlatılıp, "Türkiye'nin tavrının ne olacağının" sorulması üzerine Erdoğan, şunları söyledi 
     "Çerçeve belgesini tasarı haline getirmek bizim görevimiz değil. Kimin görevi ise o görevin sahipleri gereğini yerine getirecek. Önümüzdeki programa göre çalışmalarımızı yapacağız. Şu anda 3 Ekim'de müzakerelere başlayacağımızı umuyoruz. COREPER bugün bir neticeye varamadı, demekki kararını 3 Ekim sabahı verecek. 3 Ekim sabahı kararını verdikten sonra yola devam edilir. Çok ciddi problemlerin olduğunu zannetmiyorum. Belki daha net bir hale getirmek ya da her tarafı memnun edelim diye düşünüyor olabilirler. Ben ve Gül, görüşmelerde bulunacağız. Fakat bu saatten sonra 17 Aralık ve hazirandaki çerçeve belgesi taslağı dışında birşey kabul etmemiz mümkün değil." Gül'den bilgi aldı Erdoğan, kendisini karşılamaya gelen Dışişleri Bakanı Abdullah Gül'le bir süre görüştü. Erdoğan'ın sürece ilişkin bilgi aldığı ifade edildi. 
     
     ÇORUM'DA DA KONUŞTU 

     Başbakan Erdoğan Çorum’da düzenlenen, 19 temel atma ve açılış törenine katıldı. 
     AK Parti iktidarının ülke kalkınmasına canlılık ve heyecan katma dönemi olduğunu ifade eden Erdoğan, şöyle konuştu 
     "Nasip olursa 3 Ekim’de Türkiye, AB müzakere sürecine başlıyor. 
     Ve insanımızın yaşam standardıyla alakalı olan bu müzakere süreci Türkiye’ye çok farklı imkanlar sağlayacaktır. Şu anda nasıl ki Çorum’da Teşvik Yasası kapsamında işadamlarımız, Çorumlu olmayan işadamlarımız da burada yatırım yapmayı tercih ediyorsa, bilesiniz ki aynı şekilde dünya yatırımcıları Türkiye’yi tercih eder hale geldiyse, işte bu sürecin bunda büyük katkısı vardır. 
     Son günlerdeki özelleştirmeleri takip ediyorsanız, bu özelleştirmelerde eğer tespit edilen muhammen bedellerin çok çok üzerinde rakamlar buluyorsa yatırımlar, bunun tek sebebi Türkiye’nin bir cazibe merkezi haline gelmesidir. Bunlar durup dururken olmadı." Türkiye’nin bir güven ve istikrar ülkesi olduğunu kaydeden Erdoğan, "Türkiye bir fırsatlar ülkesidir diye bu insanlar yatırım yapmak için buraya koşuyor" dedi. 
     
</TEXT>
</DOC>
