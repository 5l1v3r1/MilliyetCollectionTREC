<DOC>
<DOCNO> 381960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo14.html </URL>
<DATE> 2005/09/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Daumlu Fenerbahçe'nin Avrupa karnesi... 
</HEADLINE>
<TEXT>

     Fenerbahçe, Turkcell Süper Ligi'nde üst üste 2 yıl şampiyonluğa ulaştığı teknik direktörü Christoph Daum yönetiminde Avrupa kupalarında genelde başarılı sonuçlar alamadı. 
     Daum yönetiminde Avrupa kupalarında 9 maça çıkan sarı-lacivertli ekip, 3 galibiyet elde ederken, 6 maçta yenildi. 
     Sarı-lacivertliler, Christoph Daum yönetiminde geçen sezon Avrupa Şampiyonlar Ligi'nde yaptıkları 6 maçın 3'ünü kazanırken, 3 maçta da rakiplerine yenildi. 
     Geçen sezon Avrupa Şampiyonlar Ligi'nde grup maçlarının ardından, yoluna UEFA Kupası'nda devam eden sarılacivertliler, İspanya'nın Real Zaragoza takımıyla yaptığı 2 maçta da yenilerek Avrupa kupalarına veda etmişti. 
     Fenerbahçe, son olarak bu sezon mücadele ettiği Avrupa Şampiyonlar Ligi'nde E grubundaki ilk maçta deplasmanda AC Milan'a mağlup oldu. 
     
</TEXT>
</DOC>
