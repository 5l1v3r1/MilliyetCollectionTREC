<DOC>
<DOCNO> 363693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonspo20.html </URL>
<DATE> 2005/07/23/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Tekerlikli sandalye basketbol karşılaşmasında kavga çıktı... 
</HEADLINE>
<TEXT>

     Tekerlekli Sandalye Basketbol Ligi final serisi play-off üçüncü maçında 2-0 geride bulunan İzmir Büyükşehir Belediyesi, Beşiktaş’ı 58-54 yenerek, 2-1 öne geçti. 
     Karşılaşmanın ardından iki takım oyuncuları arasında kavga çıktı. 
     Celal Atik Spor Salonu’ndaki karşılaşmanın ilk periyodu 10-10 berabere geçildi. İzmir Büyükşehir Belediyesi, devreyi 27-21 önde tamamladı. İzmir ekibi üçüncü periyodu da 44-37 önde geçti. 
     Karşılaşmanın 38. dakikasında Beşiktaş, farkı 1 sayıya 52-51 
     kadar düşürdü. Ancak İzmir Büyükşehir Belediyesi maçı 58-54 kazandı. 
     Karşılaşmanın ardından Celal Atik Spor Salonu’nun soyunma odaları bölümünde, iki takım oyuncuları arasında kavga çıktı. Kavgaya, siyah-beyazlı kulübün taraftarları da karıştı. 
     Araya polis ve yöneticilerin girmesiyle kavga yatıştırıldı. 
     Kavganın İzmir Büyükşehir Belediyesi oyuncularından birinin babası ile konuk ekip oyuncularından Kaan Dalay arasında çıkan tartışma ile başladığı öğrenildi. 
     İzmir Büyükşehir Belediyesi Spor Kulübü Başkanı Serpil Güngör, kavga nedeniyle son derece üzgün olduğunu, kavganın maçın stresiyle çıkmış olabileceğini belirtti. 
     Beşiktaşlı yöneticiler ise hakemlerin, kötü yönetim göstererek maçı gergin bir ortama soktuğunu savundular. 
     Karşılaşmayı, İzmir Büyükşehir Belediye Başkanı Aziz Kocaoğlu da izledi. 
     
</TEXT>
</DOC>
