<DOC>
<DOCNO> 357331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko22.html </URL>
<DATE> 2005/07/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Mobilya sektöründe Çin tedirginliği... 
</HEADLINE>
<TEXT>

     Çin'in tekstilden sonra Türkiye'deki mobilya ve kereste sektörünü de olumsuz etkilediği bildirildi. 
     Kocaeli'ndeki Beşerler Çelik Eşya Mobilya Sanayi Ticaret A.Ş BEŞGEN MOBİLYA Genel Müdürü Mehmet Karaman, Çin'in, tekstil sektöründen sonra, mobilya ve kereste sektöründe de etkili olmaya başladığını söyledi. 
     Ofis mobilyaları ile lüks model masa, sandalye ürettiklerini ve bunları başta Avrupa ve Türkiye'nin komşuları olmak üzere 23 ülkeye ihraç ettiklerini belirten Karaman, ''Ancak, Çin bizi eritmeye başladı, Türkiye ekonomisini yönetenler bir an önce bunu görmesi lazım'' dedi. Karaman, şunları kaydetti 
     ''10 yıldır ihracat yapıyoruz. Şu anda Arnavutluk'a mal veriyoruz. Mal sattığımız ülkeler bizden bir TIR mal alıyorsa Çin'den 7-8 TIR mal alıyor. Arnavutluk nasılsa, Bulgaristan, Rusya, Ukrayna da aynı. Sorduğumuzda Çin mallarının ucuz olduğunu söylüyorlar. Bakıyoruz hakikaten de ucuz. Rekabeti imkansız bir tablo var önümüzde.'' Sektörle hiç ilgisi olmayan firmaların bile, bu işin ticareindeki yüksek kazancı görüp Çin'den mobilya alıp satmaya başladığını belirten Karaman, şöyle devam etti 
     ''Biz, şirket geleneklerimize göre üretimden yanayız. Avrupa ile rekabet edebiliyoruz ama Çin'le rekabet gücümüz yok. Bizi al-satçılığa zorluyorlar ama biz buna taraftar değiliz. Türkiye'de 300 ila 500 arasında işçi çalıştıran fabrikalar, şirketler ne yapacak 80 liraya mal ettiğimiz ürünü biz 100 liraya satıyoruz. Çin ise bunu 60 liraya satıyor.'' 
     
     ÇİN'DE ÜRETİM MALİYETİ DÜŞÜK 
     Kocaeli Sanayi Odası 4. Meslek Komitesi Orman Ürünleri ve Mobilya Sanayi Grubu Başkanı Hüseyin Avni Gümüş ise Çin'deki üretim maliyetlerinin düşük, üretimin de çok fazla olduğunu belirtti. Gümüş, şöyle konuştu 
     ''Çin'den bir hafta önce geldim. İşçi ücretleri ve enerji ücreti çok düşük. Çalışanların sosyal güvencesi ise hiç yok. Bankalarlar uzun vadeli kredilere yüzde 1 faiz uyguluyor. Türkiye'de ise işçilik, enerji pahalı. Kısaca Çin'deki maliyetler, bize oranla 6 misli daha düşük. Bu şekilde rekabet etme şansınız var mı '' Gümüş, bir metreküp kontraplakın Çin'de 250 ABD dolarına, Türkiye'de ise 600 ABD dolarına mal edildiğini sözlerine ekledi. 
     
</TEXT>
</DOC>
