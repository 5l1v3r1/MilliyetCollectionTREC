<DOC>
<DOCNO> 370192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/yazar/guclu.html </URL>
<DATE> 2005/08/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Parası olmayan zor okur 
</HEADLINE>
<TEXT>


Eğitimde paranın gücü hiç bu kadar etkili olmamıştı. Anaokulundan üniversiteye, Tıpta Uzmanlık Sınavı TUS'dan, Devlet Memurluğu Giriş Sınavı KPSS'ye kadar hemen her okul ve sınava girişte, en etkin güç bilgi değil, artık para oldu. 
Eğer yüklü bir bağış yapmazsanız, ne iyi bir anaokuluna ne de iyi bir ilköğretim okuluna girebilirsiniz. 
İyi bir ilköğretim okulu olmadan iyi bir liseye, iyi bir lise olmadan da iyi bir üniversiteye girmek mümkün değil. Ama iyi bir gelecek için sadece iyi okullara girmek yetmiyor. Mutlaka dershaneye de devam etmek gerekiyor. Yoksa üniversiteyi kazanmak hayalin de ötesinde bir ütopya olarak kalabilir. 
İyi bir ilkokul, iyi bir lise ve ardından iyi bir üniversiteyi bitirdikten sonra da gençlerin yaşamını bir karabasana dönüştüren sınavlar zinciri maalesef bitmiyor. Hemen ardından, uzmanlık ve işe girme sınavları geliyor ki, onlar için de dershane olmazsa olmaz koşullar arasına girdi. 
Anadolu liseleri, fen liseleri ve kolejlere girmek için milyarlık dershane ve öğrenim faturaları gerekiyor. Bu yüklü faturaları karşılayabilenlerin sayısı ise her geçen gün azalıyor. 
10 yıl öncesine kadar çalışan anne, babalar çocuklarını kolejlere gönderebiliyordu. Bırakın öğretmeni, doktoru, mühendisi, vali ve profesörler bile artık yıllık maliyeti 20 milyar lirayı bulan kolej masraflarını karşılamakta güçlük çekiyorlar. 
Vakıf üniversitelerinde çocuk okutmak da şimdilerde sadece varlıklı ailelere yönelik bir ayrıcalık oldu. Oysa Anayasa, din, dil, ırk ve zengin, fakir ayrımı gözetmeksizin herkesin eşit olduğunu ve öğretim olanaklarından da herkesin eşit ölçülerde yararlanmaları gerektiğini zorunlu kılıyor. Ama uygulama bunun tam tersi. Örneğin devlet okulunda hemşireliğe bile zor girebilecek puan alanlar, parayı bastırdığında tıbba, 2 yıllık meslek yüksekokullarına giremeyenler de bilgisayardan makineye kadar en popüler mühendislik bölümlerine kayıt yaptırabiliyorlar. 

Bugünün rayiçleri 
Sınıf mevcudu 50'nin altında ve eğitimi de biraz iyi olan herhangi bir devlet okuluna girebilmek için gereken bağış miktarı 300 milyon liradan başlıyor. Büyük kentlerde, tam gün eğitim yapan okullarda bağış miktarı ise asgari 1 milyar lira. 
Anadolu liseleri ve kolejlere hazırlık için ise en az 3 milyar lira gerekiyor. 5 milyarı bulanlar da var. 
Üniversiteye girmenin faturası ise daha da ağır. İlk girişte kazananların oranı yüzde 20'nin altında. Genelde ikinci ya da üçüncü girişte kazanılıyor. Hazırlık için harcanan para ise 4 ila 10 milyar lira arasında değişiyor. 
Öğrenim ücreti yıllık 20 milyar lira olan kolejde ise 5 yıllık öğrenim maliyeti, yıllık yüzde 10 enflasyon artışı ile 134 milyar lirayı buluyor. Ortalaması ise 100 milyar lira. Vakıf üniversitelerinde ise öğrenim ücretleri fakültesine göre 5 bin dolar ile 18 bin dolar arasında değişiyor. Onların 4, 5 yıllık öğrenim maliyeti de asgari 100 milyar lira. 
Eğitimde dengeler hiç bu kadar bozulmamıştı. AKP iktidarı, zenginle fakir arasındaki uçurumu daha da derinleştirmenin ötesinde ciddi bir politika oluşturamadı. Türban, YÖK ve katsayı tartışmalarının ötesine geçemedi. 
Demirel bir çiftçinin, Özal bir öğretmenin, Erdoğan ve arkadaşları da yine dar gelirli ailelerin çocukları olarak, devletin kendilerine sunduğu öğrenim olanakları ile Türkiye'yi yönetme noktasına gelebildiler. Bugünkü çocukların ise böyle bir seçenekleri yok gibi... 

OKS'de kazananlar bugün açıklanıyor Anadolu liseleri, fen liseleri, öğretmen liseleri ve anadolu meslek liselerinde kim nereyi kazandı, bugün açıklanıyor. Sınava katılan ve barajı geçen 703 bin adaydan 218 bin 771'i çeşitli okullara yerleştirilecek. Yarım milyona yakın ilköğretim mezunu ise hayalini kurduğu okullara veda edecek. 
Yerleştirme sonuçları, meb.gov.tr adresinden internet aracılığı ile öğrenilebilecek. 
Bu yıl, fen liselerine 5 bin 328, sosyal bilimler liselerine 384, anadolu liselerine 118 bin 900, anadolu teknik ve anadolu meslek liserine 53 bin 719, anadolu öğretmen liselerine 13 bin 230, anadolu imam hatip liselerine 14 bin 40, özel fen ve meslek liselerine 5 bin 2, sağlık meslek liselerine 7 bin 534, diğer bakanlıklara bağlı meslek liselerine de 634 öğrenci alınacak. 
Sonuçların açıklanmasından sonra kazananlar listelerinde olmayanlar hemen üzülmesin. Özellikle de anadolu liselerini tercih edenler. Kolejlere kayma nedeniyle, ikinci kayıt döneminde binlerce öğrenciye yeni bir şans doğacağını sakın unutmasınlar. 
Aynı şekilde, alt tercihlerine giren öğrenciler de yine farklı okullara kaymalar nedeniyle, bir üst tercihlerine tırmanma olanağı yakalayabilirler. 
OKS maratonunda bugünden itibaren yeni bir etap başlıyor. Gelişmeleri yakından izleyip, yakaladıkları fırsatları iyi değerlendirenler hiç ummadıkları sürprizlerle karşılaşabilirler. Bizden hatırlatması 
Kolej kayıtlarında ve tercih döneminde olduğu gibi OKS kayıt maratonunda da tüm ayrıntıları sizlerle paylaşmaya devam edeceğiz. 
Özellikle, kim nereyi, hangi puanla kazandı ve siz nereyi kaç puanla kaçırdınız Tüm bu soruların cevaplarını önümüzdeki günlerde bu sayfada fazlasıyla bulabileceksiniz. 
OKS'de birinci kayıt döneminde kazandığı hakkı kullananlar ikinci kayıt döneminden yararlanabilecekler mi Ya da farklı bir söylemle kazandığınız okulu riske atmadan ikinci kayıt döneminde daha iyi okullara girebilme şansı yakalayabilir misiniz 
Tüm bunlar, şu anda olduğu gibi önümüzdeki günler de kafalarınızı en fazla meşgul eden sorular olacak. Ama tercihler öncesinde olduğu gibi tercih aşamasında da yine hep sizlerle birlikte olup, sorularınıza cevap arayacağız. 
Bizi izlemeye devam edin... 

ÖSS sonuçları haftaya 
Kimin hangi üniversiteyi kazandığı önümüzdeki hafta belli olacak. Kazanamayan adaylara yönelik ek yerleştirme başvuruları ise eylül başında gerçekleşecek. 
ÖSS'de herhangi bir fakülteye yerleşme şansı yüksek olmayanların dershanelere yönelik arayışlarını şu günlerde yoğunlaştırmalarında sonsuz yarar var. İyi dershanelerde kayıtlar bitmek üzere. Biraz daha geciktirirseniz, gelecek yılki şansınızı da riske sokabilirsiniz. 
Bu arada lise son sınıfa geçip de dershaneye gitmeyi düşünenler de ellerini çabuk tutmalılar. 
Dershane seçiminde dikkat edeceğiniz en önemli noktalardan birisi de, kimlerle aynı sınıfta olacağınız Bu çok önemli. 
Mutlaka ve mutlaka sizden daha iyi okullardan gelen ve sizden daha iyi durumda olan öğrencilerle birlikte olun. Aradaki uçurum, artı ya da eksi yönde çok fazla olmamalı. Sizden zayıfların olduğu bir sınıfta ya da dershanede dereceye girmeniz hiçbir şey ifade etmez. 
Aynı şekilde sizden çok çok iyilerin olduğu özel sınıflarda ezilmenin de bir anlamı yok. Önemli olan daha iyi olma gayreti içinde olanların sınıfına düşebilmeniz. Bu konuda ısrarcı olun. 

KPSS'de son gelişmeler 
30 bin sözleşmeli öğretmen kadrosu için pürüzlerin ortadan kaldırıldığı söyleniyor. Başvurular ise asil atamalardan hemen sonra gerçekleşecek. Bakanlık yetkilileri, sözleşmeli öğretmen atamalarının önümüzdeki öğretim yılına yetişeceği konusunda kararlılar. 
Sözleşmeli kadroların yetmemesi halinde, ki yetmesi kesinlikle beklenmiyor, bu durumda da önceki yıllarda olduğu gibi ücretli görevlendirmelere devam edileceği belirtildi. 

Benim İlk Ansiklopedim 
Milliyet ilköğretime yeni başlayanlara yönelik mükemmel bir ansiklopedi veriyor. Benim İlk Ansiklopedim okula yeni başlayan ve ilk üç sınıfa devam eden öğrenciler için en yararlı başvuru kaynağı olacak. 
Kitap okumayı eziyet olmaktan çıkarıp eğlenceye dönüştürecek olan bu ansiklopedi, minik öğrencilere sadece okumayı ve araştırmayı sevdirmekle kalmayacak, ileriye yönelik çok önemli alışkanlıkların temelini de atacak. 

ALO BİLGİ HATTI 
Kafalarınızı kurcalayan her konuda yanı başınızdayız. Sorularınızı, aguclu milliyet.com.tr adresine gönderebilirsiniz... 

Ayrıntılı tablo ve bilgiler Milliyet Gazetesi'nde... 


</TEXT>
</DOC>
