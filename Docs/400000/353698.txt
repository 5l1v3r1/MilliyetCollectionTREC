<DOC>
<DOCNO> 353698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy05.html </URL>
<DATE> 2005/06/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
SSK'da prim-maaş dengesi giderek bozuluyor 
</HEADLINE>
<TEXT>

     Birikmiş prim alacaklarına ödeme kolaylığı getirileceğine dönük beklentilerin, prim tahsilatını olumsuz etkilediği SSK’nın, toplam prim tahsilatının sadece emekli aylıklarını karşılama oranı yüzde 91’e kadar geriledi. 
     ANKA’nın SSK’dan edindiği verilere göre kurumun bu yılın ilk beş aylık dönemindeki toplam nakit prim tahsilatı 7 milyar 910 milyon YTL’ye yükselirken, aynı dönemdeki 
     emekli aylığı ödemeleri ise 8 milyar 728 milyon YTL olarak gerçekleşti. Geçen yılın ilk beş aylık dönemine göre prim gelirleri yüzde 15.2 oranında artarken, emekli aylığı ödemelerindeki büyüme ise yüzde 22.8 olarak gerçekleşti. Bu nedenle de geçen yıl ocak-mayıs döneminde yüzde 97 olan nakit prim gelirlerinin emekli aylığı ödemelerini karşılama oranı bu yıl yüzde 91’e kadar düştü. SSK, bu yıl ocakta prim tahsilatıyla emekli ödemelerinin yüzde 87’sini, şubatta yüzde 90’ını, martta yüzde 97’sini, nisanda yüzde 86’sını, mayısta ise yüzde 93’ünü karşılayabildi. Tahsil edebildiği primlerle emekli ödemelerinin tümünü karşılayamayan SSK, emekli ödemelerinin yüzde 9’u ve başta sağlık olmak üzere diğer tüm harcamalarını ise Hazine yardımı ile karşıladı. Geçen yılın ilk beş ayında yüzde 97 olan SSK prim gelirlerinin emekli aylıklarını karşılama oranı yılın tümü için yüzde 96’ya inmişti. Birikmiş alacaklarıyla ilgili olarak getirilmesi planlanan ödeme kolaylığı en erken bu yıl ekim ayında yürürlüğe girebilecek olan SSK’nın, prim gelirleri oranının emekli aylıklarını karşılama oranının bu yılın tümünde yüzde 90’ın da altına inme olasılığı bulunduğu hesaplanıyor. Toplam 6 milyon 321 bin 216’sı zorunlu olmak üzere 7 milyon 50 bin 882 sigortalının kayıtlı bulunduğu SSK, 4 milyon 170 bin kişiye emeklilik, ölüm, sürekli iş göremezlik adları altında aylık ödüyor. 
     
</TEXT>
</DOC>
