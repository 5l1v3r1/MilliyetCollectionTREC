<DOC>
<DOCNO> 385718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun07.html </URL>
<DATE> 2005/10/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ermeni lobisinden Rice'a mektup... 
</HEADLINE>
<TEXT>

     ABD’de Ermeni lobisi, Dışişleri Bakanı Condoleezza Rice’tan, sözde Ermeni soykırımının Washington tarafından tanınmasına karşı çıkmaktan vazgeçmesini istedi. 
     ABD’deki radikal Ermeni kuruluşlarını biraraya getiren Amerikan Ermeni Ulusal Komitesi ANCA kuruluşunun başkanı Ken Hachikian, Rice’a bir mektup yazarak, sözde soykırım tasarısına karşı çıkılmasının, "ahlaki, jeopolitik ve demokratik" açılardan yanlış olduğunu iddia etti. 
     Hachikian, mektubunda şunları kaydetti 
     "Bu mektubu size, soykırım konusunun Temsilciler Meclisi Uluslararası İlişkiler Komitesi’nde görüşülmesi sırasında Dışişleri Bakan Yardımcısı Matt Reynolds’in komite başkanına gönderdiği mesaja cevaben yazıyorum. ABD’de, Ermenistan’da ve bütün dünyada yaşayan Ermeniler ile birlikte ben de ABD Dışişleri Bakanlığı’nın, Türkiye’nin soykırımını inkar kampanyasıyla işbirliği içinde olmasını öfkeyle karşılıyorum. Bakanlığınızı bu konudaki pozisyonuna olan itirazımı, ahlaki, jeopolitik ve demokratik açılardan dile getirmek istiyorum." ABD yönetiminin sözde soykırıma ilişkin tutumunun "ahlaken iflas ettiği" iddiasında da bulunan Hachikian, ABD’nin sözde soykırımını tanımasının, "Türkiye ile Ermenistan arasında ilişkilerin normalleştirilmesine katkıda bulunacağını" savundu. 
     Hachikian, Rice’a mektubunda, "Bakanlığınızın Ermeni soykırımına ilişkin çökmüş ve ahlaken derinden yanlış olan politikasını yeniden gözden geçirmenizi diliyorum" ifadesiyle bitirdi. 
     ABD’nin yasama işlerinden sorumlu Dışişleri Bakan Yardımcısı Matt Reynolds, soykırım iddialarının ABD Kongresi’nin alt kanadı Temsilciler Meclisi tarafından tanınmasını öngören iki tasarının Uluslararası İlişkiler Komitesi’nde tartışılması sırasında komite başkanı ve üyelerine gönderdiği mesajda, böyle bir adımın Türk-Amerikan ilişkilerine ve Ankara-Erivan ilişkilerinin normalleştirilmesi çabalarına büyük zarar vereceği uyarısında bulunmuştu. 
     Bu uyarıya ve Başkan George W. Bush yönetiminin karşı çıkmasına rağmen komite, 15 Eylül’de yaptığı oylamalarda iki tasarıyı kabul etmişti. 
     Ermeni lobisi, şimdi tasarıların Temsilciler Meclisi genel kurulunda oya sunulmasına çalışıyor. Ancak diplomatik gözlemcilere göre, en azından yakın gelecekte tasarıların genel kurul gündemine alınması beklenmiyor. 
     
</TEXT>
</DOC>
