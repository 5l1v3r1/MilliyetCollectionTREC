<DOC>
<DOCNO> 392493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/spor/aspo.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu şartlar zorlar' 
</HEADLINE>
<TEXT>


Başkan Aziz Yıldırım, yabancı sınırlamasına yine tepki gösterdi, "Önümüzün açılmasını istiyoruz. Türk futbolcusunun önü kesiliyor diye kafamızı kuma sokmayalım. Basından da rica ediyorum. Bu konuyu tartışmaya açalım" diye konuştu 


Fenerbahçe Başkanı Aziz Yıldırım, Türk futbolunda uygulanan yabancı oyuncu sınırlamasını eleştirerek, "Önümüzün açılmasını istiyoruz" dedi. 
Faruk Ilgaz Tesisleri'nde dün düzenlenen bayramlaşma töreni sonrası bir basın toplantısı düzenleyen Yıldırım, "Fenerbahçe'yi dünya kulübü olma yolundaki hedeflerine ulaştırmak istiyoruz. Ama bu şartlarda zorlanacağız. Basından da rica ediyorum bu konuyu araştırıp, tartışmaya açalım. Türk futboluna gerçekten zarar verecekse, biz de bu düşünceyi kafamızdan atalım. Gelecekte Anelka gibi oyuncuların Türkiye'ye gelebilmesi için yabancı sınırının mutlaka kalkması lazım" ifadesini kullandı. 
Aziz Yıldırım, dünyada artık sporun bir kavram haline geldiğini ve sen - ben meselesinin kalmadığını kaydederek, "Hangi oyuncu nerede oynuyorsa, nerede mutluysa orada oynamalı. Keşke imkan olsa da Anelka gibi oyuncuları milli takıma alıp oynatabilsek. Türk Milli Takımı dünya şampiyonu olsa... Bunlardan kaçmamak lazım. Bunlardan kaçmak spora ihanettir" diye konuştu. 

Basketbol örneği 
Türkiye'de Bayan Milli Basketbol Takımı'nda ABD'li bir oyuncunun Türk vatandaşı olarak oynatıldığını anlatan Aziz Yıldırım, futbol dışında hemen her branşta bu tip uygulamaların yapıldığını, ancak futbola gelince "Türk futbolcusunun önü kesiliyor" denildiğini ifade etti, "Böyle saçma sapan bir şey olabilir mi Keşke oyuncu çok olsa, Beşiktaş, Galatasaray, Fenerbahçe ve Anadolu takımları da daha çok oyuncu getirebilse, Türk Ligi daha kaliteli hale gelse. Kaliteli oyuncular getiremez ve kaliteli işler yapamazsanız, milli takımdan da çok büyük başarılar beklemek zor olur. Dünya bunu nasıl yapıyor Kimse kafasını kaldırıp da diğer ülkelerde durum nedir diye bakmıyor. Önümüzde çok örnekler varken, kafamızı kuma sokup da, illa ki Türk oyuncuları oynayacak anlamında bir düşünceye sahip olursak belki 10-20 sene sonra bu ortadan kalkacak ama geçen süre Türk futboluna bir şey katmayacaktır" diyerek endişelerini dile getirdi. 
Yabancı oyuncu sayısının artması ile kaliteli yabancıların da artacağını dile getiren Yıldırım, gerekirse belli sayılarda milli olma, yaş sınırı veya daha farklı konularda standartlar getirilerek, yeni bir uygulama başlatılabileceğinin altını çizdi, "İngiltere, Almanya, Fransa ve İtalya'yı inceleyip sonra da bir karar verip uygulanabilir. Bundan kaçmak olmaz" dedi. 


</TEXT>
</DOC>
