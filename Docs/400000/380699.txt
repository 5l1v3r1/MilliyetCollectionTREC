<DOC>
<DOCNO> 380699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonyas16.html </URL>
<DATE> 2005/09/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kate Moss, çocuğunun velayetini kaybedebilir 
</HEADLINE>
<TEXT>

     Kokain kullandığını itiraf eden ünlü manken Kate Moss'un çocuğunun velayetini kaybedebileceği öne sürüldü. 
     Avrupa'nın en büyük perakende konfeksiyon firması H M'nin, Stella McCartney'in tasarımıyla hazırlanan yeni koleksiyonunun tanıtımında Kate Moss'u kullanmaktan vazgeçmesinden sonra, Burberry de ünlü modelle sözleşmesini iptal etmişti. Ünlü Fransız modaevi Chanel de Moss'la gelecek ay süresi dolacak sözleşmeyi yenilemeyeceklerini bildirmişti. İngiliz polisi de dün, Kate Moss'un uyuşturucu kullandığı yolunda basında yer alan iddialarla ilgili soruşturma başlatacağını açıklamıştı. 
     Kate Moss'un hakkında, İngiliz Sosyal Servislerinin aile birimi tarafından da soruşturma açılacağını duyuran Daily Mail gazetesi, ünlü modelin 2 yaşındaki kızı Lila Grace'e annelik yapmaya uygun olup olmadığının inceleneceğini yazdı. 
     İnceleme sonucunda Moss'un yaşam biçimi ve alışkanlıklarının, küçük bir çocuğa annelik etmeye uygun bulunmaması halinde, devletin çocuğun velayetini anneden alıp, bir bakımevine devredebileceğini duyuran gazete, bunun Moss'a vurulmuş en ağır darbelerden biri olacağı yorumunda bulundu. 
     ''Moss'un Kariyeri Çöküyor'' başlığını kullanan Mail, polisin soruşturma başlatılacağını açıklamasının ardından, Londra Emniyet Müdürü Sir Ian Blair'in söylediği ''Toplumda örnek gösterilen bir kişinin böyle bir soruşturmaya uğraması kaçınılmazdır'' sözlerine yer verdi. 
     İngiliz basını, 31 yaşındaki modelin üst üste gelen ağır darbelerin ardından yaşamını nasıl düzenleyeceğinin merakla beklendiğini de yazdı. 
     
</TEXT>
</DOC>
