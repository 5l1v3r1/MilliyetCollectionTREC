<DOC>
<DOCNO> 380151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/spor/axspo01.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Menajer aranıyor 
</HEADLINE>
<TEXT>


Beşiktaş Yönetimi, futbolu profesyonel ellere bırakmak istiyor. Akla ilk gelen Can Çobanoğlu, Galatasaraylı olduğu için elendi. Mahkemesi süren Sinan Engin'e de soğuk bakıldı. Toplantıda, Samet Aybaba adı da gündeme geldi 

BİLAL MEŞE 


Sorunlardan kurtulmak için acil çözüm yolları arayan Beşiktaş Yönetimi, Ümraniye'de kriz masası kurdu. Siyah - Beyazlılar dün Teknik Direktör Rıza Çalımbay ile bir araya geldi. Çalımbay, Başkan Yıldırım Demirören'den özel görüşme ricasında bulundu ve ikili baş başa bir toplantı yaptı. Rıza hoca, rahatsızlık duyduğu tüm konuları Demirören'e aktararak, bazı yöneticilere sitem etti, "Bana küfür ediliyor, yanımda bulunan idareci arkadaşlar bir kelime bile etmiyor" diyerek tepki gösterdi. Demirören ise ortada dolaşan iddialara itibar etmemesini, hoca arayışında olmadıklarını, tamamen yanında bulunduklarını söyledi. 
Daha sonra yönetimin toplantısına katılan Beşiktaş Başkanı, sorunları masaya yatırdı. Siyah - Beyazlılar, sonunda "futbol şubesi"ni profesyonel ellere teslim etme kararı aldı. Çalımbay ile anlaşamadığı belirtilen Futbol Direktörü Erdil Arpacı'nın ofisinin Akaretler'e taşınması karara bağlandı. 
İdari menajer olarak kulübe getirilmesi düşünülen isimlerin de bu toplantıda tartışıldığı öğrenildi. Milli takımlardan ayrılan Can Çobanoğlu, ilk akla gelen isim oldu. Ancak Çobanoğlu, Galatasaraylı olması nedeniyle benimsenmedi. Bu kez Sinan Engin gündeme geldi. Engin'in de devam eden mahkemesi tereddütlere neden oldu. Ancak bazı yöneticilerin Engin'de ısrar ettikleri bildirildi. Bunların dışında Ankaraspor Teknik Direktörü Samet Aybaba'nın adının da toplantıda konuşulduğu öğrenildi. İdareciler, Rıza Çalımbay'a olan güvenlerini tekrarlarken, "Onu göndermemiz gibi bir durum söz konusu değil. Ancak istifa ederse yapacağımız bir şey olamaz" diye konuştu. 

Kaptanlar görüştü 
Gelişmelerden rahatsız olan Kaptan Tayfur ile Sergen de dün Demirören ve Çalımbay ile görüştü. Takımda kimsenin Rıza Çalımbay'a karşı olmadığını belirten iki futbolcu, düzeleceklerini ifade etti. Sergen'in "Basında çıkan bazı sözlerin bana ait olduğu söyleniyor. Kesinlikle bu tür şeyler kullanmadım" dediği öğrenildi. 
Öte yandan Siyah-Beyazlılar bugün Başkan Yıldırım Demirören'in doğum günü için Vogue Restaurant'ta bir araya gelecek. 

Çalımbay'dan kapris sitemi 

Beşiktaş Teknik Direktörü Rıza Çalımbay, son döneminde yaşanan başarısızlıkta teknik anlamda hata yapmadığını söyledi, en büyük yanlışının iyi niyetli olmasından kaynaklandığını savundu. Siyah - Beyazlı çalıştırıcı, "Ben bıraktıktan sonra Beşiktaş başarılı olacaksa, ayrılırım" dedi. Çalımbay, "Futbolcuların çözüm için aralarında oturup konuşmaları lazım, ama bizdeki problem, takımın önde gelen oyuncuların yaptıkları kaprisler. Yedekte kalan bu isimler işi basınla veya yönetimle çözmeye çalışıyor. Bence o yolu seçeceklerine oynamak için çalışmalılar" diye konuştu. 

Demirören takipte 

SÜLEYMAN HATISARU 

Kartal, Fenerbahçe derbisinden sonra ilk idmanını dün yaptı, Ankaraspor maçının hazırlıklarına başladı. Futbolcularına moral vermek isteyen Başkan Yıldırım Demirören, Malatyaspor'dan ayrılan Feyyaz Uçar ile birlikte idmanı izledi. Teknik Direktör Rıza Çalımbay, saha ortasında, futbolcularıyla 15 dakikalık bir toplantı yaptı. Çalışmaya eşinin doğumu için Romanya'ya giden Pancu katılmazken, İbrahim Toraman, Koray, Ailton, Mustafa Doğan ve Youla takımdan ayrı koştu. 

Oklar Oktay'a döndü 

Siyah-Beyazlı taraftar, Teknik Direktör Rıza Çalımbay'a sahip çıktı, Futbol Şube Sorumlusu Kıvanç Oktay'ı eleştirdi. "webkartalları" olarak bilinen grubun internet sitesindeki forumunda şu ifadeler yer aldı "İki senedir aynı yerde, aynı problemlerden debelenip durmaktan vazgeçmeyen bir şuben var. Harcadığın çok büyük paralar var. Bence normal değerlere sahip bir insan bundan utanır. Bilmiyorum kayınpederin ne diyor bu işe " Bu arada Beşiktaş Yönetimi, tribünlere asılan annelere yönelik pankartlar nedeniyle özür diledi. 

Kalkavan'ın şartı 

Beşiktaş'ın eski başkan adaylarından İhsan Kalkavan, camianın kendisine sınırsız yetki vermesi halinde, başkanlığı düşünebileceğini söyledi. Kaybettiği seçimden sonra bir daha hiç bir yönetimde yer almayacağını söylediğini belirten Kalkavan, "Bir Beşiktaşlı'ya tükürdüğünü yalamak yakışmaz. Ama hakikaten bir gün camia birleşip, 'Tamam İhsan Bey, biz aday çıkartmıyoruz. Kendi istediğin gibi bir yönetim kur' derse, o zaman başkanlık olabilir" diye konuştu. 


</TEXT>
</DOC>
