<DOC>
<DOCNO> 387974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy02.html </URL>
<DATE> 2005/10/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'li Başoğlu Televizyonlar STÖ'leri desteklesin 
</HEADLINE>
<TEXT>

     AKP Adana Milletvekili Atilla Başoğlu, artık her alanda giderek daha da etkin rol oynayan ve özellikle doğal afetler sonrasında hızları ve etkililikleriyle gündeme gelen sivil toplum örgütlerinin STÖ kendilerini daha iyi tanıtabilmesi için TV’lerin STÖ’lerin filmlerini ücretsiz yayınlamasını istedi. 
     Başoğlu’nun hazırladığı yasa teklifi AKP Grubunun da onayını aldıktan sonra TBMM Başkanlığı’na sunuldu. STÖ’Lerin kişisel gayretlerle gerçekleştirilmesi mümkün olmayan bir amaca ulaşabilmek amacıyla kurulduklarını, bireylerin emek ve kaynaklarını birleştirdikleri yapılanmalar olduğunu ifade eden Başoğlu, bazen bu örgütlerin devlet önderliğini beklemeksizin konuyla ilgili çalışma yürüttüğünü anımsattı. 
     Yayın kuruluşlarının ticari bir faaliyet için kurulsa da toplum üzerinde çok önemli etkileri bulunduğunu belirten Başoğlu, "Sahip olunan bu gücün toplumsal dayanışmanın pekiştirilmesi yönünde kullanılması, her geçen gün kendi içine dönen, yalnızlaşan bireylerimizin zayıflayan toplumsal bağlarının güçlendirilmesine katkı sağlayacaktır" dedi. 
     Başoğlu, RTÜK Yasasının 20’nci maddesine, "yayın kuruluşları, reklam kuşaklarının başında STÖ’ler tarafından hazırlanmış olan, toplumsal ve milli menfaatleri gözeten bağış ve tanıtım kampanyalarına yer verirler. Bu amaçla hazırlanan yayınlar için bir ücret tahsil edilmeyecektir" şeklinde yeni bir fıkra eklenmesini öneriyor. Başoğlu, teklifinin yasalaşması durumunda, reklam kuşaklarında gösterilecek kısa filmlerle gençlerin sigaraya karşı uyarılabileceğini, kanseri yenenlerin konuşturulmasıyla hastalara umut aşılanabileceğini, bir afetin yaralarının sarılabileceğini, doğal tehditlere karşı önlem alınmasının sağlanabileceğini, bu amaçla ilanları verenlerin banka hesap numaralarının tüm kamuoyuna iletilebileceğini vurguladı. 

ANKA 
     
</TEXT>
</DOC>
