<DOC>
<DOCNO> 363117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo18.html </URL>
<DATE> 2005/07/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Ailton Beşiktaş'a 3 yıllık imza attı, iddialı sözler söyledi... 
</HEADLINE>
<TEXT>

     Beşiktaş Kulübü, geçen sezon Almanya'nın FC Schalke 04 takımında forma giyen Brezilyalı forvet oyuncusu Ailton Gonçalvez Da Silva ile 1 yılı opsiyonlu 3 yıllık sözleşme imzaladı. 
     Ailton, BJK Nevzat Demir Tesisleri'nde düzenlenen ve kulüp ikinci başkanı Murat Aksu ile genel sekreter Kenan Öner'in de hazır bulunduğu törende kendisini siyah-beyazlı renklere bağlayan sözleşmeye imza attı. 
     İkinci başkan Aksu, imza töreni sonrası yaptığı açıklamada, Almanya'da gol kralı olan ve yılın futbolcusu seçilen Ailton'u 2 1 yıllığına Beşiktaş'a bağladıklarını belirterek, ''Ailton Beşiktaş'a renk katacaktır. Beşiktaş camiasına hayırlı olsun'' dedi. 
     Beşiktaş'ın Türkiye'nin en eski kulüplerinden biri olduğunu ifade eden Aksu, futbolun dışındaki şubelere de transfer yaptıklarını, sportif başarıların yanı sıra tesisleşme çalışmalarına da önem verdiklerini vurgulayarak, ''Fulya Projesi'nin inşaatına kısa sürede başlanacak. Stadı bitirdik, Akatlar bitti. Fulya da 2 senede tamamlanacak'' diye konuştu. Aksu, futbol takımı için transferin henüz bitmediğini de sözlerine ekledi. 
     
     AILTON ŞAMPİYONLUK YAŞAYACAĞIM 

     Beşiktaş'ın yeni transferi Ailton Gonçalvez Da Silva, siyah-beyazlı takımda ortaya koyacağı performansla ilgili iddialı açıklamalar yaptı. 
     Ailton Türkiye'de bulunmaktan büyük mutluluk duyduğunu ifade ederek, ''Köklü bir kulübe geldiğimi biliyorum. Umarım Almanya'da elde ettiğim başarıdan çok daha fazlasını burada elde edeceğim'' dedi. 
     Bir an önce takıma katılmak istediğini ifade eden Brezilyalı futbolcu, ''Futbolcuları ve takımın genel ruhunu tanımam lazım ki başarılara imza atalım. Burada en az bir şampiyonluk yaşayacağımdan eminim. Kamera ve fotoğrafların önünde daha iyi konuşmak için de kısa sürede Türkçe'yi öğreneceğim'' şeklinde konuştu. 
     
     HERKES NASIL BİR GOLCÜ OLDUĞUMU GÖRECEK 

     Brezilyalı forvet, tesislerde yapılan imza töreninin ardından BJK TV'ye yaptığı açıklamada, "Türk seyircisine ve Beşiktaş taraftarına nasıl bir golcü, nasıl bir oyuncu aldıklarını en kısa sürede göstereceğim. Burada olmaktan çok mutluyum" dedi. 
     Almanya'daki takımlarda forma giyen bazı Türk futbolcular ve Beşiktaş'ın Brezilyalı eski oyuncusu Zago ile konuştuktan sonra, siyah-beyazlı kulüple ilgili kafasında her şeyin şekillendiğini, İstanbul'a geldiğinde ise kulübün büyük bir aile ve camia olduğunu gördüğünü ifade eden Ailton, "Sahanın içinde top oynarken, bu camianın benim arkamda olduğunu, beni tam olarak desteklediğini hissetmek, haliyle beni çok ateşleyecektir ve böylece daha iyi şeyler yapacağım" diye konuştu. 
     Havaalanında kendisini karşılayarak sevgi gösterilerinde bulunan Beşiktaş taraftarı için de değerlendirme yapan Brezilyalı futbolcu, şunları kaydetti 
     "Onlarla aynı kana sahibim, aynı sıcaklıkta bir insanım. Çok şaşırdım... Bu kadar içten bir taraftar beklemiyordum. Çok mutlu oldum. Çok kısa sürede onlara takımlarına çok yardımcı olacak, takımlarını zaferlere taşıyabilecek, büyük başarılara imza atacak bir Ailton görecekleri sözünü verebilirim." 
     
     TESİSLERE HAYRAN KALDI 

     Ailton, BJK Nevzat Demir Tesisleri'ne övgüde bulunarak, Almanya'nın birçok takımının aynı kapasitede tesise sahip olmadığını vurguladı. 
     Bundesliga'da en son FC Schalke 04 takımında forma giyen Brezilyalı futbolcu, "Gördüğüm kadarıyla buradaki tesisler belki Almanya'da varsa Bayern Münih'te vardır. Aklınıza gelebilecek birçok takımda maalesef bunlar yok" dedi. 
     Ailton, Beşiktaş'a transferinin Avrupa'daki yankılarıyla ilgili olarak da "Almanya'daki bütün kulüplerle karşılaştırdığınız zaman, Beşiktaş, tesisleri ve kuruluşu bakımından çok daha ileride. Her sene şampiyonluğa oynayan bir takıma geliyorum. Her yıl UEFA Kupası ve Şampiyonlar Ligi'nde fırsat arayan bir takıma geliyorum. Önemli olan benim burada çok mutlu olmam. İnsanların bu konuda ne düşündüğü hiç umurumda değil" şeklinde konuştu. 
     
     20 NUMARALI FORMAYI GİYECEK 

     32 yaşında ve 1.77 metre boyundaki Ailton Gonçalvez Da Silva'nın Beşiktaş'ta 20 numaralı formayı giyeceği açıklandı. 
     İmza töreni sonrası kendisi için hazırlanan formayı giyen Ailton basın mensuplarına poz verdi. Sempatik hareketleriyle dikkat çeken Ailton, foto muhabirlerinin hiçbir isteğini geri çevirmezken, tesislerde kartal ambleminin önünde de formasıyla gazetecilere görüntü verdi. 
     İmza törenine medya mensupları büyük ilgi gösterdi. Töreni bazı televizyon kanalları canlı yayınlarken, yaklaşık 50 kadar medya mensubu imza törenini izledi. 
     
     EV BAKTI, YARIN GİDİYOR 

     Ailton'un, bugün sabah ev baktığı bildirilirken, yarın sabah da eşyalarını getirmek için İstanbul'dan ayrılacağı açıklandı. 
     İmza töreni sonrası tesislere geçen Brezilyalı futbolcunun Almanya'dan dönecek olan teknik direktör Rıza Çalımbay ile tanışacağı bildirildi. 
     Bu arada, siyah-beyazlıların İran'ın Pas takımında forma giyen Javad için de girişimlerinin sürdüğü belirtilirken, bu futbolcunun durumunun birkaç gün içinde netlik kazanacağı açıklandı. 
     
</TEXT>
</DOC>
