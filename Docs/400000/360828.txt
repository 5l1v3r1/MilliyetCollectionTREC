<DOC>
<DOCNO> 360828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur38.html </URL>
<DATE> 2005/07/13/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Yalova plajlarından alınan deniz suyu temiz çıktı 
</HEADLINE>
<TEXT>

     Yalova Sağlık Müdürlüğü tarafından kent merkezindeki plajlardan alınan deniz suyu numunelerinin, temiz çıktığı bildirildi. 
     İl Sağlık Müdürü Hulusi Satılmışoğlu, yaptığı yazılı açıklamada, yaz dönemi boyunca, tatilcilerin rağbet ettiği plajların durumunu tespit etmek için denizden örnek alarak analizlerini yaptıklarını belirtti. 
     Satılmışoğlu, kent merkezindeki TİGEM Çamlık mevkii, Araştırma Halk Plajı, Akasya Park Plajı, Nadir Sitesi ve Su Ürünleri Plajı’ndan alınan su örneklerinin kirlilik değerinin, Yalova Halk Sağlığı Laboratuvarı’nda yaptırılan analizler sonucunda "Su Kirliliği Kontrol Yönetmeliği"nde belirtilen sınır değerlerin altında olduğunun tespit edildiğini açıkladı. Satılmışoğlu, sezon boyunca 15 günlük periyotlar halinde analizler yaparak halkı bilgilendireceklerini kaydetti. 
     Bu arada, vatandaşların sahilde kokuya neden olan yosunların temizlenmesi konusunda yetkililerden yardım istedikleri bildirildi. 
     
</TEXT>
</DOC>
