<DOC>
<DOCNO> 394281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/spor/aspo.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
O kadar kolay değil 
</HEADLINE>
<TEXT>



RIDVAN DİLMEN 
İsviçre takımını çok iyi tanımıyoruz. Sadece istatistiklere göre yorum getirebiliyoruz. İyi oynarız, kötü oynarız önemli değil. İsviçre kadar mücadele etmeliyiz 


Bu tür karşılaşmalar öncesi hep söylenir "Tarihi maç" diye... Bu 10 yıl önce de böyleydi. Bugün de böyle... 10 yıl sonra da böyle olacak... 
Futbol bir oyundur. Bir dönem başarılı olursunuz, bir dönem olamazsınız. Bugün İsviçre karşısına çıkacak Milli Takım görevini yapmıştır. En güçlü gruptan ikinci olarak çıkmıştır. İstanbul'da kaybettiği Ukrayna maçı lehimize dönse zaten şimdi buralarda işimiz yoktu. Dolayısıyla geçmişteki ve şu anki teknik direktörümüz ile oyunculara eleştiri getirmemiz söz konusu olamaz. 

Arada kayboldular 
Çoğu ülkede olmayan 15 - 20 yıllık kadro istikrarı bizde var. Bu mutluluk verici bir olay. Her ülke belirli dönemlerde iyi bir jenerasyon yakalar ancak sonradan kaybolurlar. Bizde ise uzun yıllardır her gelen jenerasyon istikrarı bozmadı, hep iyi gitti. İsviçre takımı 10 - 15 yıl öncesinde çok iyiydi. Arada kayboldular. Şimdi yine hızla ileriye giden iyi ve genç bir kadro yakaladılar. 
İki etaplı bir maç. Yener geliriz demek o kadar kolay değil. İsviçre takımını çok iyi tanımıyoruz. Sadece istatistiklere göre yorumlar getirebiliriyoruz. Ama zor gol yiyen ve zor gol atan bir takım gerçeği var. 

Saygı gösteriyorlar 
Beni en çok ümitlendiren ve sevindiren buraya geldikten sonra televizyondan izlediklerim. Soru sorulan 10 İsviçreli'nin tamamı Türkiye'yi favori görüyor. Bize gösterilen saygı çok önemli. Bu demek değildir ki rahat kazanacağız. Maç oynanmadan asla kazanılmaz. İşimizi iyi yapmalıyız. İyi oynarız, kötü oynarız, hata yaparız. bunlar o kadar önemli değil. İsviçre kadar iyi mücadele etmeliyiz. Onlar kadar sahada varımızı yoğumuzu ortaya koyarsak Almanya'ya gideriz. 

MEHMET DEMİRKOL 
Genel form eğrisi açısından daha hızlılar. Geçen yıldan bu yana onlar sıralamada 4, biz 1 sıra ilerledik. Ayrıca bizde olmayan oyun kurucuya sahipler 

İsviçre çok da kolay olmayan bir grupta hiç yenilmedi. Bu önemli bir veri. Ama bu yenilmezlik durumunun İsviçre'ye mi özgü olduğu, yoksa grubun karakterinden mi kaynaklandığına karar vermek güç. Çünkü üçüncü İsrail'in de yenilgisi yok. Dördüncü İrlanda ise sadece 1 kez Zidane'ın resmi dönüş maçında Fransa'ya evlerinde 1-0'la boyun eğdiler. Evet, İsviçre iyi bir savunmacı ama grup da garip. Herkes Faroe ve Kıbrıs'ı yenip birbirleriyle berabere kalmış. 
Buna karşılık puan durumu istatistiklerinin bizi favori kıldığı veriler de var. Elemelerin en dengeli, hırslı ve güçlü gruplarından birinde deplasmanda hiç yenilmemiş olmak az iş değil. Bununla kalmayıp dışarıdaki 6 maçın sadece 2'sinde gol yemiş olmak da. Bu play-off'un açılış maçı için heveslendirici bir veri. 

Onlar daha hızlı 
Bununla da kalmıyor. Gruptaki form eğrileri de önemli. Biz son 3 maçta ihtiyacımız olan puanlara uzanarak, yükselerek play - off'u yakaladık. Yani hedefe vardık. Onlar son 2 maçta 1 galibiyet alamadıkları için liderliği yakalayamayıp play - off'a düştü. Hedefe varan biziz, ikincil hedefe düşen onlar. Bununla da kalmıyor. Biz önemli silahlarımız Tümer ve Hakan'ı kazandık. Onlar son iki maçta kaçırdığı goller nedeniyle Frei'ı en azından moral olarak kaybetti. 
Genel form eğrisi açısından ise onlar daha hızlı. Geçen yıldan bu yana onlar sıralamada 4, biz ise 1 sıra ilerledik. 

Maçın kilidi kaleciler 
Teknik detaya gelince Rennesli Frei'ın geçen yılki formunda olmayışı, genç Vonlanten'in sakatlığı bir avantaj olarak görülebilir. Orta sahada onların artısı bizde olmayan oyun kurucuya sahip olmaları. Milan 11'inde şans bulamayan Vogel, kendisini ön plana çıkarmak için bu maçı şans olarak görüyor. Ama maç eksiği var. Forvet arkasını ve solu tutan Cabanas'la çapalarımız iyi mücadele ederse onları zorlarız. Terim'in Hakan'ı tek forvet arkasında, Hasan, Tümer ve Tuncay'ı kullanması beklenebilir. Ne yapacağı belli olmayan bu üç oyuncu arkalarında Hüseyin ve Selçuk'la 4-4-2 oynayan İsviçre için şaşırtıcı olacaktır. Ama bu üç oyuncunun ve Hakan'ın presli oynamaları şart. Biz deplasmanda, onlar evlerinde yenilmiyorlar. Ve 2 hocanın da belirttiği gibi, biri tecrübeli diğeri genç 2 kaleci bu serinin kilitleri olacak. 



Psikolog çağrıldı 

Fatih Terim, futbolcuların stresini azaltmak için Acar Baldaş'ı İsviçre'ye getirtti. Baldaş bire bir görüşmeler yaparak oyunculara terapi uyguladı 

ERHAN TELLİ 

Türkiye'yi 2006 Dünya Kupası Finalleri'ne taşıyacak olan zorlu baraj maçlarının ilk 90 dakikasına saatler kala, ay - yıldızlı futbolcuların heyecanı ve stresi doruk noktasına ulaştı. Kritik mücadele öncesinde sakat ve cezalı oyuncuların durumu ile büyük sıkıntı yaşayan teknik direktör Fatih Terim, bu konuda da önlemini alarak Psikolog Acar Baldaş'ı, İstanbul'dan İsviçre'ye getirtti. Önceki gece geç saatlarde kampa katılan Baldaş, hayati maçlar öncesinde oyuncularla bire bir görüşmeler yaparak çalışmasına başladı. 
Baldaş'ın özellikle Schalke maçında yaptığı hatalı hareket sonrasında takımının gol yemesine neden olan ve İsviçre basını tarafından sürekli tahrik edilen kaleci Volkan başta olmak üzere, teknik heyetin belirlediği bazı futbolcularla özel sohbetlerde bulunduğu kaydedildi. Acar Baldaş, milli takım kampında bundan önceki çalışmalara benzer uygulamalarda bulunduklarını söyleyerek, "Oyuncularımızın hepsi iyi birer profesyonel. Gerekli çalışmalarımızı yaparak onları en iyi şekilde bu maça çıkarmak istiyoruz" ifadesini kullandı. 

Talihsiz Hasan Şaş 

Milli Takım, Hasan Şaş'ın son dakika sakatlığıyla sarsıldı. Yıldız futbolcunun belindeki sakatlığı yeniden nüksederken tecrübeli oyuncunun bütün gece ağrıdan uyumadığı ve uygulanan iğne tedavisine rağmen bu akşamki maça yetişmesinin çok zor olduğu belirtildi. Hasan Şaş, dün akşam maçın oynanacağı stadda yapılan antrenmana katılmadı ve otelde dinlendirildi. 

Bern'e geldiler 

Milli Takım, dün öğleden sonra 4 gündür kamp yaptığı Yverdon şehrinden maçın oynanacağı Bern'e giderek Bellevue Palace Otel'e yerleşti. Akşam saatlerinde maçın oynanacağı statta son hazırlık antrenmanını yapan milliler dış dünya ile bağlarını kesti. Çok sayıda gurbetçi millileri Bern'de karşılarken, ortak istekleri yine bulamadıkları maç biletleri oldu. Taraftarlar futbolculardan bilet konusunda kendilerine yardımcı olmalarını istediler. 

Meğer bizi seviyorlarmış 

İsviçre basını, Türkler'i neden sevmeleri gerektiğine ilişkin 33 madde sıraladı. Birinci sırayı, "Çünkü bize bu gece yenilecekler" aldı 

İsviçre basını, kritik maç öncesinde ilginç haberler üretmeyi sürdürüyor. Blick gazetesi, manşetten verdiği haberinde İsviçreliler'in, Türkler'i neden sevmeleri gerektiğine ilişkin 33 nedeni sıraladı 
İlk neden olarak, Türkiye'nin bu akşam oynanacak karşılaşmayı kaybederek Dünya Kupası finallerinin kapısını İsviçre'ye açacak olmasını gösteren gazetenin seçtiği diğer 32 neden arasında çok ilginç maddeler de var. İşte, "Çünkü..." diye başlayan maddelerden bazıları Bizden daha büyük kaleci sorunları var, Türkiye Cumhuriyeti, Lozan'daki anlaşmayla kuruldu, dünyaya göbek dansını, laleyi, Türk kahvesini, baklavayı hediye ettiler, İsviçre Medeni Kanunu'ndan yararlandılar, 1930'dan beri kadınların seçme - seçilme hakkı var, Orhan Pamuk gibi büyük yazarları var, bayrakları bizim gibi kırmızı - beyaz, bizim gibi fazla bilinmeyen bir başkentleri var, bize Kubilay ve Yakın kardeşleri kazandırdılar, yoğurdu buldular, Asya'ya köprü kurdular... 

Baraj gecesi 

2006 Dünya Kupası Avrupa kıtası baraj turunda bu akşam iki maç daha oynanacak. TSİ 20.30'da Norveç - Çek Cumhuriyeti, 23.00'te de İspanya - Slovakya karşı karşıya gelecek. Bu maçların rövanşları 16 Kasım'da yapılacak. Diğer baraj maçlarında da Uruguay - Avustralya, Trinidad - Bahreyn karşılaşacak. Öte yandan özel maçta İngiltere ile Arjantin, bu akşam Cenevre'de mücadele edecek. 

Aman dikkat 
Milli Takım'ın aday kadrosunda yer alan 12 futbolcu sarı kart ceza sınırında bulunuyor. ay - yıldızlı ekipte İsviçre maçı öncesi Rüştü, Ümit, Tolga, Okan, Hüseyin, Selçuk, Nihat, Tuncay, Hasan, Servet, Fatih Tekke ve İbrahim Toraman'ın 1'er sarı kartı bulunuyor. Bu oyuncular bugünkü karşılaşmada sarı kart görürse cezalı duruma düşecek ve rövanş maçında oynayamayacak. Teknik Direktör Fatih Terim'in bu konuda oyuncularını uyardığı ve dikkatli olmalarını istediği belirtildi. Türkiye eleme grubu maçlarında 24 sarı, 2 kırmızı kart gördü. Hakan Şükür, Okan, Serkan, Emre ve Hamit, 1'er kez sarı kart cezalısı, Yıldıray ve Hasan da 2. sarı karttan kırmızı kart cezalısı durumuna düştü. 

416. randevu 
Milli Takım 82 yıllık tarihinde geride kalan 415 maçta, 142 galibiyet, 95 beraberlik alırken, 178 kez de rakiplerine yenildi. Ay - yıldızlı ekip, bu maçlarda toplam 522 gol atarken, kalesinde 654 gol gördü. Milliler, deplasmanda yaptığı 231 maçta ise 65 galibiyet, 52 beraberlik, 114 de yenilgi aldı. 

İSVİÇRE 
Züberbühler 
Degen 
Mueller 
Senderos 
Magnin 
Gygax 
Vogel 
Cabanas 
Barnetta 
Frei 
Streller 

TÜRKİYE 
Volkan 
Serkan 
Tolga 
Alpay 
Ergün 
Ümit 
Okan 
Selçuk 
Nihat 
Selçuk 
Hüseyin 
Tümer 
Tuncay 
Hakan Şükür 

Terim'in 40. sınavı 

Teknik Direktör Fatih Terim, ay - yıldızlı ekibin başında 40. sınavına çıkacak. Terim 39 maçta 20 galibiyet, 9 beraberlik, 10 yenilgi alırken, Türkiye bu maçlarda 54 gol atıp, kalesinde 43 gol gördü. Dokuz yıl sonra takımın başına tekrar geçen başarılı hoca, 5 maçta 3 galibiyet, bir beraberlik, bir yenilgi elde etti. 

BARAJ MAÇLARI KARNESİ Tarih Yer Organizasyon Rakip Sonuç 13.11.1999 Dublin Avr.Ş.Baraj İrlanda Cum. 1 - 1 17.11.1999 Bursa Avr.Ş.Baraj İrlanda Cum. 0 - 0 10.11.2001 Viyana Dün.K.Baraj Avusturya 1 - 0 14.11.2001 İstanbul Dün.K.Baraj Avusturya 5 - 0 15.11.2003 Riga Avr.Ş.Baraj Letonya 0 - 1 19.11.2003 İstanbul Avr.Şam.Baraj Letonya 2 - 2 
Not İlk takım Türkiye olarak alınmıştır. 

İSVİÇRE KARNESİ Tarih Yer Organizasyon Sonuç 01.06.1952 Ankara Özel 1 - 5 25.05.1953 Bern Özel 2 - 1 24.09.1969 İstanbul Özel 3 - 0 26.09.1971 Zürih Özel 0 - 4 09.05.1973 Basel Dün.K.E.G. 0 - 0 19.11.1973 İzmir Dün.K.E.G. 2 - 0 01.12.1974 İzmir Avr.Ş.E.G. 2 - 1 20.04.1975 Zürih Avr.Ş.E.G. 1 - 1 28.08.1985 St.Gallen Özel 0 - 0 12.03.1986 Adana Özel 1 - 0 14.12.1994 İstanbul Avr.Şam.Ele.Gru. 1 - 2 26.04.1995 Bern Avr.Şam.Ele.Gru. 2 - 1 
Not İlk takım Türkiye olarak alınmıştır. 


</TEXT>
</DOC>
