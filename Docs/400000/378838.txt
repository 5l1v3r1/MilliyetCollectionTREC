<DOC>
<DOCNO> 378838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/siyaset/siy07.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeni bir pot kırdı' 
</HEADLINE>
<TEXT>


SALİHA ÇOLAK Ankara 


ABD'de, Ortadoğu ülkeleriyle hükümetleri döneminde ilişki kurulduğunu, önceki dönemlerde ilişkilerin kopuk olduğunu söyleyen Başbakan Erdoğan'a, CHP'nin yanı sıra geçmişte ülke yönetiminde bulunan partilerden sert tepki geldi. CHP, ANAP, DYP ve DSP yöneticilerinin, 'yeni bir pot kırdığını' belirttikleri Erdoğan'a tepkileri şöyle 
Onur Öymen CHP Genel Başkan Yardımcısı Başbakan geçmişi bilmiyor. Bu bölgede 80 yıldır barış içinde yaşayan tek ülke Türkiye'dir, bu da Başbakan'ın beğenmediği dönemlerde izlenen politikalar sayesinde olmuştur. Kırdığı potların haddi hesabı yok. Bu da yeni bir gaf. Hükümetin Ortadoğu politikasının savunulacak hiçbir tarafı yok. 

Türkiye'nin çıkarları 
Tayfun İçli DSP Genel Sekreteri Hükümetin tek başardığı, Türkiye'nin ulusal çıkarlarını heba etmek oldu. Kerkük'te, Telafer'de yaşananlar, AKP'nin izlediği tutarsız politikalar yüzünden oldu. Türkiye'nin çıkarlarını koruyamadı. Bir Kürdistan devleti kuruldu. 
Mehmet Keçeciler ANAP MKYK Üyesi Türkiye'nin Ortadoğu ülkeleriyle çok sıkı ilişkileri vardı. Bu bölgeyle ilgili ilişkiler dinamiktir, statik olamaz. Devamlı geliştirilmesi gerek. Türkiye'nin Ortadoğu politikasının bir neticesi olarak, Kuzey Irak'la ilgili konumu daha önceki hükümetler döneminde daha sağlıklıydı. Bugün Türkiye'nin Kuzey Irak'taki kırmızı çizgileri kayboldu. 
Nevzat Ercan DYP Genel Başkan Yardımcısı Türkiye bu bölgede oyun kurucu rolü oynadı. İnisiyatif hep Türkiye'nin elindeydi. Türkiye, bugün Ortadoğu'da oyun kurucu olması gereken bir ülke, ama maalesef itilen, kakılan bir ülke oldu. 


</TEXT>
</DOC>
