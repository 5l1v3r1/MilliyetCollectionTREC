<DOC>
<DOCNO> 372190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonsiy12.html </URL>
<DATE> 2005/08/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Turizm Bakanı Koç, tiyatro istifalarına ne dedi 
</HEADLINE>
<TEXT>

     Kültür ve Turizm Bakanı Atilla Koç, Devlet Tiyatroları Genel Müdürü Lemi Bilgin'in görevden alınmasına ilişkin ''Teftiş raporunun, içeriği söylenmez, gereği yapıldı. Hukuki gereği varsa, o da yapılacaktır'' dedi. 
     Bakan Koç, İstanbul Ticaret Odası'nda düzenlenen ''Bölge İller Toplantısı'' sırasında basın mensuplarının ''Bilgin'in görevden alınması ve ardından bazı yöneticilerin de istifa etmeleri'' ile ilgili sorularını yanıtladı. 
     Bilgin'in görevden alınması hakkında Bakan Koç, ''Teftiş raporunun içeriği söylenmez, gereği yapıldı. Hukuki gereği varsa, o da yapılacaktır'' diye konuştu. 
     ''Raporun içeriğini açıklamanın devlet memurluğunda ayıp olduğunu'' vurgulayan Koç, şunları kaydetti 
     '' Baskı yapılmış diyorlar. Hayatımda yapmam. Yapılan benim zamanımda değil. Başka zamanda yapılan baskıları biliyorum. Ben baskı yapmam. Ben bürokratlıktan gelmiş bakanım. Hiç kimseye baskı yapılmamıştır. Tiyatronun nasıl çalıştığını biliyorum. Arkadaşlar istifa etmişler, kendi takdirleridir. Benimle çalışmak tayinle olur. İstifa hür iradeyle olur. İstifa tek taraflı bir eylemdir, istifa edersin biter.'' Kültür ve Turizm Bakanı Koç, istifaların kabul edildiğini ve o görevlerin yerine atamaların da yapıldığını söyledi. 
     
     PENGUEN DERGİSİNE DAVA 
     Bir gazetecinin ''Penguen dergisine dava açtınız'' sözleri üzerine Koç, ''Ne söyleyim ki, dava açtım. Siz o yazıyı okudunuz mu Ben o lafları size söyleyeyim, siz bana dava açmayın...'' diye konuştu. 
     Bakan Koç, toplantı salonundaki yerine oturduktan sonra da gazetecilere, ''Hakaret etmek, fikir ve sanat hürriyeti değildir. Lütfen o yazıyı okuyun. Ne yazmışlar Fikir hürriyeti ile yazılan yazının ne alakası var '' dedi. 
     
</TEXT>
</DOC>
