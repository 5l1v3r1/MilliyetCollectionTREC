<DOC>
<DOCNO> 397985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonspo09.html </URL>
<DATE> 2005/11/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şahin Federasyon başkanını görevden alamam, ancak seçime götürürüm 
</HEADLINE>
<TEXT>

     Özgüner Doğan 

Devlet Bakanı ve Başbakan Yardımcısı Mehmet Ali Şahin, Türkiye'nin doping kullanımında dünya ortalamasının altında olduğunu, ancak kendisinin şu andaki düzeyi de yüksek bulduğunu söyledi. 
     Mehmet Ali Şahin, AA muhabirine yaptığı açıklamada, önceki yıllarda da Avrupa ve Dünya Şampiyonaları'nda bazı Türk haltercilerin doping yüzünden ceza aldıklarına değinerek, ''Türkiye'de doping kullanımı şu anda dünya ortalamasının altında. Ancak ben bunu da yüksek görüyorum. Asla bizim çocuklarımız bu tür yasak maddelere yönelmemeliler'' dedi. 
     Dopingle mücadelede varolan önlemlere yenilerini ekleyeceklerini ifade eden Şahin, konuşmasını şöyle sürdürdü 
     ''Başta eğitim, denetim ve çok sıkı kontrol olmak üzere adımlar atmalıyız. Nitekim bu konuda adına TADA dediğimiz yeni bir örgütlenmeye gidiyoruz. Yani bizim Hacettepe Üniversitesi bünyesindeki laboratuvarımız sadece kendisine gönderilen numuneleri tahlil ediyor. Sporcularımızın kamplarına sık sık habersiz kontroller yapmak suretiyle onların yasak maddeleri kullanıp, kullanmadığını biz takip edemiyoruz. Bunu yaparsa WADA'nın elemanları yapıyor. Şimdi biz WADA'nın yaptığını kendimiz yaptırmak durumundayız ki bu konuda ülkemizde de ciddi bir kontrol olduğunu sporcularımıza gösterelim.'' 
     
     SPORTİF BAŞARIDAN ÇOK CENTİLMENLİK 
     Şahin, dopingle mücadelenin aynı zamanda centilmenliği de beraberinde getireceğine dikkati çekerek, ''Doping konusunda tüm kamu kurum ve kuruluşlarıyla ciddi diyaloglar kurmak suretiyle topyekün mücadele etmeliyiz. Hep söylüyorum bizim için sporda başarıdan ziyade centilmenliğe uygun ahlaklı davranışlar çok daha önemlidir. Bir sporcu ne kadar başarılı olursa olsun, ne kadar istikbal vaadediyorsa etsin, eğer centilmenlik kurallarına uymuyor, yasak madde kullanıyor ve bunda ısrarlı ise biz o sporcuya milli formayı emanet etmeyiz'' diye konuştu. 
     
     HEDEF, TÜRK SPORUNDA DAHA İYİ NOKTADA OLMAK 
     ''Türk sporu çok daha iyi noktalarda olmalıdır. Şu anda geldiği yeri yeterli bulmuyorum'' diyen Şahin, konu hakkındaki görüşlerini şöyle dile getirdi 
     ''Onun için gayret ediyoruz. Onun için federasyonlarımıza 'bir silkelenin, kendinize dikkat edin, durumlarınızı değerlendirin, hedeflerinizin neresindesiniz' diye çağrıda bulundum. Kuşkusuz ki federasyonlarımızı bir performans denetimine tabi tutmak suretiyle gelecek aylarda ciddi değerlendirme yapacağız. Ben federasyonların başarılı olmalarını ve Türkiye'nin sporda yükselmesini, dikkati çeken bir ülke haline gelmesin arzu ediyorum. Bütün çabam gayretim budur. Kimse bundan alınmamalı. Kimse benim federasyonlar hakkındaki görüşlerimden dolayı öküzün altında buzağı aramamalı.'' Şahin, federasyon başkanlarını görevden alma yetkisinin bulunmadığını ifade ederek, ''Ben ancak olağanüstü kongre veya seçime götürürüm. Yine kararı verecek olan o federasyonun delegeleridir. Ama ben böyle bir kararı önlerine koyarım bunu da yapmak durumundayım. onlar değerlendirsinler, en iyisini, en başarılısını, en güzelini yakalamaya gayret etsinler. Yani eski hamam eski tas devam etmeyelim. Bir silkinelim, bir özeleştiri yapalım. Bir nefis muhasebesi yapalım istiyorum'' diye konuştu. 
     
     ÖRNEK ANTRENÖR MEHMET ÖZDİLEK 
     A Milli Futbol Takımı'nın İsviçre ile yaptığı maçlarda yaşanan olaylara da değinen Şahin, şöyle konuştu 
     ''İsviçre mili maçından sonra Türkiye'de özeleştiri yapma imkanı bulduk. Gönül isterdi ki Almanya'ya gidip gitmemekten ziyade centilmence bir maç çıkarsaydık. Yeter ki Türkiye'nin imajını olumsuz etkilemeseydik. Hatta çok ağır suçlamalar altında kalan antrenör Mehmet Özdilek, Hatalı davrandım. Ben böyle birşey yapammalıydım. O nedenle istifa ettim diyor. Ben kendisini bu davranışından dolayı gerçekten tebrik ediyorum. Yani centilmence bir tavır sergilemiştir. ders alınacak bir tavır sergilemiştir. Bundan sonraki antrenörlük hayatında da başarılar diliyorum. İnsan hata yapabilir. Ama güzel olan hatasını kabul etmesi ve özür dilemisidir. Bu erdemi gösterebilmelidir.'' Şahin, bazı kulüp başkan ve yöneticilerinin istifa ettiğini veya etmeye hazırlandığını belirterek, ''Bu demokratik bir yarıştır. Başarısızlık varsa bırakmakta yarar vardır. Kendilerinden sonra gelecek yeni yönetimin önünü açmak ve belki de onların daha başarılı olabileceklerini düşünmek gerekir. Futbol Federasyonu konusunda benim önüme olmsuz bir rapor gelirse o zaman yasal tavrımı sergilerim'' dedi. 
     
     DERBİDE BERABERLİK AĞIRLIKTA 
     Şahin, 27 Kasım Pazar günü yapılacak olan Galatasaray-Fenerbahçe derbisiyle ilgili olarak da, ''Benim için maçın sonucundan ziyade centilmence geçmesidir. Yani şiddete yönelik bir görüntünün kamuoyundan yansımamasıdır. Ancak benim kanatime göre maçta beraberlik ağır basıyor'' tahmininde bulundu. 
     
</TEXT>
</DOC>
