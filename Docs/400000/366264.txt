<DOC>
<DOCNO> 366264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/siyaset/axsiy01.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Öktem yeniden başkan 
</HEADLINE>
<TEXT>


20 saat süren CHP İstanbul İl Kongresi'nde Şinasi Öktem, 388 oy alarak yeniden İl Başkanlığı'na seçildi. Gergin geçen kongrede diğer aday Altan Öymen'e ise 213 oy çıktı 

SERHAT OĞUZ, ŞÜKRAN PAKKAN İstanbul 


Gergin bir atmosferde yaklaşık 20 saat süren CHP İstanbul İl Kongresi'ni 388 oy alan Şinasi Öktem kazandı. Tartışmalar ve kavgalarla süren kongrede Öktem'in rakibi Altan Öymen 213 oyda kaldı. 
Beşiktaş Mustafa Kemal Kültür Merkezi'nde önceki gün saat 10.00'da başlayan kongre, dün sabahının ilk ışıklarına kadar sürdü. Tartışmalar nedeniyle konuşmalar sık sık kesilirken, Divan Başkanı Mustafa Özyürek, salondaki atmosferi yumuşatmaya çalıştı. 2 aday yaklaşık 1'er saat konuşurken, Öymen, mizahi üslubuyla renklendirdiği konuşmasıyla iki grubu da neşelendirdi, gerilimi aldı. Öymen'in konuşmasının ardından salon yine eski gergin atmosferine döndü. 
Seçim sandıkları, aday listelerinin gecikmesi nedeniyle dün saat 01.00'de kurulabildi ve oy verme işlemi başladı. Birçok partili sıralarda uyurken sabaha karşı sonuçlar belli oldu ve Öktem 601 delegenin 388'inin oyunu alarak 2. kez başkanlık koltuğuna oturdu. Öktem, "İstanbul'u karıştırmak istediler ama buna izin vermedik" dedi. 

'Örgüt emek görmek istiyor' 
Öktem, Milliyet'e yaptığı değerlendirmede, "Örgütte sağduyu h kim çıktı, örgüt kazandı, parti kazandı" dedi. Öktem, eski genel başkanı Öymen'in aday olduğunu duyduğunda kaybetme ihtimalini hiç düşünmediğini belirterek şunları kaydetti 
"Adaylığına çok memnun oldum. Seçimler, 1 haftada aday olmakla kazanılmıyor. Örgüt, emeğini görmediğine oy vermiyor. Bunlar, kenarda oturup ortada olmaya alışmış arkadaşlar. Partinin sadece bu platformlarını, çıkış noktası olarak değerlendiren arkadaşlar. Onun için de, böyle bir fırsat bulduklarında değerlendirip aday olurlar. Örgüt, kendisiyle birlikte olan, çalışan, emek sarf edenle mücadele etmek istiyor." 

Yeni kitabına yoğunlaşacak 

ALTAN ÖYMEN seçime parti içi demokrasi sorunlarını gündeme getirmek amacıyla katıldığını belirterek, şöyle konuştu "Adaylığımı koymasaydım, tek adaylı bir seçim olacaktı. Güçlükle iki adaylı seçim yapıldı. İmza şartının yanında, kongrede bir kısım delegeye sözlü olarak kimin tarafında olduğunu söyleme mecburiyeti de getirildi. Bu durum, partide tüzükler açısından ne kadar antidemokratik bir durum olduğunu gösteriyor. Tüm bu zor şartlara rağmen, adaylığımı destekleyen delegelere teşekkür ederim." Kongredeki adaylığının aktif politika hayatındaki son görev olduğunu açıklayan Öymen, yeni kitabına yoğunlaşacağını da kaydetti. 


</TEXT>
</DOC>
