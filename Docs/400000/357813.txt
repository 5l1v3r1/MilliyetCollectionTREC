<DOC>
<DOCNO> 357813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sondun16.html </URL>
<DATE> 2005/07/03/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Kaliningrad 3'lü zirvesinden 'anlaşma' çıktı gibi... 
</HEADLINE>
<TEXT>

     Rusya'nın Kaliningrad kentinde bir araya gelen Rusya Devlet Başkanı Vladimir Putin, Fransa Cumhurbaşkanı Jacques Chirac ve Almanya Başbakanı Gerhard Schröder, iklim değişikliği, Rusya'nın Estonya ile sınırı, Almanya'nın BM Güvenlik Konseyi üyeliği ve İran'ın nükleer programı ile ilgili konuları ele aldılar. 
     Kaliningrad'ın 750. kuruluş yıldönümü törenleri için Rusya'ya gelen Fransa Cumhurbaşkanı Jacques Chirac, ''6 Temmuz'da İskoçya'da başlayacak G-8 zirvesinde iklim değişikliği konusunda anlaşmaya varmanın yakın olduğunu'' söyledi. 
     Chirac, düzenlediği basın toplantısında, ''Görüşmelerimiz zor geçti, ancak tüm kalbimle istediğim anlaşma yoluna doğru ilerliyoruz. Bu konuda, yeteri kadar açık ve kesin bir anlaşmaya varabileceğimizi umuyorum'' diye konuştu. 
     
     İRAN 
     İran konusuna da değinen Chirac, ''Rusya'nın İran'ın değişiminde aktif rol oynadığını'' belirtti. 
     Fransa, İngiltere ve Almanya'nın silahsızlanma isteklerine uygun olarak bir çözüm bulmakta kararlı olduğunu belirten Chirac, bu çözümün, üç ülke ve İran arasında normal ve güven ilişkileri bağlamında bulunması gerektiğini söyledi. 
     Fransa'nın, Rusya'nın İran karşısında izlediği politikayı desteklediğini belirten Chirac, ''Yeni İranlı yetkililerin alacağı kararları önceden bilemem, ancak kararlı bir şekilde çözüm bulmaya çalışıyoruz. Bunu başaracağımıza inanıyorum'' dedi. 
     
     ALMANYA'NIN BM GÜVENLİK KONSEYİ ÜYELİĞİ 
     Almanya'nın BM Güvenlik Konseyi üyeliğine talip olması konusunda da Chirac, ABD Başkanı George Bush'un ''hiçbir ülkenin BM Güvenlik Konseyi üyeliğine karşı olmadığını'' dile getirmesinden memnuniyet duyduğunu belirtti. 
     Putin de ''Rusya, Almanya'nın Güvenlik Konseyi'nde daimi görevini destekleyecektir. Bu konu, G-8 zirvesine de taşınacak'' dedi. 
     Başkan Bush, Almanya'nın BM Güvenlik Konseyi üyeliğine talip olması konusundaki görüşü sorulunca, ABD'nin, hiçbir ülkenin BM Güvenlik Konseyi üyeliğine karşı olmadığını söylemişti. 
     
     RUSYA-ESTONYA SINIRI 
     Estonya ile kara ve deniz sınırlarıyla ilgili 2 ay önce imzaladığı iki sınır anlaşmasından ''imzasını çekme'' kararı alan Rusya'nın Devlet Başkanı Putin, Estonya parlamentosunda Rusya sınırına ilişkin yasa metninin onaylanmasının ''kesinlikle kabul edilemez olduğunu'' belirtti. 
     Rusya ile Estonya, yaklaşık on yıl süren gizli pazarlıkların ardından geçen ay bu konudaki anlaşmayı imzalamışlardı. 
     Geçen hafta Rusya, ''Estonya parlamentosunda onaylanan bu konudaki yasa metninin gerçekle bağdaşmayan kabul edilemez noktalar içerdiğini'' öne sürmüş ve ''Estonya parlamentosunun bu tutumunun bu anlaşmanın Rus parlamentosunun onayına sunulmasını imkansız kıldığını'' belirtmişti. 
     Moskova'nın bu kararının nedeni olarak, Estonya'nın bu yasa metnine, 15 yıl önceki Estonya parlamentosunda onaylanan ''Estonya'nın, eski SSCB'nin saldırganlığının kurbanı olduğu ve yasadışı olarak SSCB'ye katıldığına'' dair bir karara atıfta bulunulan bir ek yapması gösteriliyor. 
     
     KALİNİNGRAD'A POLONYA'NIN DAVET EDİLMEMESİ 
     Polonya Devlet Başkanı Aleksander Kwasniewski'nin toplantıya davet edilmemesi konusunda da Putin, bu toplantının Rusya, Fransa ve Almanya arasında olduğunu bu nedenle Kwasniewski'nin çağırılmadığını söyledi. 
     Putin, ''Bu üçlü görüşme, başkalarının başka devlet başkanlarının katılmasını öngörmüyor'' dedi. 
     Bu konuda Putin, Chirac ve Schröder'in de desteğini aldı. 
     Chirac, ''Rusya Devlet Başkanı, bu geleneksel üçlü görüşme için Kaliningrad'ı seçti. Bu konuda kimsenin yorum yapabileceğini düşünmüyorum'' derken Schröder de ''Putin, davet edeceği kişiyi seçebilir'' diye konuştu. 
     
</TEXT>
</DOC>
