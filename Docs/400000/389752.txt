<DOC>
<DOCNO> 389752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun15.html </URL>
<DATE> 2005/10/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Pakistan'da ölü sayısı 54 bin 
</HEADLINE>
<TEXT>

     Pakistan'ın kuzeyini yerle bir eden depremde ölü sayısının 54 bine, yaralı sayısının da 77 bine yükseldiği bildirildi. 
     Pakistan İçişleri Bakanı Eftap Şerpao, depremde son belirlemelere göre ölü sayısının 54 bin, yaralı sayısının da 77 bin olduğunu belirtirken, enkaz kaldırma çalışmaları sürdükçe ve sert kış koşulları etkisini artırdıkça ölü sayısının artmasından endişe edildiğini kaydetti. 
     Sert kış koşulları tüm etkisiyle başlamadan ve bölgeye kar düşmeden, depremzedelere yardım ulaştırmak için saate karşı yarış içinde olduklarını vurgulayan Pakistanlı bakan, ülkesinin Keşmir bölgesinde yaklaşık 36 bin ve kuzeybatıdaki sınır bölgelerinde 18 bin kişinin depremde hayatını yitirdiğini söyledi. 
     Korkunç depremde önceki bilanço bin 182 ölü ve 75 bin 146 yaralıydı. Depremde, 3,3 milyon insan da evsiz kaldı. 
     Bu arada Pakistan'ın Cenevre'deki BM Büyükelçisi Mesud Han, bugün ülkesindeki depremzedelere yardım için yapılacak bağış toplantısından önceki açıklamasında, BM'nin 549 milyon dolar acil yardım çağrısında bulunacağını bildirdi. 
     Büyükelçi Han, BM'nin acil yardım miktarını 312 milyon dolardan 549 milyon dolara yükselttiğini söyledi. 
     
     DÜNYA BANKASI'NDAN KREDİ 
     Öte yandan Dünya Bankası da, Pakistan'daki deprem felaketinin yaralarını sarmak amacıyla kullanılmak üzere bu ülkeye 470 milyon dolar kredi sağlayacağını bildirdi. 
     Dünya Bankası Başkanı Paul Wolfowitz, yaptığı açıklamada, kredinin 200 milyon dolarının Dünya Bankası'na bağlı Uluslararası Kalkınma Ajansı tarafından derhal verileceğini belirtti. 
     Kredinin 100 milyon doları yolların yeniden inşası, 130 milyon doları yerleşim birimlerinin yeniden imarı ve 40 milyon dolarlık bölümü de diğer gereksinimler için ayrıldı. 
     
</TEXT>
</DOC>
