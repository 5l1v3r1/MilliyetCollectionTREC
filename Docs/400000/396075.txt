<DOC>
<DOCNO> 396075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonsiy07.html </URL>
<DATE> 2005/11/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
CHP 31'inci kurultayı yarın toplanıyor, Baykal yine aday 
</HEADLINE>
<TEXT>

     CHP 31'inci Olağan Kurultayı, yarın toplanacak. Atatürk Spor Salonu'nda iki gün sürecek kurultayda, bin 78'i seçilmiş olmak üzere, toplam bin 264 delege oy kullanacak. 
     İl kongrelerini yapamayan Niğde ve Van, kurultaya delege gönderemeyecek. Kurultayın ilk gününde, genel Başkanlık seçimi yapılacak. 
     CHP Samsun Asarcık İlçe Başkanı Bülent Baskın daha önce genel başkanlığa aday olduğunu açıklamıştı. Ancak CHP Tüzüğü'ne göre genel başkanlığa aday olabilmek için, üye tam sayısının en az yüzde 20'sinin yazılı önerisi gerekiyor. 
     Genel Başkan Deniz Baykal, kurultayda yeniden genel başkanlığa aday olacak. 
     Kurultayda Tüzük Komisyonu ile Temel Sorunlar, Temel Çözümler Komisyonu oluşturulacak. Tüzük değişikliğiyle ilgili rapor görüşülerek oylanacak. 
     Delegeler, ikinci gün Parti Meclisi'nin PM 80 asıl ve 20 yedek üyesini, Yüksek Disiplin Kurulu'nun YDK 15 asıl ve 15 yedek üyesini belirlemek için sandığa gidecek. 
     
     Tomambay, Aydın ve Topkan kurultaya katılmayacak 
     Tüzük kurultayı toplanması için imza verenler arasında bulunan CHP Ankara Milletvekili Mehmet Tomanbay, CHP İstanbul Milletvekili Hasan Aydın ve eski Adıyaman Milletvekili Celal Topkan, 'antidemokratik ve meşru olduğu' gerekçesiyle kurultaya katılmayacaklarını açıkladı. 
     Tomambay, Aydın ve Topkan yaptıkları açıklamada, 'CHP'ye en ufak bir olumsuzluk görüntüsü vermemek, Baykal ve yönetimine bir muhalefet gerekçesi oluşturmamak amacıyla bu yönde karar aldıklarını vurguladı. 
     72 basın kuruluşundan 527 gazetecinin izleyeceği kurultay, internetten de canlı yayınlanacak. 
     Bu arada eski Adıyaman Milletvekili Celal Topkan, CHP'nin ekim 2003'den bu yana gerçekleştirdiği üç kurultayın sayısal değerlendirmesini içeren bir çalışma yaptı. 
     Buna göre Baykal, delegelerden 30'uncu Olağan Kurultay'da yüzde 71.7, 12'inci Olağanüstü Kurultay'da yüzde 49.1, 13'üncü Olağanüstü Kurultay'da ise yüzde 49.9 oranında destek aldı. 
     
</TEXT>
</DOC>
