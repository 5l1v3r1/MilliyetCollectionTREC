<DOC>
<DOCNO> 388592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonspo07.html </URL>
<DATE> 2005/10/21/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kartal'ın gündeminde sürpriz bir isim Hagi 
</HEADLINE>
<TEXT>

     Sıcak gündem Olsen’e pazar gününe kadar süre veren Beşiktaş bugün Schaefer ile görüşecek. Sürpriz bir isim daha Kartal’ın gündeminde Gheorghe Hagi... 
     
     Almanya’ya gidiyorlar 
     Rıza Çalımbay ile yollar ayrıldıktan sonra teknik adam arayışlarına başlayan Başkan Yıldırım Demirören, iki gün önce Brüksel’de Morten Olsen’le masaya oturmuştu. İkili tüm şartlarda anlaşma sağlamış, ancak Olsen, Danimarka Milli Takımı’ndaki görevini öne sürerek süre istemişti. Olsen’e pazar gününe kadar süre tanıyıp Bolton maçı nedeniyle İstanbul’a dönen Demirören, bugün Genel Sekreter Kenan Öner ile birlikte Almanya’ya giderek Win Fried Schaefer ile görüşecek. Bu arada Karl Heinz Feldkamp’ın arabuluculuk yaptığı Otto Rehhagel’in şu anki şartlarda Türkiye’ye gelmeye sıcak bakmadığı bildirildi. 
     
     Üç yabancı yolcu gibi 
     Bu arada dün gece çok sürpriz bir isimle de telefon trafiği yaşandığı öğrenildi. Siyah-Beyazlılar’ın, Galatasaray’ın unutulmaz ismi Gheorghe Hagi ile temasa geçtiği kaydedildi. Teknik adam konusunda bu gelişmeler yaşanırken, yönetimin devre arasında takım içinde de bir revizyon yapmayı düşündüğü belirtildi. Yönetimin, sezon sonunda sözleşmesi bitecek olan Cordoba ve Ahmed Hassan’ın yanı sıra 1 yıl daha mukavelesi bulunan Pancu’yu gönderip, yerlerine yeni sezon için düşünülen isimleri almayı ve adaptasyon sıkıntısını gidermeyi planladığı iddia edildi. 
     
</TEXT>
</DOC>
