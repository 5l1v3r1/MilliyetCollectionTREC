<DOC>
<DOCNO> 353868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/bnba.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Horry'nin hançeri 
</HEADLINE>
<TEXT>


San Antonio Spurs, Robert Horry'nin uzatmanın bitimine 5.8 saniye kala attığı üçlükle Detroit'te ilk kez kazandı ve evine 3-2'lik galibiyetin büyüsü ile döndü, artık Detroit Pistons'un işi de mucizelere kaldı 

METE AKTAŞ 


Basketbol oynayan herkes çocukluk dönemlerinden itibaren hep, büyük bir maçta büyük bir basketi atan oyuncu olma hayalini kurmuştur. Okulun bahçesindeki veya mahalledeki kırık dökük çemberden topu geçirirken, hep aynı şey düşlenir Takımın, maçın son saniyelerinde yenik durumda ve son şutu sen kullanacaksın. Topla buluşuyorsun ve elinden büyük bir özgüvenle çıkartıyorsun. 3...2...1 ve son saniyede attığın basketle takımını galibiyete, şampiyonluğa taşıyorsun 
Bu tatlı hayali gerçek hayatta, gerçeğe dönüştürebilenlerin sayısı çok azdır. Çünkü kritik anlarda, sorumluluğu omuzlarına alabilmek, baskıya rağmen soğukkanlılıkla o turuncu yuvarlağı fileden geçirebilmek için özel bir yeteneğe, şansa, ama en önemlisi mangal gibi bir yüreğe sahip olmak gerekir. 
Spurs'ün 35 yaşındaki veteran forveti Robert Horry 13 yıllık kariyerinde defalarca olduğu gibi, bir kez daha o özel yeteneğe, şansa ve mangal gibi yüreğe sahip olduğunu 5. maçın uzatma devresinin bitimine 5.8 saniye kala attığı 3 sayılık basketle takımını Detroit Pistons karşısında deplasmanda 96-95'lik galibiyete ve 3-2'lik üstünlüğe taşıyarak kanıtladı. 

Coach farkı 
1995 NBA finalinde Houston formasıyla Orlando Magic'i, 2001 NBA finalinde Lakers formasıyla Philadelphia'yı, 2002 Batı finalinde yine Lakers formasıyla Sacramento Kings'i son saniye basketleriyle yıkarak rakiplerinin şampiyonluk hayallerini yerle bir eden Robert Horry, bu kez de Detroit Pistonslılar'ın kalbini kıran adam olarak sahneye çıktı. 2.08'lik forvet ilk yarıyı "0"çekerek tamamladıktan sonra 2. yarıda ve uzatmada Spurs'ün attığı 35 sayının 21'ine imza koyarak, takımının nihayet Detroit'te bir maç kazanmasında başrol oynadı. 
Robert Horry belki Spurs açısından gecenin kahramanıydı, ama bu galibiyetin görünmeyen yıldızı, hem 5. maçtan önce hem de karşılaşma sırasında yaptığı ince ayarlamalarla coach Gregg Popovich'den başkası değildi. "Pop", 3 ve 4. maçlarda Pistons'ın fast - break sayılarına dönüşen Spurs top kayıplarını minimuma indirmek için ilk olarak guard rotasyonunu daralttı ve ilk 4 maçta oynadığı 43 dakikada 8 top kaybı yapan Beno Udrih'i hiç oynatmadı. Tony Parker'a soluk aldırmak istediğinde Ginobili'yi point guard olarak oynatıp yanına yine iyi bir ball - handler olan Brent Barry'i monte etti. Popovich ayrıca maç içinde önemli bir karar alarak mücadele boyunca Tony Parker ile kedi - fare oyunu oynayan Chauncey Billups'ı yavaşlatabilmek için Bruce Bowen'ı Billups'ın savunmasına atadı. Billups, Bowen tarafından savunulmaya başladıktan sonra kullandığı 5 şutta sadece 1 isabet bulabildi. Ama Popovich'in belki de en önemli hamlesi ilk yarıda çok kötü bir oyun ortaya koyan ve 15 dakikada kullandığı 3 şutu da kaçıran Robert Horry'i 2. yarıda oyunda tutmaya devam etmesiydi. 

Tarih yazmalı 
Eline geçen büyük fırsatı teperek kendisini içinden çıkılması zor bir kuyuya düşüren Detroit Pistons kaçan balığın ne kadar büyük olduğunun farkında. Pistons eğer "şampiyon" unvanını korumak istiyorsa Spurs'e karşı bu gece San Antonio'da oynanacak 6. maçta tarih yazmak zorunda. Zira tarih bir kez daha Pistons'ın karşısında. Detroit Pistons'ın 2 Nisan 1997'den beri San Antonio'da oynadığı son 13 maçı kaybettiğini ve NBA finallerinde 5. randevuya 2-2 eşitlik ile girilen son 23 seride 5. maçı kazanan takımın 17 kez seriyi de kazanan takım olduğunu ve bunu başaran son ekibin 2003'te Nets'i yenen Spurs olduğunu hatırlatırsak, son şampiyonun işinin kolay olmadığını söylemek gerekiyor. 

San Antonio zinciri kırdı 

KRİTİK MEHMET OKUR 


San Antonio Spurs, final serisinde deplasmanda kazanan ilk takım olarak şampiyonluk için çok büyük bir avantaj yakaladı. 
Auburn Hill'deki beşinci maç, başından beridir iki takımın farklı galibiyetlerine sahne olan serinin en heyecan verici, en çekişmeli mücadelesiydi. Özellikle son çeyreği ve uzatma bölümünde izleyenleri hop oturup hop kaldıran müsabakanın yıldızı tartışmasız San Antonio Spurs'lü Robert Horry'ydi. Yanlış hatırlamıyorsam Horry, bundan yıllar önce Los Angeles Lakers'ta oynadığı dönemde Sacramento Kings'e karşı da final serisinde inanılmaz bir maç çıkarmış Lakers'ı şampiyonluğa taşımıştı. Horry, Detroit'teki beşinci maçta da aynısını yaptı, bu kez Pistons'ın ipini çekti. Yıldız oyuncu, 3. ve 4. karşılaşmalarında Detroit'te kenardan gelen oyuncuların yaptığını tek başına gerçekleştirdi ve sonradan girdiği oyunda, sonuncusu uzatmanın bitimine 5.8 saniye kala attığı üçlük de dahil maçı toplam 21 sayı ile tamamlayarak belki de takımına şampiyonluğu getirecek önemde bir galibiyete imza attı. 
Maç boyunca toplam yedi kişi ile oynayan Detroit'te yükün tamamına yakın bölümü yine ilk beşin omuzlarındaydı. Ev sahibi takımı oyuna ortak eden ise 34 sayı yapan Chauncey Billups oldu. 
İlk beş maçın sonunda maçın kaderini kenardan gelen oyuncuların performansı büyük ölçüde etkiledi. Beş maç geride kaldığında seride 3 - 2 önde olan San Antonio'nun, kalan iki maçı evinde oynayacağı da hesaplandığında şampiyonluğa çok yakın olduğunu hesap etmek zor değil. Detroit şampiyonluk unvanını büyük olasılıkla San Antonio'da bırakacak... 

KADER ANI 
Bay Haziran 
"Bay Haziran" ve "Büyük Şut Bob" lakaplarıyla anılmaya başlanan Robert Horry uzatma devresinin bitimine 5.8 saniye kala ve skor 95-93 Pistons'ın lehineyken sol forvette üç sayı çizgisinin dışında, ikili sıkıştırmaya maruz kalan Emanuel Ginobili'nin gönderdiği zor pası aldığında bomboş kaldığının farkına vardı. Horry, büyük bir özgüvenle üç sayı değerindeki şutu potaya gönderdiği anda uzaklarda bir yerde, "son saniye Robert Horry basketi" ile kalbi kırılan ve NBA şampiyonluğundan olan Chris Webber, Anfernee Hardaway, Allen Iverson gibi oyuncular, az sonra Pistons oyuncularının yaşayacakları acıyı ve hayal kırıklığını yüreklerinin derinliklerinde hissettiler. Horry'nin üçlüğü fileyle buluşup skorborda 96-95 Spurs üstünlüğü yazıldığında "Robert Horry Kırık Kalpler Kulübü"ne 12 yeni üye daha eklenmişti bile. 

NE DEDİN, NE DEDİN 
"NOOOOOOOOOO ". Spurs forveti Robert Horry'nin uzatma devresinin bitimine 5.8 saniye kala atarak takımının maçı 96-95 kazanmasını sağlayan üçlüğünü potaya gönderirken "The Palace"ı dolduran 22.000 Pistons taraftarından topluca çıkan ses. 

NOTLAR... NOTLAR... 
İkinci yarıda maçta attığı 21 sayının tamamını kaydeden Robert Horry, NBA finalleri tarihinde ilk yarı hiç sayı atamadıktan sonra 2. yarıda en fazla sayı atan oyuncu oldu.Bu 1997 yılından bu yana veya bir başka deyişle 8 yıl 45 gün sonra Robert Horry'nin 20 sayı üzerine çıktığı ilk play - off maçıydı. Bu NBA play - off tarihinde bir oyuncunun 20 sayı kaydettiği iki maç arasındaki en uzun 2. zaman dilimi.5. maçın hakemlerinden biri olan Ron Garretson'ın yönettiği play-off maçlarında Pistons bu sene 5 maçta 5 yenilgi aldı.99 play - off maçı galibiyeti bulunan Pistons coachu Larry Brown bir kez daha 100. play - off zaferine ulaşamadı.Pistons ilk çeyreği 23-21 bitirince NBA Finalleri tarihinde rakibine arka arkaya 8 çeyrekte üstünlük sağlamış olan ilk takım oldu.Chauncey Billups ilk 5 maç sonunda faul çizgisinden 95.8 gibi çok yüksek bir isabet elde etti. 

Altıncı maç San Antonio'da 
NBA'de 2004 - 2005 sezonu final serisinde San Antonio Spurs ile Detroit Pistons bu gece sabaha karşı altıncı kez karşı karşıya gelecekler. Saha avantajını elinde bulunduran San Antonio'nun 3 - 2 önde olduğu serinin San Antonio SBC Center'daki buluşması TSİ 04.00'te başlayacak ve NTV'den naklen yayınlanacak. San Antonio bu karşılaşmayı kazandığı taktirde şampiyonluğa ulaşacak. Detroit'in galibiyeti halinde ise şampiyonu, 23 Haziran Perşembe gecesi sabaha karşı yine San Antonio'da oynanacak son maç belirleyecek. 


</TEXT>
</DOC>
