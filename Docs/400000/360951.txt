<DOC>
<DOCNO> 360951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/yazar/kohen.html </URL>
<DATE> 2005/07/14/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
ABD ile savaş mı 
</HEADLINE>
<TEXT>


TÜRK-Amerikan savaşı mı .. Bu da nereden çıktı .. "Metal Fırtına" adlı kitaptaki hayali senaryonun gerçekleşmesine hiç imk n var mı Mantıken yok. Ama son yapılan bir kamuoyu araştırmasına bakılırsa, Türk halkının yüzde 35'i "Türkiye ile ABD'nin hızla bir savaşa doğru gittiğini" düşünüyor .. 
Çok şaşırtıcı bir sonuç bu. Eğer "Arı Hareketi" adlı düşünce kuruluşunun "Türklerin ABD'ye bakışı" konusunda uzmanlara hazırlattığı kamuoyu araştırmasının ciddiyetine güvenmezsek, toplumda böyle bir kanaatin yerleşmekte olduğuna hiç ihtimal vermeyeceğiz... 
Peki, Türk-ABD ilişkileri bu kadar kötü mü ki, Türkiye'de her üç insandan biri, iki ülke arasında bir savaş olasılığına inanıyor 
Kapsamlı araştırmanın diğer bölümlerine göre, Türkiye'de belirli oranda bir Amerikan karşıtlığı var. Bu, Başkan Bush'a karşı yüzde 71, ülke olarak da ABD'ye karşı yüzde 49.4 oranında. Ama bu oran Amerikalılara -yani ABD halkına- karşı sadece yüzde 27.6'dan ibaret. 
Yani ARI grubunun dün İstanbul'da düzenlediği bir toplantıda belirtildiği gibi Türk halkı genelde Amerikalılar hakkında yaşam tarzı, kültür, eğitim, vs. gibi yönleriyle olumlu düşünüyor, ama ABD'nin özellikle Bush yönetiminin başta Irak olmak üzere, bölge ile ilgili politikalarına şiddetle karşı çıkıyor. 

PEKİ bu, bir çatışmaya kadar götürür mü 
15 ilde 1244 kişi ile örnekleme yöntemiyle yapılan ankette böyle bir detaya inilmediği için, bir Türk-Amerikan savaşına ihtimal verenlerin neden böyle düşündüğünü anlamak mümkün değil. 
Acaba bu "savaş" Kuzey Irak'ta PKK yüzünden mi çıkar Yani Türk ordusu PKK'yi yok etmek için Kuzey Irak'a girerse, Amerikan kuvvetleri buna karşı çıkar ve sonuçta iki taraf askerleri çatışır mı 
Veya ABD Suriye'ye, yahut İran'a müdahale eder de, bir şekilde Türkiye de buna bulaşır ve sonunda Mehmetçik ile Coni karşı karşıya mı gelir Eğer Türkiye ile ABD'nin -hem de "hızla"- bir savaşa doğru gittiğini düşünenlerin oranı gerçekten araştırmadaki gibi yüzde 35'i buluyorsa, burada ciddi bir sorun var demektir. 
Bu, kamuoyunda bazı ciddi kuşkuların, güvensizliğin, hatta korkuların h kim olduğunu gösteriyor. Bunun nedeni, bilgi eksikliği veya yanlış bilgilendirme -dezenformasyon- olabilir. Bunda yöneticilerin, siyasetçilerin popülist söylem ve davranışlarının payı da olabilir. 
Örneğin araştırmanın "dış kaynaklı bölünme korkusu" başlıklı kısmında şu ilginç bilgiler yer alıyor Kamuoyunun yüzde 65'i "Batılı devletlerin Türkiye'yi parçalamak istediğine" inanıyor... Yüzde 51.4'ü Avrupa Birliği'nin Türkiye'den talep ettiği reformların, "Sevr Anlaşması'nda istenenlere benzediği" izlenimini taşıyor... Ve yüzde 70.5'i de, Batı'nın PKK'nın güçlenmesine yardım ettiğini düşünüyor... 

BU ruh hali, belirli bir kesimin dış politikada değişiklik yapılmasından yana bir tavır almasına yol açıyor. Örneğin "dış isteklere taviz vermeyen, kararlı bir politika" isteyenlerin oranı yüzde 51.7'yi buluyor. 
Bu araştırmadan, Türk dış politikasıyla ve özellikle Türk-ABD ilişkilerinin geleceğiyle yakından ilgilenenlerin ve özellikle hükümet yetkililerinin çıkaracağı önemli sonuçlar var. Böyle bir değerlendirme, 9. Cumhurbaşkanı Süleyman Demirel'in, gene "Arı Hareketi"nin bir ürünü olan İngilizce "Turkish Policy Quartertly" dergisine verdiği demeçte söylediği şu sözler yönlendirici olmalı "Bir devletin yönetimi sokaktaki insanın öfkesine bırakılamaz. Ülkeyi yönetenler gerektiğinde halkın karşısına geçip gerçeğin ne olduğunu açıklamak zorundadır..." 



</TEXT>
</DOC>
