<DOC>
<DOCNO> 395183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo20.html </URL>
<DATE> 2005/11/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Türkiye'nin kalbi Kadıköy'de atacak... Emre ve Hamit'in cezası bitti 
</HEADLINE>
<TEXT>

     Türkiye'nin kalbi yarın A Milli Futbol Takımı ile birlikte atacak... 
     Türk Milli Futbol Takımı, 2006 yılında Almanya'da düzenlenecek 18. Dünya Kupası Finalleri'ne katılabilmek için son kozunu yarın İstanbul'da oynayacak. 
     18. Dünya Kupası Avrupa Elemeleri play-off rövanş maçında Türkiye ile İsviçre A milli futbol takımları Fenerbahçe Şükrü Saracoğlu Stadı'nda karşı karşıya gelecek. 
     Saat 20.15'te başlayacak ve Kanal D'den naklen yayınlanacak maçı Belçika Futbol Federasyonu'ndan Frank De Bleeckere yönetecek. Bleeckere'nin yardımcılıklarını Mark Simons ve Peter Hermans yapacak. Maçın dördüncü hakemi ise Johny Ver Eecke. 
     Deplasmanda yapılan ilk maçı 2-0 yitiren Türkiye, finallere gidebilmek için yarınki rövanş maçını 3 farklı skorla kazanmak zorunda. 
     Sarı kart cezalısı Hüseyin Çimşir ve sakatlığı nedeniyle aday kadrodan çıkarılan Hasan Şaş'tan yoksun ay-yıldızlı ekipte, sarı kart cezaları biten Emre Belözoğlu ve Hamit Altıntop forma giyebilecek. Bern'deki ilk maçta sakatlığı nedeniyle oynayamayan Yıldıray Baştürk'ün ise idman eksikliği bulunuyor. 
     Türkiye, maçın hazırlıklarını bu akşam basına kapalı yapacağı idmanla tamamlayacak. 
     
</TEXT>
</DOC>
