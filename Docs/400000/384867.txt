<DOC>
<DOCNO> 384867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo21.html </URL>
<DATE> 2005/10/07/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Daum Türkiye'nin olmaması Almanya için kayıp olur 
</HEADLINE>
<TEXT>

     Fenerbahçe Teknik Direktörü Christoph Daum, Türk futbol milli takımının Almanya'da gelecek yıl yapılacak olan Dünya Futbol Şampiyonası'na katılmaması durumunda bunun Almanya için de bir kayıp olacağını söyledi. 
     Daum, Berlin'de yayınlanan B.Z. gazetesine yaptığı açıklamada, Türkiye'nin şampiyonaya katılamamasının Türk futbolu için ağır bir darbe olacağını belirterek, ''Türkiye, Dünya Futbol Şampiyonası'na katılamazsa bu Almanya için de bir kayıp olur. Almanya'daki Türk taraftarları bir düşünün'' dedi. 
     Türk milli takımında kişisel yeteneklere sahip çok iyi oyuncuların bulunduğunu ifade eden Daum, ''Türk milli takımının eski teknik direktörü Şenol Güneş 2002 yılı Dünya Futbol Şampiyonası'ndan sonra tecrübeli futbolculara güvendi. 2004 yılı Avrupa Futbol Şampiyonası'na katılamayınca gitti. Halefi Ersun Yanal daha çok gençlere güvendi. Dünya Futbol Şampiyonası elemelerinde puan kaybedince yoğun eleştiriler üzerine görevinden ayrıldı. Şimdi Fatih Terim, yine bugüne kadar kendilerini ispatlamış futbolculara güveniyor. Gerçek şu ki, 1 buçuk yıl içinde 3 teknik direktör değişirse süreklilik sağlanamaz'' şeklinde görüş belirtti. 
     Türk milli takımı için Almanya'ya karşı yarın yapacağı karşılaşmanın bir prestij maçından daha önemli olduğunu da kaydeden Daum, ''Umarım Alman takımı güzel ve başarılı bir oyun sergiler. Bu Alman futbolu ve Türkiye'de olan biz teknik direktörler için de önemli. Türk dostlarımın maçtan sonra 'Almanlar daha iyi değildi' şeklinde konuşmalarını istemem'' dedi. 
     
</TEXT>
</DOC>
