<DOC>
<DOCNO> 359589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/yazar/sazak.html </URL>
<DATE> 2005/07/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Anneme veda 
</HEADLINE>
<TEXT>


Gazeteyle uyanmak. 
Dünyanın neresinde olursanız olun, o günkü yazınızın sizi okurlarınızla buluşturduğunu bilmek. Sevinmek, üzülmek. 
İzlenmek. 
Eleştirilmek. 
Bizimkisi böyle bir meslek. 
Günü yaşamak. 
Dün yazım yoktu. 
Sen aramadın anne 
Yazmadım, son yolculuğunda Ankara'da hep birlikteydik. 
1960'lı yılların ikinci yarısını anımsadım. 
Yenimahalle günleri, İsmetpaşa Mahallesi'ne dedemle yaptığımız ziyaretler, 'bir günde dört pabuç eskiten ben.' İkinci Meclis'in arkasındaki havuzlu bahçe, Fatih İlkokulu. Firdevs Öğretmen'in verdiği 'ev ödevleri.' Yazları, Kalecik. 
Tufan Sokak'ın haylazları sokakta top koştururken, terleyen, derslerini yapmayan onca çocuğun arkasında koşturan sen. 
Kemal dün yine en öndeydi. Erdem, Orhan, İbo, Apo. Hepsi gelemediler. Zaten duvar dibi sohbetleri yapılacak bahçeler de yoktu. Yenimahalle çoktan betonlaştı. Eski bahçeli evler yıkılmış, apartmanlar arasından 1970'lerin Ankara'sını seçebilmek zor. 
1980'ler, Çemberimde Gül Oya dizisi. 
Yeni Ulus'ta gazeteciliğe adım. 
Kesip sakladığın yüzlerce kupür olmalı. Mürekkebi solmuş sayfalar, hiç üşenmeden biriktirdiğin yazılar. 22 yıllık Milliyet okurluğun. 
Gazeteyi okurlarıyla bütünleştiren, birlikte yaşatan da bu bağlar değil mi 
Seninle ilgili haberi okuyan dostların son yolculuğunda yanında olmaya çalıştılar. Sevgiyle andık geçmişi. 
Zorlu bir tedaviye nasıl göğüs gerdiğini, Serdar'ın, babamın yanında, Finike'de Ömer Ağabey'in, Belma Abla'nın dostluğunda yaşamdan hiç umut kesmeden, çok sevdiğin denizlerden güç aldığını biliyoruz. Ayşe ile Beykoz planları yapıyorduk. Onca yılın Milliyet okuru olarak, daha fazla beslenmen yönündeki telkinleri 'Okur Temsilcisi'ne şik yet hakkın vardı. Yapmadın Hekimlere güvendin. Son müdahaleyi yapan Dr. Tolga Bey, kurtarmak için her şeyi denedi. 
Bu sona hazır değildik. Sevgili kedin 'Kibar' gibi, sevdiklerine ölümünü göstermeden kayboldun 
Onur yetişemedi törene. Burcu geldi. 
Mahallede emeğinin geçtiği torunlarının hepsi vedalaştılar. 
Annenin yanına yatırdık seni. 
Sevgi ve özlemle anıyoruz. 
NOT Ankara'daki cenaze törenine katılan, telefonla arayarak başsağlığı dileyen dostlarımıza 'Sazak Ailesi' adına teşekkür ediyorum. D. S. 



</TEXT>
</DOC>
