<DOC>
<DOCNO> 385207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/spor/ygokce.html </URL>
<DATE> 2005/10/09/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Darısı Almanya'ya 
</HEADLINE>
<TEXT>



Atatürk Olimpiyat Stadı'na dün gelemeyenler, televizyona takılanlar, serin geceyi ısıtan genç adamların heyecanına "Olay yerinde" tanık olamadılar. Futbolseverin kendi kişisel tarihi adına kaçırılmış büyük fırsat bu... Organizasyonu, maç saatini, ulaşımı kimse bahane etmesin. Türkiye dün Berlin'den 54 yıl sonra yeniden 2-1'lik bir Almanya galibiyeti kazandı. Konuk takımın eksikleri, maça asılma gayretindeki zaafı ne olursa olsun Almanya, evindeki Dünya Şampiyonası'nı "kazanmak için" hazırlanıyor. Klinsmann ve ekibi dün Türkiye karşısında tek sözcükle tutunamadı Oyun kalitesine, heyecana, takımımızın enerjisine ortak olamadı. Gollere de engel olamadığı gibi... 
Danimarka-Yunanistan maçıyla aynı dakikada başlama vuruşu yapmak, Milli Takımımız'daki oyuncular için hiç de kolay değildi. Onlar, bir yandan hazırlık maçı için ter dökerken, öte yandan kulaklarıyla, gözleriyle Kopenhag'tan gelecek sonucun sesini ve işaretini bekliyorlardı. Konsantre olmak çok zordu. Ama yine de kendilerini taşıdıkları bayrak formaya adayıp, işlerini düzgün yaptılar. Oynadılar, başardılar, kazandılar 
Fatih Terim'in onca sakattan sonra maça çıkardığı 11, yine de Avrupa'da birçok takımın sahip olmadığı oyuncu zenginliğinin göstergesiydi. Hakan Şükür, Fatih Tekke sakatmış... Ne gam... İşte pırıl pırıl Halil var. Çiçeği burnunda Nuri Şahin var. Tümer , Yıldıray, Nihat, Serhat, Necati var. Orta alanda ve hücumda kıskanılacak zenginliğimiz belki Alman takımının başındaki Klinsmann'ı da sarsmıştır. Çünkü onun elinde böylesine derin ve bol seçenekli bir kadro yok. Topa sahip olan, hükmeden, oyunu sürekli rakip kaleye taşıyan taraf Türkiye idi. Almanlar'ın ellerindeki bu kadro ile Dünya Kupası'nda final oynamasını kendi adıma çok zor görüyorum. 2006 - İnşallah Türkiye'nin de katılımıyla - fişek gibi takımların ve Nuri Şahin örneğinde yepyeni yıldızların Dünya Kupası olacak. Almanya'ya o yıldızlar galerisinde bir yer açılacağını hiç sanmıyorum. 
Milli takımın oyununu, kendine güvenini rakibine bakıp küçümsemeyelim yine de... Çok ciddi bir maç oynandı. Her iki taraf da kazanmak için elinden geleni yaptı. Maçın adil sonucu Türkiye'nin galibiyeti oldu. Çünkü oynayan da, hak eden de 



</TEXT>
</DOC>
