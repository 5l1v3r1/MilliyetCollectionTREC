<DOC>
<DOCNO> 394315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/yazar/sazak.html </URL>
<DATE> 2005/11/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İkinci Susurluk 
</HEADLINE>
<TEXT>


Şemdinli'deki bombalama olayları, Susurluk'tan dokuz yıl sonra 'derin devlet' tartışmasını gündeme taşıdı. Dün Hakk ri CHP Milletvekili Esat Canan'dan olayı bir kez daha dinledim. Pasaja bomba atanları yakalayan, Kalaşnikov ve cephanelik yüklü beyaz renkli Renault'yu kuşatan halk, o sırada Yüksekova'da bulunan Canan'ı telefonla çağırarak, 'Buraya gelmezseniz olayın faillerini elimizden alacaklar' diye uyarıyor. Güvenlik güçlerine 3 kişi teslim ediliyor ama bunlardan 2'si ortadan kayboluyor. O kargaşada kimliği alınan tek kişi bir jandarma astsubayı. Öteki zanlılar da muhtemelen Jandarma İstihbarat Teşkilatı JİT mensubu askerler. 
Esat Canan, Hakk ri Valisi'yle yapılan görüşmede yetkililerin bu suçlamayı reddettiklerini belirtirken, kendi izlenimini anlatıyor "Benim şahsi görüşüm, Susurluk'ta ortaya çıkan, terörle mücadelede hukuk dışı yollara sapılması ve örtülü eylemlerle sonuca gidilmesi şeklindeki 'derin devlet' anlayışı Şemdinli'deki bombalama olaylarında yine karşımıza çıkıyor. Bu kuşkunun giderilmesi olayın soruşturulmasına ve zanlıların mahkemeye çıkarılmasına bağlı. 
Hemen devleti suçlamak istemiyoruz, halkı yatıştırmaya çalışıyoruz ama devlet adına yetki kullanan bazı görevlilerin Susurluk'ta olduğu gibi çeteleşmesi söz konusuysa üzerine gidilmelidir." 
Yüksekova ve Şemdinli'de son haftalarda onlarca büyük patlama oldu. Bayram öncesi yaşanan ise tam bir felaketti. 
Piyanist filminin son sahnesindeki Polonya gibi, Şemdinli de savaştan çıkmış gibiydi. 
Bu saldırılarla ilgili zamanında doğru bir açıklama yapılmış olsaydı, zincirleme eylemlerin gerçek failleri ortaya çıkar, yeni Susurluk'lara cesaret edilmezdi. 'Nasıl olsa PKK yapıyor' diye Şemdinli'deki ilk büyük patlama geçiştirildi, ikinci olay ise 'derin devlet'in izlerini taşıyor. 
CHP'li Canan, ele geçirilen dosyalarda bombalanan pasajdaki kitabevi sahibinin resminin 'kırmızı kalem'le çizili olduğunu belirtiyor. 
Esat Canan bu durum karşısında Şemdinli'de bayram öncesi meydana gelen büyük patlamanın kimler tarafından gerçekleştirildiğine ilişkin kuşkuya düştüğünü belirtiyor "İkinci olay buna bir 'misilleme' de olabilir. Hepsini aynı 'çete'nin havaya uçurması da mümkündür." 
Mardin Kızıltepe'de bir baba-oğul 'terörist' diye vurulmuştu. Adalet henüz yerini bulmadı. Bakalım AKP hükümeti, 'ikinci Susurluk vakası'nda nasıl bir sınav verecek Erbakan, Susurluk'u 'fasa fiso' diye geçiştirmişti. Erdoğan ne yapacak Göreceğiz. 



</TEXT>
</DOC>
