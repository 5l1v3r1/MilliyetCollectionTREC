<DOC>
<DOCNO> 360364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun42.html </URL>
<DATE> 2005/07/12/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Caferi Çokuluslu güç güvenli kentlerden çekilebilir... 
</HEADLINE>
<TEXT>

     Irak Başbakanı İbrahim Caferi, ülkedeki ABD ve diğer yabancı güçlerin güvenliği sağlanmış bazı kentleri Irak güvenlik güçlerine teslim etmeye başlayabileceğini söyledi. 
     Bağdat'ı ziyaret eden ABD Dışişleri Bakan Yardımcısı Robert Zoellick ile görüşen Caferi, gazetecilere açıklamasında, ''Ülkemizi direnişçilere karşı savunma sorumluluğunu üstlenmeye hazır olmadığımız bir zamanda çekilme tarihi belirlenmesine karşıyım. Ancak 18 vilayetin birçoğunda güvenlik sağlanmış durumda olduğu için, Irak güçleri bu kentlerin güvenliğini sürdürme sorumluluğunu alabilir'' dedi. 
     Caferi, ''Çekilme süreci için takvim belirlenmesini destekleyecek ilk adım olarak, çokuluslu güçlerin bu kentlerin dışına çekilmesi sürecine başlayabiliriz. Hazır olmadığımız bir zamanda çekilme kararı alınarak bir sürprizle karşılaşmak istemiyoruz'' diye konuştu. 
     Irak'ın kuzeyi ve güneyinin büyük kesimi önemli ölçüde direniş faaliyetlerinden etkilenmezken, direniş genellikle başkent Bağdat ve ülkenin merkezindeki Sünni Arap üçgeninde yoğunlaşmış bulunuyor. 
     İngiliz The Mail gazetesi, ABD ve İngiltere'nin 9 ay içinde askerlerini Irak'tan çekme planları yaptığını yazmıştı. Gazetenin haberinde, İngiltere Savunma Bakanı John Reid'in, Başbakan Tony Blair için, Irak'ta görev yapan 8500 İngiliz askerinin çoğunun 3 ay içinde ve geri kalanının da bir yıl içinde nasıl ülkeden çekileceğine ilişkin gizli bilgi taslağı hazırladığı belirtilmişti. Bu belgede ayrıca, ABD'nin şu an Irak'ta bulunan 135 bin askerini 66 bine indirmeyi planladığı da kaydedilmişti. 
     
</TEXT>
</DOC>
