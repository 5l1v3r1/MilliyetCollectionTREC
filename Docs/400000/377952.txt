<DOC>
<DOCNO> 377952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/spor/spo02.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ancelotti övgü yağdırdı 
</HEADLINE>
<TEXT>



Milan Teknik Direktörü Carlo Ancelotti, geçen sezon Şampiyonlar Ligi finalinde İstanbul'da Liverpool'a yenilmiş olmalarının acısını h l unutamadıklarını söyledi. 
Tecrübeli teknik adam dün düzenlediği basın toplantısında "En zor karşılaşmalar, ilk maçlardır. Zira ilk maçlarda, heyecan tam olarak yaşanamadığı gibi, takım da henüz iyi koşullarda olmayabilir. Ama bizim gerçekten büyük motivasyonlarımız var. Psikolojik olarak karşılaşmaya hazırız, moralimiz yerinde" diye konuştu. 
Cezası nedeniyle ligdeki ilk iki maçta forma giyemeyen Vieri'nin oynayacağını söyleyen Ancelotti'nin, Fenerbahçe'yi övmesi de dikkati çekti. Milan'ın hocası, "Fenerbahçe nitelikli ve gruptan yükselme ihtimali güçlü bir takım. Oyuncuların bireysel değerleri bağlamında, Fenerbahçe'nin PSV Eindhoven ve Schalke'den daha iyi olduğunu düşünüyorum. Oyun anlayışı ve felsefesi bize benziyor. Güzel bir maç olacak. Fenerbahçe harika oyuncularıyla iyi bir maç çıkarmayı hedefleyen bir takım. Kadrosunda dört Brezilyalı futbolcunun olması anlamlı. Milan da en iyi biçimde oynamak için elinden geleni yapacaktır" dedi. 
Ancelotti, Anelka konusundaki bir soruya ise "Anelka formda. Kendisi benim çok değer verdiğim bir oyuncu. İtalya'ya da gelebilme ihtimali olduğu için kendisini takip de ettim. Bildiği doğrultuda, iyi bir oyun çıkarmaya başlamış vaziyette" dedi. 

Maaşını iade etti 

Sarı - Lacivertli kulüpte beş ayı aşkın süredir CEO'luk görevi yapan ancak Başkan Aziz Yıldırım ile ters düştüğü için istifasını veren Levent Ersalman, son döneme ait aldığı paraları da iade etti. Yıldırım'ın, Ersalman'ı geri döndürmek için büyük uğraş verdiği ancak kendisine ulaşamadığı öğrenildi. Kulübe 18 bin doları geri gönderen Levent Ersalman'ın istifasının dün kabul edildiği açıklandı. 

Akın'dan büyük jest 

Milano'ya dün Başkan Aziz Yıldırım ile birlikte giden eski yöneticilerden Hamdi Akın, yolculuk sırasında kulübün Anadolu yakasında inşaa etmeyi düşündüğü 7500 kişi kapasiteli spor salonunu yapma sözü verdi. Tesisleşmede büyük adımlar atan Fenerbahçe yapılacak bu yeni tesise Hamdi Akın Spor Salonu adını koyacak. Akın, "Bu camiaya hizmet etmek büyük onur" diye konuştu. 

Kutlualp ayrı gitti 

Başkan Aziz Yıldırım'ın yönetimden istifasını istediği yönetici Hakan Bilal Kutlualp, İtalya'ya tek başına gitti. Fenerbahçe Yönetimi'nin takımla birlikte uçtuğu özel uçakta dün sabah yer almayan Kutlualp, THY'nin tarifeli uçağına bindi. Yıldırım ile arası h l düzelmeyen Hakan Bilal Kutlualp'in bu gece oynanacak Milan karşılaşmasını da yönetici arkadaşlarından ayrı izleyeceği belirtildi. 


</TEXT>
</DOC>
