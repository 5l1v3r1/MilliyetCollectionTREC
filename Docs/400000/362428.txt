<DOC>
<DOCNO> 362428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy01.html </URL>
<DATE> 2005/07/19/ </DATE>
<TIME> 06.20 </TIME>
<AUTHOR>  </AUTHOR>
<HEADLINE>
Erdoğan Moğolistan'da İlişkileri daha iyi seviyeye çıkarmak istiyoruz 
</HEADLINE>
<TEXT>

     Başbakan Recep Tayyip Erdoğan, Moğolistan Başbakanı Tasahia Elbegdorj tarafından resmi törenle karşılandı. 
     İki günlük resmi ziyaret amacıyla Moğolistan’a gelen Erdoğan için Sukhbaatar Meydanı’nda askeri tören düzenlendi. İki ülke marşlarının çalınmasının ardından Başbakan Erdoğan tören kıtasını selamladı. 
     İki başbakan daha sonra Devlet Sarayı’nda baş başa görüşmeye geçtiler. İkili görüşmenin ardından heyetlerarası temaslar başladı. 
     Basına kapalı yapılan görüşmeden önce, Moğolistan Başbakanı Elbegdorj, yüzyıllar boyunca ortak tarihi paylaşmış iki halk arasındaki dostluk ve işbirliğinin bundan sonra hızla gelişeceğini ifade etti. Elbegdorj, Türkiye ile Moğolistan arasındaki ekonomik ilişkilerin de geliştirilmesi gerektiğini kaydederek, Moğolistan’ı ziyaret eden ilk Türk Başbakanı olan Erdoğan’ı ülkesinde görmekten duyduğu memnuniyeti dile getirdi. 
     
     İKİLİ ANLAŞMALAR İMZALANDI 

     Başbakan Erdoğan ve Moğolistan Başbakanı Tasahia Elbegdorj, heyetlerarası görüşmelerin ardından, anlaşmaların imza törenlerine katıldılar. İlgili bakanların imzaladıkları sanayi ve ticaret işbirliği, teknolojik işbirliği, iki ülke arasında büyükelçilik arazisi tahsisine yönelik anlaşmaların imzalanmasından sonra iki başbakan gazetecilere açıklamalarda bulundular. 
     Moğol Başbakanı Elbegdorj, yapılacak "Cengizhan Kompleksi" maketi önünde, özellikle müteahhitlik konusunda kompleksin yapımında yardım isterken, "Dostlarımla bu projeyi gerçekleştirmek istiyoruz" dedi. Elbegdorj, iki ülke arasındaki işbirliğini birçok alanda geliştirmek istediklerini belirterek, başbakan düzeyinde Türkiye’den ilk kez bir ziyaret gerçekleştiğini ve Erdoğan’ı ülkesinde görmekten duyduğu memnuniyeti dile getirdi. Elbegdorj, imzalanan anlaşmaların ikili ilişkilerin gelişmesinde yardımcı olacağını belirtti. 
     
     "TARİHİ BAĞ" 

     Başbakan Erdoğan da sözlerine, Moğol hükümdarı Cengizhan’ın ülkesinde bulunmaktan duyduğu memnuniyeti dile getirerek başladı. 
     Moğol meslektaşı ile yaptığı baş başa görüşmede, askeri, ekonomik, ticari ve turizm alanlarında neler yapılabileceği üzerinde durduklarını kaydeden Erdoğan, Türkiye’nin, Moğolistan’la ilişkilere özel önem verdiğini, iki ülke arasında tarihin derinliklerinden gelen bir bağ bulunduğunu, ilişkilerin çeşitlendirilerek daha da ileri seviyeye çıkarılmasını arzuladıklarını belirtti. 
     Erdoğan, iki ülke arasında imzalanan anlaşmaların da ilişkilerin gelişimine katkı sağlayacağını ifade etti. 
     Meslektaşıyla birlikte Karakurum kentine geçeceğini ve burada TİKA tarafından yaptırılacak Orhun Anıtları’na giden yolun temel atma törenine katılacağını anımsatan Erdoğan, bölgede kapalı ve açık hava müzesi projesini hayata geçirmek istediklerini, bu sayede anıtların bulunduğu yörede turizmin gelişeceğini söyledi. 
     İki ülke arasında ekonomik ve ticari ilişkilerin çok zayıf olduğunu, ticaret hacminin 3 milyon dolar seviyesinde bulunduğunu belirten Erdoğan, bu rakamın ilk etapta 50 milyon dolara çıkarılmasını hedeflediklerini kaydetti. 
     Kısa süre önce deri sanayiinde faaliyet gösteren Türk işadamlarının Ulan Bator’u ziyaret ettiklerini anımsatan Erdoğan, burada kurulacak Deri Organize Sanayi Bölgesi’nde faaliyet göstermeleri için işadamlarını teşvik edeceklerini söyledi. 
     Başbakan Erdoğan, "Münasebetlerimiz sadece iş düzeyinde değil, kültürel düzeyde de devam etsin. Ziyaretim ülkelerimiz arasında yeni bir dönem ve bir sinerjinin doğmasına vesile olsun" dedi. 
     Başbakan Erdoğan, bir gazetecinin Cengizhan Projesi’ne Türkiye’nin destek verip vermeyeceği şeklindeki sorusu üzerine, Türkiye’nin projeye destek vereceğini söyledi. 
     Bu arada, anlaşmaların imzalanmasının ardından konuklara meyve suyu ve şampanya ikram edildi ve kadeh kaldırıldı. 
     Başbakan Erdoğan Moğolistan Başbakanı Elbegdorj ile yaptığı görüşmenin ardından, önce Moğolistan Meclis Başkanı Nyamdorj tarafından kabul edildi. Erdoğan, daha sonra Devlet Sarayı’nın iç avlusunda bulunan otantik Moğol çadırında Moğolistan Cumhurbaşkanı Nambar Enkhbayar ile biraraya geldi. 
     Her iki kabulde basın mensuplarının görüntü almalarına izin verildi. 
     
</TEXT>
</DOC>
