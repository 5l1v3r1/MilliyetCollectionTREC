<DOC>
<DOCNO> 384469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko02.html </URL>
<DATE> 2005/10/06/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Arcelor ve POSCO, ERDEMİR'de OYAK ile ortaklığa hazır 
</HEADLINE>
<TEXT>

     GONCA ŞENAY Ankara DHA 

      DÜNYA demir çelik devlerinin gözü Erdemir ihalesinde ipi göğüsleyen OYAK Grubu’na çevrildi. OYAK Genel Müdürü Coşkun Ulusoy’un ortaklık önerilerine açık olduklarını açıklaması ardından demir çelik devleri Arcelor ile POSCO OYAK ile ortaklık için ilk teması kurmaya hazırlanıyor. 
     OYAK ile masaya oturmaya hazırlanan ilk şirket dünyanın demir çelik devlerinden Arcelor olacak. OYAK’ın Renault üretiminde kullandığı demir çeliği Arcelor’dan satın aldığını, iki şirket arasında mevcut bir bağ bulunduğu, görüşmelerin kısa sürede başlayacağı belirtildi. Erdemir ihalesine katılan Arcelor açık artırma bölümüne geçildiğinde ihaleden çekilmişti. 
     Ortaklık için OYAK ile masaya oturmak isteyen şirketler arasında Güney Koreli POSCO'da bulunuyor. Erdemir ile Avrupa’ya açılmak istediğini belirterek ihale için şartname satın alan ve ön yeterlilik alan şirketler arasında yer alan POSCO, fiyatın yüksek oluştuğu gerekçesiyle son aşamada teklif vermekten vazgeçmişti. POSCO, bu dönemde özelleştirme yetkililerine Erdemir’e ortak olabilmek için ihaleyi kazanacak şirketle masaya oturacağını bildirmişti. 
     Erdemir ihalesinin başından sonuna kapalı ve açık turlarda en yüksek tekliflerin hep OYAK grubundan geldiği ifade edildi. İhalenin en ilginç teklifi olarak kayıtlara geçen 2 milyar 400 milyon 500 dolarlık teklifin de OYAK Grubu’na ait olduğu belirtildi. Nihai pazarlıklar öncesindeki ilk tekliflerde ve revize tekliflerde ise en yüksek tekliflerin Rus NLMK’ya ait olduğu kaydedildi. Yetkililer ilk tekliflerde rakamların 2 milyar doların altında olduğunu, tekliflerin revize edilmesi istendiğinde ise tüm grupların 2 milyar doların üzerine çıktıklarını belirtti. 
     Bu arada Erdemir ihalesinin sonucu Rekabet Kurulu’na görüş alınmak üzere gönderildi. 
     
</TEXT>
</DOC>
