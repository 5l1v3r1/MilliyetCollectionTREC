<DOC>
<DOCNO> 383032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/spor/spo03.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Değeri iki yıldız kadar 
</HEADLINE>
<TEXT>


Galatasaray'ı UEFA'da saf dışı bırakan Tromso'nun bütçesi sadece 5 milyon dolar. Yani Sarı-Kırmızılılar'ın bu sezon kadrosuna kattığı Heinz ve Iliç'in maliyetinden daha az 

Kaan BORA 


UEFA Kupası ilk turunda Galatasaray'ı eleyerek, kulüp tarihinin Avrupa'daki en büyük başarısını elde eden Tromso her açıdan Sarı - Kırmızılılar'ın çok altında bir takım. Bütçesi 5 milyon dolar olan Mavi - Beyazlılar'ın en pahalı oyuncusu Norveç Milli Takımı'nın formasını giyen Arst. 61 bin kişinin yaşadığı ve dünyanın en kuzey ucundaki profesyonel futbol kulübü olan Tromso'nun tarihinde Norveç Ligi şampiyonluğu bulunmuyor. Sadece 2 kupa zaferi bulunan Mavi - Beyazlılar'ın seyirci ortalaması da 4 bin. Bu sezon kümede kalma mücadelesi veren Tromso son haftalarda yaptığı çıkışla 10. sıraya yükseldi. Avrupa Kupaları'nda hiçbir başarısı bulunmayan Tromso bu kulvarda da sadece 6 galibiyet elde edebilmiş durumda. UEFA kulüp klasmanında 182. sırada yer alan Norveç temsilcisi, Kupa 2'de gruplara kalan 40 ekibin en sonuncusu konumunda. Mavi - Beyazlılar'ın tek övündükleri nokta ise üç ünlü yıldız Tore Andre Flo, Rushfeldt ve eski Trabzonlu Lange'nin bir dönem formalarını giymiş olması. 

Florya'da yüzler asıldı 

Galatasaray'ın Tromso karşısında yaşadığı büyük hüsran moralleri alt üst etti. Sarı - Kırmızılılar, zorlu Trabzonspor maçının hazırlıklarına keyifsiz bir şekilde başladı. 
Gerets yönetiminde gerçekleştirilen ve yaklaşık 1.5 saat süren antrenmanda as futbolcular koşu yaparken, diğer oyuncular da şut çalışmasının ardında dar alanda çift kale maç oynadı. Antrenmana sakatlığı süren Altan ve Hasan Kabze katılmazken, Cihan koşu yapmakla yetindi. 

Sabri şoku 
Sarı - Kırmızılılar'da sakatlar listesine Sabri de katıldı. Tromso maçında sağ diz yan bağları esneyen genç futbolcunun, yaklaşık 3 - 4 hafta takımdan uzak kalacağı açıklandı. Orhan Ak ve Cihan'ın durumlarının da belirsizliğini koruduğu öğrenildi. İki futbolcunun Trabzon maçında oynayıp oynamayacağı bugün kesinlik kazanacak. 

NORVEÇ BASINI 
'Tamamen çılgınlık' 

Tromso'nun Galatasaray'ı eleyerek tarihinin en büyük zaferine imza atması Norveç basınında manşetlere taşındı. Tromso'nun turunu 'Tamamen çılgınlık' olarak yorumlayan gazeteler, Ademolu'nun arkadaşlarının boynuna sarılana kadar Galatasaray'a gol attığının farkında olmadığını belirtti. Gazetelerde şu yorumlar yer aldı 
VG gazetesi Tromso-Şok... Galatasaray sayesinde gelen zafer. Tromso, büyük bir sansasyonu gerçekleştirdi. İnanılmaz, fantastik bir oyun anlayışla herkes şoke oldu. 
Dagbladet Delilik. Kendileri ve Avrupa şokta. Hiç abartmadan söylemek lazım ki bu zafer Tromso tarihinin en büyük olayı. Futbolcular ve tüm kulüp şokta, Avrupa futbolu bu sansasyonla şokta. Grupta kim gelirse gelsin. Galatasaray'dan büyük takım yok ki... 

Gökşen'den çağrı 

Galatasaray Yönetim Kurulu Üyesi Fatih Gökşen, taraftarlardan takıma sahip çıkmalarını istedi. Gökşen, "Taraftarımız bizi sevmeyebilir ama takımlarına sahip çıksınlar. Yönetim kurulu da bu konuda çok üzgün. En az bize bağıran taraftarlar kadar biz de üzgünüz. İlk turda elenmeyi kim ister " dedi. 



</TEXT>
</DOC>
