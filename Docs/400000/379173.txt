<DOC>
<DOCNO> 379173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yazar/dundar.html </URL>
<DATE> 2005/09/17/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Çaresizliğin kamçısı 
</HEADLINE>
<TEXT>


Öğle yemeğinde 50 gençle birlikteydim önceki gün.. 
50 "kardelen"i gördüm 50 çiçek fışkırdı ruhumun karlı zemininden.. 
Tüm umutsuzluğumu gömdüm. 
Yıllardır filmlerde, haberlerde "öksüz, yetim, yoksul" çocukların dramını izler dururuz ya... 
O çocuklardı sofradakiler ama dram değil, birer başarı öyküsü sunuyorlardı bize... Çocuk Esirgeme yurtlarında yetişmişlerdi. Sıcak yuvaların konforunda ana babaların itelemesiyle uflaya puflaya çalışanlardan olamamışlardı. 
Issız gecelerde, kalabalık koğuşlarda, etüt odalarında dirsek çürütmüşler, zorlu bir eğitim sürecini tamamlayıp bir eli yağda bir eli balda rakipleriyle aynı sınava girmişlerdi. 
Tam 649 çocuk... 
Sonunda "çaresizliğin kamçısı"yla 253'ü kazandı yarışı... 
Yüzde 39 başarı... 
Türkiye ortalamasının üzerinde... 

Solumda Muhammet oturuyor. Diyarbakır'dan... 7 yıldır 120 kişilik bir yurtta yaşıyor. Dicle makine mühendisliğini kazanmış. Sağımdaki zeytin gözlünün adı Çağdaş.... Kırşehir Anadolu Lisesi mezunu... O da 7 yıldır yurtta... Sınavda ilk 2 bine girmiş. Ankara Tıp'ta okuyacak. 
Başarısının sırrını soruyorum. İbretlik bir yanıt veriyor 
"Benim yaşadıklarımı çocuklarım yaşamasın diye sarıldım derslere"... 

Hangi birini anlatsam 
Murtaza geliyor yanıma... Mardin yetiştirme yurdundan... 9 yıl önce ana babasını kaybedince kardeşiyle yurda yerleşmiş. Çocuk Esirgeme Kurumu, yurttakilere dershane imk nı sağlamaya çalışıyor. Ancak Mardin'deki dershane sahibi "Arkanda devlet var, seni alamam" deyip reddetmiş Murtaza'nın başvurusunu... O da bilenmiş hepten... Harçlığından artırıp dershaneye vermiş. "Harçlık" dediği, devletin verdiği 166 milyonluk aylık... 
Her gün bir uçtan bir uca yürümüş Mardin'i dershaneye gidip gelmek için... 
Sonuç Maraş İktisadi İdari Bilimler'i kazanmış. "Kaymakam ya da vali olacağım" diyor. 

Seda da yurttan... 
İstanbul'da Sinema-Televizyon'u kazanmış. Sinemacı olmak istiyor. 
Bizi "yetiştirme"nin gençleriyle bir araya getiren Devlet Bakanı Nimet Çubukçu'yla yan yana oturuyor. Ve Bakan'a kentli kadının, köylü kadına göre daha fazla ezildiğini anlatıyor 
"Köydeki kadının bir tek efendisi var Kocası... Onun baskısı altında... Ama kentli kadın çok daha fazla efendiyle baş etmek zorunda Patronu, komşusu, bindiği taksinin şoförü, yoldaki maganda..." 
Az sonra Bakan, başarılı öğrencileri birer kol saatiyle ödüllendiriyor. 
Çağdaş, saatini alırken bakanın kulağına "Keşke saat yerine bir laptop bilgisayar verseydiniz" diyor. 
Çubukçu, kendi bilgisayarını vaat ediyor. 

20 bin çocuk var yurtlarda... 
Kimi kundakta yetim kalmış, kimi evde şiddet mağduru olmuş. 
Şimdi yoksulluktan gelenlere "aileye dönüş" şansı veriyor devlet... 
Ayda 300 milyonluk ayni ve nakdi yardımla ve sıkı denetim altında- evlerine geri yolluyor. 
Halen 700 çocuk, yoksulluğunu sermaye yapıp küçücük elleriyle ekmek götürüyor eve... 
Ve "kimsesizlerin kimsesi" diye tanımlanan Cumhuriyet'in yurtlarından yetişen 253 genç, azmin elinden hiçbir şeyin kurtulamayacağının birer canlı kanıtı olarak üniversiteye başlıyor bu hafta... 
Helal olsun çocuklar 
Yolunuz açık ola 



</TEXT>
</DOC>
