<DOC>
<DOCNO> 366131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo18.html </URL>
<DATE> 2005/08/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Serkan Balcı Maçlar 180 dakika olsa oynarım diye düşünüyorum... 
</HEADLINE>
<TEXT>

     Fenerbahçe'nin milli oyuncusu Serkan Balcı, idmanlardan ve maçlardan sonra fazla yorgunluk hissetmediğini belirterek, ''Bütün maçlar 90 yerine 180 dakika olsa, oynarım diye düşünüyorum'' dedi. 
     Fenerbahçe Kulübü'nün resmi yayın organı Fenerbahçe Dergisi'nin ağustos sayısında açıklamalar yapan Serkan, yoğun antrenman temposundan sonra yorgunluğunun çabuk geçtiğini belirterek, ''Bu Allah'ın bana bir lütfu. 2 saatlik bir idman ve 15 kilometre koşudan sonra biraz ara verip, duş alsam 2 saat daha idman yaparım gibi geliyor. Ayrıca bütün maçlar 90 yerine 180 dakika olsa ve ben de kendimi ona göre programlayabilsem, çok fazla iddaa etmiyorum ama oynarım diye düşünüyorum'' şeklinde konuştu. 
     
     ''İDMANLARDAN SONRA ÇALIŞIYORUM'' 

     İdmanlardan sonra topla teknik kapasitesini artırıcı çalışmalar yaptığını vurgulayan Serkan, ''Çok koştuğumda teknik kapasitemi bazen oyuna yansıtamıyorum. Bunu düzeltmem gerekiyor'' dedi. 
     Serkan, önümüzdeki 3-4 sene kendini geliştirmeye devam edeceğini ifade ederek, şöyle devam etti 
     ''Şu sıralar teknik kapasitem daha ilerledi ve bilinçli oynamaya başladım. Ortalarımı geliştirmeye çalışıyorum. Maç oynadıkça oyun zekam gelişiyor, tecrübem artıyor. 3-4 yıl kendimi geliştirmeye devam edebilirim. Avrupa'ya açılabilmem için bu aşamaları geçmem şart.'' Kendisini her mevkide geliştirmesi gerektiğini anlatan Serkan, ''Hoca beni sağ bek oynatıyor, bazen orta sahaya çekiyor ama benim için orta saha daha iyi. Eskiden futbolcu tek mevkiide oynardı, şimdi birçok mevkiye geçebiliyor. Yeri geldiğinde futbolcu stoper de oynayacak. Neden ilk 11'de oynamıyorum diye isyan etsem ben kaybederim. Onun için de çalışıyorsun, çalışıyorsun, çalışıyorsun...'' şeklinde konuştu. 
     Serkan, futbol dışında 6 sene hentbol oynadığını, ayrıca atletizmde 3 ve 5 bin metrelerde dereceleri olduğunu kaydetti. 

     
</TEXT>
</DOC>
