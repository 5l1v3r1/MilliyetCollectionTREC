<DOC>
<DOCNO> 381666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur09.html </URL>
<DATE> 2005/09/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Düğün magandası, torununu vurdu 
</HEADLINE>
<TEXT>

     DHA 

      TÜM kampanya ve uyarılara rağmen magandalar düğünlerde ateş etmeye devam ediyor. Sakarya'nın Kaynarca İlçesi'ne bağlı Zihahmetler Köyü'nde yapılan düğün sırasında rastgele havaya ateş eden Osman Oyar'ın silahından çıkan kurşun, torunu 5 yaşındaki Meryem Bayraktar'ın başına isabet etti. Meryem hastanede yaşam savaşı verirken, dedesi Osman Oyar gözaltına alındı. 
     Olay, dün saat 22.00 sıralarında, Kaynarca İlçesi'ne bağlı Zihahmetler Köyü'ndeki Ali Ayar adlı gencin düğünü sırasında meydana geldi. Düğün sırasında halaylar çekilirken bazı kişiler bellerindeki silahları çekerek havaya rastgele ateş etmeye başladı. Bu sırada, bir kişinin silahından çıkan kurşun, kenarda oynayanları izleyen 5 yaşındaki Meryem Bayraktar'ın başına isabet etti. Kanlar içinde yere yığılan küçük Meryem, yakınları tarafından Adapazarı'ndaki Özel Bilge Hastanesi'ne kaldırıldı. Sağlık durumu ağır olan Meryem, yoğun bakım servisinde tedavi altına alındı. 
     Olayla ilgili soruşturma başlatan Kaynarca İlçe Jandarma Komutanlığı ekipleri, bugün köye gelerek kurşunun kimin tabancasından çıktığını araştırdı. Yapılan incelemelerin ardından kurşunun Meryem'in dedesi Osman Oyar'ın silahından çıktığı belirlendi. Oyar'ı gözaltına alan jandarma, olayla ilgili soruşturmayı sürdürüyor. 
     
</TEXT>
</DOC>
