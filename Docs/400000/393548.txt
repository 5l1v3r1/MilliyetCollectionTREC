<DOC>
<DOCNO> 393548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur45.html </URL>
<DATE> 2005/11/09/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
İstanbul Valisi Güler Atatürk yolu, çağdaşlık yoludur 
</HEADLINE>
<TEXT>

     Ulu Önder Atatürk'ün 67. ölüm yıldönümü dolayısıyla çeşitli sivil toplum kuruluşlarınca ''Atatürk'ün yolu çağdaşlık yoludur'' başlığı altında etkinlik düzenlendi. 
     Kabataş Lisesi Hamdi Saver Salonu'ndaki etkinlikte konuşan İstanbul Valisi Muammer Güler'in eşi Neval Güler, 10 Kasımların artık matem günü olmaktan çıktığını belirterek, ''Bu gün artık O'nun bize bıraktığı eserlerin zenginleştirilmesine ve yeni nesillere daha iyi anlatılmasına vesile olmaktadır. 10 Kasımların Atatürk'ün hayatını, mücadelesini, bize kazandırdıklarını ve kazandırmak istediklerini doğru anlamda anlama bakımından önemi büyüktür. Hepimiz biliyoruz ki Atatürk'ün yolu çağdaşlık yolu, demokrasi yolu'' dedi. 
     Atatürk'ün dahi bir asker, büyük bir devlet adamı ve çağa damgasını vurmuş bir fikir adamı olduğunu vurgulayan Güler, şunları kaydetti 
     ''Yüce Atatürk, aydınlık yarınlara ulaşmak, Türkiye'yi gelişen yeniliklere ve değişime açık, güçlü bir ülke durumuna yükseltmek için çağdaşlaşma çabalarının sürdürülmesini Türk toplumuna amaç olarak göstermiştir. Başarıya ulaşmanın anahtarı olarak da akıl, mantık ve bilim kavramlarını öngörmüştür. Bugün Türk ulusu olarak yapmamız gereken, yüce önderimizin yaşamını, düşünce sisteminin temel öğelerini, ilke ve inkılaplarını tüm yönleriyle çocuk ve gençlerimize öğretmek, genç kuşaklarımızı çağdaş bir eğitimle geleceğe hazırlamaktır.'' 
     
     ÜLKÜ ADATEPE 
     Atatürk'ün manevi kızı Ülkü Adatepe de Atatürk'ün kızı olmaktan onur duyduğunu belirterek, O'nu kaybetmenin acısını ölene kadar içinde taşıyacağını söyledi. 
     Atatürk'ün çocukları çok sevdiğini, onlara vakit harcadığını ve sevgiyle yaklaştığını, büyük ikna kabiliyetini kullandığını anlatan Adatepe, ''Atatürk haricinde son derece yaramaz bir çocuktum. Ama Atatürk'e benim yaramaz olduğumu inandıramadılar. 'Hayır, Ülkü uslu bir çocuktur' derdi. Çünkü bana güven veriyordu. 'Türk milleti zekidir, Türk milleti kahramandır' dedi ve Türk milleti de arkasından gitti'' şeklinde konuştu. 
     Adatepe, Atatürk'ün ölümüyle bunalım geçirdiğini ifade ederek, ''Çünkü ben hayattaki iki büyük şeyimi kaybetmiştim çok büyük bir sevgi ve çok büyük bir güven. Hayatımın bu dönemine kadar da ne bu sevgiyi ne de güveni hiçbir yerde bulamadım'' diye konuştu. 
     Atatürk'ün fikirlerine sahip çıkılmasını istediğini ifade eden Adatepe, ''Bizler Atatürk'ü yaşatacağız. Cumhuriyetine, ilkelerine, inkılaplarına sahip çıkarsak Atatürk hiç ölmeyecek'' dedi. 
     Ülkü Adatepe, kendisinden başka Atatürk'e çok yakın olan kimsenin kalmadığını, Atatürk'ten kalan son yadigar olduğunu vurgulayarak, sözlerini ''Atatürk'ü canımızla, gönlümüzle, kalbimizle sevelim ve onun yolundan gidelim'' diyerek tamamladı. 
     
     ''RÖNESANS'I 15 YILA SIĞDIRDI'' 
     İl Milli Eğitim Müdürü Ömer Balıbey de Atatürk'ü çocuklara anlatırken, Büyük Önder'in, 1.5 asırda Rönesans ve reform hareketlerinde Avrupa'da yapılan yeniliklerin tamamını, cumhuriyetin kuruluşundan sonraki 15 yıla sığdırdığını ifade ettiklerini söyledi. 
     Balıbey, Türkiye'de üniversitelerdeki kadın öğretim üyelerinin oranının Avrupa ülkelerinden daha fazla olduğuna dikkati çekerek, Atatürk'ün ilkeleri, emeği ve hizmetlerinin bir kez daha minnet ve şükranla anıldığını kaydetti. 
     Eski milli eğitim bakanlarından Nevzat Ayaz da Atatürkçülük konusunda birtakım tartışmaların yapıldığını ve Kemalizm'in değişik şekillerde yorumlanmak istediğini dile getirerek, şunları kaydetti 
     ''Aslında Büyük Önder'in göstermiş olduğu bir hedef var bu hedef çağdaş uygarlık düzeyinin üzerine çıkmak. Bunu gerçekleştirmek için de yine O'nun direktifleri doğrultusunda mücadelemizi sürdürmek durumundayız. Bunu AB'ye girme safhasında değişik şekillerde değerlendirmek doğru değil. Atatürk hedefini göstermiştir. Çağdaş uygarlık düzeyini, AB'ye girmek-girmemek meselesiyle mukayese etmemek gerekir. Her halükarda o hedefi yakalamak için yapacağımız mücadeleler, bizim AB hedefine de ulaşmamızı sağlayacaktır. O nedenle Atatürk'ü bugün her günkünden daha çok yakından tanımak, bize gösterdiği yolda yürümeye devam etmek zorundayız.'' Marmara Üniversitesi Atatürk İlke ve İnkılap Tarihi Araştırma Merkezi Müdürü Yrd. Doç. Dr. Halide Pek ise Atatürk'ün başında yer aldığı bağımsızlık savaşının dünyada başarıya ulaşan ilk bağımsızlık savaşı olduğunu ve kendisinden sonra gelen tüm ulusal bağımsızlık savaşlarına örnek teşkil ettiğini söyledi. 
     Çeşitli sivil toplum kuruluşu temsilcilerinin de Atatürk'ün çağdaşlık yolunu anlatan sözlerinden örnekler verdiği etkinlikte, Neval Güler, Ülkü Adatepe, Ömer Balıbey, Nevzat Ayaz, Milli Eğitim Bakanlığı Başdanışmanı Refet Angın, Halide Pek ve törene katılamayan ''Atatürk Yolu'' kitabının yazarı Prof. Dr. Mustafa Aysan adına bir yakınına şükran plaketi sunuldu. 
     
</TEXT>
</DOC>
