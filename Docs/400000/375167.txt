<DOC>
<DOCNO> 375167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur22.html </URL>
<DATE> 2005/09/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Denizde dalgıç bulunmaması bir faciayı önledi 
</HEADLINE>
<TEXT>

     Türk bayraklı ''Kırklareli'' adlı yük gemisinin çarptığı ''Detek Salvor'' römorkörüyle bölgede belgesel çekimi yapan yapımcı Savaş Karakaş, kaza sırasında denizde dalgıç bulunmamasının olası bir faciayı önlediğini söyledi. 
     Karakaş, Kanada'dan gelen bir ekiple Çanakkale Savaşları'nda batan ''Goliath'' adlı İngiliz savaş gemisini görüntülemek ve belgesel çekimleri yapmak için önceki gün römorkörle Morto Koyu'na gittiklerini söyledi. 
     Dalışları gündüz yaptıklarını belirten Karakaş, ''Gece denize dalgıç inmediği için 10 kişilik ekibimizle motelde bulunuyorduk. Ancak çarpma esnasında 15 kişilik mürettebat oradaydı. Kaza sırasında denizde dalgıç bulunmaması olası bir faciayı önledi'' dedi. 
     Karakaş, kaza sonucu, römorkörü dalış sırasında sabitlemek için kullandıkları çapalardan birinin koptuğunu, bunun da kendilerini zor durumda bıraktığını ifade ederek, buna rağmen çalışmaları sürdüreceklerini kaydetti. 
     Romanya'dan İzmir'e çelik yükü götüren 124 metre uzunluğundaki 5 bin 606 grostonluk Türk bayraklı ''Kırklareli'' yük gemisi, ''Detek Salvor'' adlı römorköre çarpmış, Gemi Trafik Hizmetleri VTS tarafından yapılan tüm uyarılara rağmen demirlemeyerek, yoluna devam etmişti. 
     
</TEXT>
</DOC>
