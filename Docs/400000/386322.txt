<DOC>
<DOCNO> 386322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun29.html </URL>
<DATE> 2005/10/13/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Deprem, tsunamiden daha yıkıcı 
</HEADLINE>
<TEXT>

     Dünya Sağlık Örgütü DSÖ , Pakistan'ı cumartesi günü vuran 7.6 büyüklüğündeki depremin altyapıların tahrip olması ve evsiz kalanların sayısı bakımından, Hint Okyanusu'nda geçen yıl meydana gelen tsunami felaketinden daha yıkıcı olduğunu bildirdi. DSÖ yetkilisi Hüseyin Gezairi, başkent İslamabad'da gazetecilere yaptığı açıklamada, ''Cumartesi günü meydana gelen depremin vurduğu Himalaya ve Hindu Kuş dağlarındaki felaketzedelere ulaşmanın, tsunami felaketzedelerine ulaşmaktan çok daha zor olduğunu'' belirtti. 
     Gezairi, Pakistan'daki yıkımın, tsunami felaketi ve ABD'de geçen ay meydana gelen Katrina kasırgası felaketinden çok daha büyük olduğunu söyledi. 
     Tsunaminin ardından 1.5 milyon kişinin evsiz kaldığını, ancak Pakistan'da en az 2.5 milyon kişinin evsiz kalmasının beklendiğini belirten Gezairi, ''Tsunaminin evsiz bıraktığı yaklaşık 1.5 milyon kişi için 10 milyar dolar kadar yardım gönderildi. Pakistan'a aynı ölçüde yardım yapılacağını sanmıyorum, ancak umarım insanlar yine de çok daha fazlasını yapar'' dedi. 
     Gezairi, depremin vurduğu bölgelerde en önemli sorunun felaketzedelere ulaşmak olduğunu belirterek, ''Tsunami kıyıları vurmuştu, neredeyse hiçbir yol ya da köprü yıkılmamıştı... Tsunamiden sonra deniz yoluyla yardım yapılabilmişti, ancak Pakistan'da felaket bölgesine sadece helikopterler ulaşabiliyor, bunlar da çok fazla insan ya da malzeme taşıyamıyor'' diye konuştu. 
     Hint Okyanusu'nda 26 Aralık 2004'te meydana gelen tsunaminin vurduğu 11 ülkede yaklaşık 217 bin kişi hayatını kaybetmişti. 8 Ekim Cumartesi günü meydana gelen depremde ise resmi rakamlara göre Pakistan'da en az 25 bin, Hindistan'da da 1300 kişi öldü. 
     
</TEXT>
</DOC>
