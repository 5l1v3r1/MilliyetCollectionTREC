<DOC>
<DOCNO> 387544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/yasam/axyas02.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
1 tonluk betonun altında can verdi 
</HEADLINE>
<TEXT>


Kadıköy'de bir inşaatın 6. katından düşen 1 tonluk beton blok, harfiyat kamyonetinin üzerine düştü. Araçta bulunan Olcay Sezgin hayatını kaybetti 

M.AKİF ERDEM İstanbul 

Kadıköy'de Olcay Sezgin'in 31 kullandığı hafriyat kamyonetinin üzerine inşaat halindeki binanın altıncı katındaki beton blok düştü. Hurdaya dönen kamyonetten ağır yaralı çıkarılan Sezgin, hastanede hayatını kaybetti. 
Alınan bilgiye göre, Sezgin önceki gece 34 DF 7966 plakalı kamyoneti ile Caferağa Mahallesi'ndeki Körler Sokak'a bir binadan hafriyat almak için girdi. Sokağın kapalı olduğunu fark eden Sezgin, geri manevra yapmak istedi. 

Kurtarılamadı 
O sırada sokak başında bulunan inşaat halindeki Mehmet Ekşioğlu adlı kişiye ait olduğu belirtilen binanın 6. katındaki beton blok koparak, Sezgin'in kullandığı kamyonetin ön kısmına düştü. Hurdaya dönen kamyonette sıkışan Sezgin inşaat işçileri ve vatandaşların yardımıyla çıkarıldı. Haydarpaşa Numune Hastanesi'ne ağır yaralı kaldırılan iki çocuk babası Sezgin doktorların müdahalesine rağmen kurtarılamadı. 

Aile isyan etti 
Sezgin'in kardeşi Oktay Sezgin, inşaat firmasının 'izinsiz' yaptığı öne sürülen balkon çıkıntılarının kesimi sırasında güvenlik önlemini almadığını söyledi. Sezgin, "Hiçbir güvenlik önlemi alınmadan bir tonluk betonu nasıl keserler" dedi. Bu arada polis, inşaatta çalışan 3 işçiyi gözaltına aldı. 




</TEXT>
</DOC>
