<DOC>
<DOCNO> 376118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo13.html </URL>
<DATE> 2005/09/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gençlerbirliği'nin yeni teknik direktörü Bakkal'dan Bülent'e övgü 
</HEADLINE>
<TEXT>

     Gençlerbirliği'nin yeni teknik direktörü Mesut Bakkal, milli maçlar nedeniyle lige verilen aranın kendisi ve ekibi için büyük bir şans olduğunu söyledi. 
     Mesut Bakkal, göreve başlayalı henüz 4 gün olmasına rağmen, takımın performansından memnun olduklarını belirterek, ''Yaptığımız idmanlarda ve testlerde futbolcuların koşu ortalamasının 18-19 olduğunu gördük. Bu sonuç lig ortalamasının üstünde bir değer. Bu demek ki liglerin en çok koşan futbolcularına sahibiz. Bu kadar çok koşan takıma bizim yapacağımız tek katkı, dönen toplarda rakibe alan daraltarak atağa çıkmasını önlemek ve iyi bir taktikle hücuma dönük futbol oynamalarını sağlamak olacak. '' dedi. 
     
     BÜLENT KORKMAZ'A ÖVGÜ 
     Çiçeği burnunda teknik adam Mesut Bakkal, yardımcı antrenörlük teklifini kabul eden Bülent Korkmaz'ın, Gençlerbirliği için büyük bir kazanç olduğunu ifade ederek, ''Bülent Korkmaz, Türk futbolunun yetiştirdiği ender değerlerden birisidir. Böylesine beyefendi, böylesine kişilikli bir insanla çalışmak hem benim, hem de Gençlerbirliği için büyük kazançtır. Bülent'in futbolcularla olan iyi diyaloğu ve takıma kazandırdığı sinerji, meyvelerini vermeye başlayınca, herkes bu takımı izlemekten büyük keyif alacak'' diye konuştu. 
     
     HEDEF, UEFA'DA YAKALANAN BAŞARININ ÜSTÜNE ÇIKMAK 
     Mesut Bakkal, takımdaki futbolcuların kalitesinin ve potansiyelinin çok sevindirici düzeyde olduğunu belirterek, şöyle konuştu 
     ''Futbolcularımın tek eksiği var. O da kendilerine olan güvenlerini biraz kaybetmişler. Bizim yapacağımız onlara bu güvenlerini yeniden kazandırarak, göze hoş gelecek hücuma dönük futbolu oynatmak. Yani savunma ağırlıklı, gol yememeyi planlayan oyun anlayışından onları kurtarmak istiyoruz. Bu takım UEFA Kupası'nda yakaladığı başarının üstünde bir başarı hedeflemeli. Aksi olursa, Gençlerbirliği için başarıdan söz etmek doğru olmaz.'' 
     
</TEXT>
</DOC>
