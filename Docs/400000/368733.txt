<DOC>
<DOCNO> 368733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur27.html </URL>
<DATE> 2005/08/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Komşu olduklarını çocukları Irak'ta kaçırılınca öğrendiler 
</HEADLINE>
<TEXT>

     Irak’ta kaçırılan 3 Türk şoförden Ordulu Fatih Yiğit ve Paşa Sağlam’ın aileleri, komşu olduklarını olayın ortaya çıkmasıyla öğrendiler. 
     Edinilen bilgiye göre, Usluel şirketi hesabına çalışırken Katibat El-Fursan adlı grup tarafından kaçırıldığı belirtilen ve El Cezire televizyonunda görüntüleri yayınlanan 3 Türk’ten Ordulu Fatih Yiğit 40 ve Paşa Sağlam’ın 42 yakınları, gazetecilerin kendileriyle iletişim kurması sonrasında komşu olduklarını fark ettiler. 
     Kuğu Kent adlı sitede farklı bloklarda oturan aile fertleri olayın ardından birbirleriyle temas kurduklarını belirttiler. Fatih Yiğit’in eşi Nuran ile Paşa Sağlam’ın eşi Ayşe, duygularını, "İnşallah bu tesadüfler kurtuluşla sona erer. Şu anki acılarımız mutlu sonla biter" şeklinde dile getirdiler. 
     Yakınları, Yiğit ve Sağlam hakkında bilgi alamadıkları için endişelerinin daha da arttığını söylediler. 
     El Cezire televizyonu Irak’ta adı az bilinen bir örgüt olan "Savaşçılar Tugayı" tarafından kaçırıldığını iddia ettiği 3 Türk’ün görüntülerini yayınlamıştı. Usluel şirketi de yaptığı açıklamada, 3 çalışanının kaçırıldığını bildirmişti. 
     
</TEXT>
</DOC>
