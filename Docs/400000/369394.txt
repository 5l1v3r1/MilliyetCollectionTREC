<DOC>
<DOCNO> 369394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/ekonomi/aeko.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersin Limanı'nda 'TSK imtiyazlı' özelleştirme 
</HEADLINE>
<TEXT>


Mersin Limanı'nın işletme hakkı ihalesini 755 milyon dolarla Singapur kökenli PSA ile Akfen ortaklığı kazandı. Şirket parayı peşin ödeyecek. İşletme sözleşmesinde TSK için imtiyazlar tanıyan özel bölüm var 

ANKARA Milliyet 

Mersin Limanı'nın 36 yıllığına işletme hakkının devrine ilişkin ihalede en yüksek teklifi 755 milyon dolarla Singapur çıkışlı uluslararası şirket Singapore Port Authority PSA ile Akfen ortak girişiminden geldi. 
Mersin Limanı ihalesine PSA - Akfen Ortak Girişimi, Dubai Port ve Global Yatırım - Hutchison Port Holing Ortak Girişimi katıldı. Özelleştirme İdaresi ÖİB Başkan Yardımcısı Hasan Köktaş'ın başkanlığında yönetilen ihalede elemesiz kapalı zarf usulüyle teklif alınmasından sonra 510 milyon dolarla açık artırmaya geçilirken, artırım aralığı en düşük 5 milyon dolar olarak belirlendi. 
Açık artırmada PSA - Akfen'in 555 milyon dolarlık teklifinin ardından Global Yatırım - Hutchison Port ihaleden çekildi. PSA - Akfen Ortak Girişim Grubu ve Dubai Port arasında devam eden ihalede 20'nci turda PSA - Akfen'in 755 milyon dolarlık teklifinin ardından Dubai Port da ihaleden çekildi. Böylece ihale 755 milyon dolara PSA - Akfen Grubu'nda kaldı. 

İçecek şakalaşması 
İhale sırasında, İhale Komisyonu Başkanı Hasan Köktaş'la ihaleye katılan firma temsilcileri arasında şakalaşmalar da yaşandı. Global Yatırım temsilcisi, Köktaş'a "İhalenin ucuza gideceğini düşünüyorsunuz ki su bile ikram etmiyorsunuz" diye takıldı. Köktaş ise "Sıcak şeyler ikram edeceğiz ki fiyata olumlu yansısın" diye karşılık verdi. Bu konuşmanın hemen ardından ihaleye katılanlara çay ikram edildi. 

Asker kullanabilecek AHMET ERHAN ÇELİK Ankara 
Mersin liman sahasının tamamı özelleştirilirken, 36 yıllık işletme sözleşmesinde Türk Silahlı Kuvvetleri'ne TSK imtiyazlar tanınan özel bölüm yer aldığı öğrenildi. 
Liman sahası içinde yer alan ve NATO finansmanıyla yapılan belli bölümler TSK'nın tatbikat veya harp benzeri her türlü operasyonunda askerlerce kullanılabilecek. 
Edinilen bilgilere göre bu kapsamda liman sahasının 18, 19, 20 ve 21 numaralı iskeleleri TSK'nın uygun göreceği tarihlerde askerlerin kullanımına bırakılacak. 
İhale dökümanlarında detayıyla yer alan bu düzenlemeyle ilgili TSK ve Milli Savunma Bakanlığı'ndan özel görüş alındığı ve ihaleye katılan grupların söz konusu şartları bire bir kabul ederek teklif verdikleri öğrenildi. 

Rekabet Kurulu görüşüne 'büyük ölçüde' uyuldu İhalede, Rekabet Kurulu'nun liman özelleştirmeleriyle ilgili 5 Mayıs tarihli görüşüne 'büyük ölçüde uygun davranıldığı' bildirildi. İdare yetkilileri, Rekabet Kurulu'nun 9 ayrı görüşünden yalnızca birine uygun davranılamadığını belirtirken, şöyle konuştu 
"Kurul görüşü liman sahasındaki birimlerin bölünerek özelleştirilmesini öngörüyordu. Ancak fiziken, fiilen ve hukuken bu mümkün değildi. Sahanın tamamı tek bir işletmeciye ihale edildi. Rekabet Kurulu'nun da bizimle aynı yönde karar alacağını ümit ediyoruz." 
İdarenin, Denizcilik Müsteşarlığı ve Ulaştırma Bakanlığı gibi ilgili kurumlardan aldığı görüşlere birebir uyumlu olarak ihaleyi gerçekleştirdiği bildirildi. 

'Her şeyin bir ilki vardır' 1997'den bu yana işletme haklarının devri yöntemiyle yapılan liman özelleştirmelerinde 'ilk defa' yabancıya satış oldu. Özelleştirme öncesi konuştuğumuz ÖİB Başkanı Metin Kilci, yabancıya satış konusunu şöyle değerlendirdi 
"Her şeyin bir ilki vardır. Ama Türkiye Cumhuriyeti acil bir durumda bu kişilere limandan çıkın derse, tabi ki çıkacaklardır. Devletin eğer o limana ihtiyacı varsa herşeyi yapar. Gerekçeye bile gerek yok. İnsanlar bazen ilk defa yabancı yatırımcı görüyormuş, yabancılar işgal ediyormuş gibi düşünüyor. İstanbul havalimanın işletmecisi TAV şirketi aynı zamanda Kahire Havalimanı'nı da işletiyor. Neredeyse İran havalimanını da alacaklardı. Ama onlar İranlılar bizden daha ileri ulusalcı oldukları için vermediler." 


</TEXT>
</DOC>
