<DOC>
<DOCNO> 374167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur13.html </URL>
<DATE> 2005/08/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Yarın gece Miraç kandili 
</HEADLINE>
<TEXT>

     Miraç Kandili yarın gece idrak ediliyor. 
     Diyanet İşleri Başkanı Prof.Dr.Ali Bardakoğlu, kandil dolayısıyla yayımladığı mesajda, Çarşamba gününü Perşembeye bağlayan gecenin, nice ilahi hikmet, sır ve bereketi içinde barındıran Miraç kandili olduğunu bildirdi. 
     Sözcük anlamıyla "gece yolculuğu" demek olan "Isra" ve "yükselmek, yükseğe çıkmak, yükselmeyi sağlayan vasıta" anlamına gelen Miraç’ın Hz. Muhammed’in Mekke döneminde bir gece, önce Mescid-i Aksa’ya, oradan da "semaya" yaptırılan hikmet yüklü yolculuğu ifade ettiğini anımsatan Bardakoğlu, şöyle devam etti 
     "Yaratılanların en şereflisi olan Hz.Peygamberin, Rabbinin huzuruna kabul edilişini temsil eden İsra ve Miraç mucizesi bizlere, insanın, ilahi rızaya ve desteğe ulaştığında akıl ve idraki zorlayan derecede nice üst derecelere ulaşabileceğini gösterdiği gibi mana aleminde yükselip ilahi rahmet ve huzura erişmenin, öncelikle gönül ve ruh temizliğinden, ahlaki erdemlere yükselişten, her şeyin sahibi olan Yüce Allah’a bağlılık ve boyun eğmeden geçtiğini de hatırlatmaktadır." Miraç gecesi farz kılınan beş vakit namazın "Müminlerin miracı" olduğunu da anımsatan Prof.dr.Bardakoğlu, insanlığın ise maddi alemde yükselirken manevi alanda aynı derece başarılı olamadığını bildirdi. Prof.Dr.Bardakoğlu, "Ümit ve temenni ediyorum ki, içinde yaşadığımız üç ayların manevi iklimi, kutsal gün ve geceler, bireysel ve toplumsal hayatımızda birbirimizle kaynaşma, daha da önemlisi kendimizle buluşma, Yüce Yaratanımızın bize ne kadar yakın olduğunu kavrama fırsatları olsun. Bu gece idrak ettiğimiz kandil vesilesiyle geçmişimizin muhasebesini yaparak geleceğimizi daha aydınlık kılabilirsek, sadece çevremizdeki insanlara değil bütün kainata sevgi, dostluk, hikmet ve rahmet penceresinden bakmaya başlayabilirsek, bize bunulan bu altın fırsatı iyi değerlendirmiş, birey ve toplum olarak Miracı gerçekten idrak etmiş oluruz." Diyanet İşleri Başkanı Prof.Dr.Bardakoğlu, Türk ulusunun Miraç kandilini kutladı, gecenin insanlığa hayır getirmesini diledi. 
     
</TEXT>
</DOC>
