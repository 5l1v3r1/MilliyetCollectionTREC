<DOC>
<DOCNO> 374676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun26.html </URL>
<DATE> 2005/09/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İsviçre 2 havayolu şirketini kara listeye aldı 
</HEADLINE>
<TEXT>

     İsviçre, yasakladığı havayolu şirketlerinin isimlerini açıklamadığı için eleştirilere hedef olmasından 20 ay sonra, Mısır'ın Flash Havayolları ile Ermenistan'ın Air Van havayollarını kara listeye alarak, bu şirketlere ait uçakların ülke topraklarına inişini yasakladığını açıkladı. 
     İsviçre Ulaştırma Bakanlığı, Mısır ve Ermenistan havayolu şirketlerinin sistematik güvenlik sorunları nedeniyle kara listeye alındığını bildirdi. 
     İsviçre'nin kara listesinde, diğer ülkelerdeki, İsviçre'ye ya da İsviçre'den seferleri olmayan havayolu şirketleri bulunmuyor. 
     Ancak bakanlık açıklamasında, diğer ülkelerde yasaklanan havayolu şirketlerine ait uçakların, rotasını değiştirerek İsviçre'ye inmesine izin verilmeyeceği belirtilirken, diğer ülkelerde yasaklanan, ancak İsviçre'de yasağı bulunmayan havayolu şirketlerinin uçakları için ise güvenlik teftişlerinin artırılacağı kaydedildi. 
     İsviçreli yetkililer geçen yılın ocak ayında, 3 Ocak'ta Flash Havayolları'na ait charter uçağının Kızıldeniz'e çakıldığı ve 148 kişinin öldüğü kazadan sonra güvenlik kaygılarını diğer ülkelere iletmemekle suçlanmıştı. Havayolu şirketinin daha önce İsviçre'de yasaklandığı, kazadan sonra ortaya çıkmıştı. 
     Yunanistan, İtalya, Kanada, Peru ve Venezuela'daki uçak kazalarından sonra Belçika, Fransa, İngiltere gibi Avrupa ülkeleri de kötü güvenlik sicilleri nedeniyle ülkeye inişini yasakladığı havayolu şirketlerinin isimlerini açıklamıştı. 
     
</TEXT>
</DOC>
