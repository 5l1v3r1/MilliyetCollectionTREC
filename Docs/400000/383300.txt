<DOC>
<DOCNO> 383300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun16.html </URL>
<DATE> 2005/10/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İsrail, Gazze operasyonlarını askıya aldı 
</HEADLINE>
<TEXT>

     İsrail'in, Filistinli militanların roket saldırıları üzerine Gazze Şeridi'ne düzenlediği operasyonları askıya aldığı, ancak roket saldırılarının tekrarlanması halinde operasyonları yeniden başlatacağı bildirildi. 
     İsrailli güvenlik yetkilileri, silah imalathaneleri, depolama tesisleri ve roket fırlatma bölgelerine yönelik hava saldırılarını da kapsayan operasyonlarda, Filistinli militanların Gazze Şeridi'nden İsrail'e saldırı yeteneğini zayıflatma hedefine ulaşıldığını söylediler. 
     İsrail ordusu sözcüsü Yüzbaşı Yael Hartmann, Filistinli militanların Salı gününden bu yana İsrail'e roket fırlatmadığını, ancak ordunun yeniden operasyona hazır olduğunu söyledi. Hartmann, ''Saldırının olmaması, yenilerinin olmayacağı anlamına gelmiyor. Muhtemel saldırıları önlemede ihtiyaç duyduğumuzda operasyonlara devam edeceğiz'' dedi. 
     Üst düzey bir İsrailli güvenlik yetkilisi de, ''Bir süreliğine operasyonları askıya alıyoruz ve yanıtın ne olacağını bekleyip göreceğiz. Filistin güvenlik güçlerine ve Ebu Mazen'e Filistin Devlet Başkanı Mahmud Abbas fırsat tanımak istiyoruz'' diye konuştu. 
     Filistin müzakere heyeti başkanı Saib Erekat da, İsrail'in kararından memnun olduklarını söyleyerek, ''İsraillilere karşı nerede olursa olsun şiddeti durdurma taahhüdümüze bağlıyız. İsrail'in açıklamasının, Filistinlilere yönelik şiddeti durduracakları taahhüdünü yansıtacağını umuyoruz'' dedi. 
     Hamas örgütünün, İsrail'in çekilmesini kutlamak için 23 Eylül'de Gazze Şeridi'nde düzenlediği gösteride meydana gelen patlamada 21 kişi ölmüş, patlamadan İsrail'i sorumlu tutan Hamas İsrail topraklarına roket saldırısı düzenlemişti. 
     İsrail ordusu, bunun üzerine Gazze Şeridi ve Batı Şeria'da Filistinli militanlara yönelik operasyonlar düzenlemişti. 
     
</TEXT>
</DOC>
