<DOC>
<DOCNO> 399410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur31.html </URL>
<DATE> 2005/11/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yazar Hatice Alptekin’in cenazesi toprağa verildi 
</HEADLINE>
<TEXT>

     İstanbul’da önceki gün vefat eden yazar Hatice Alptekin’in cenazesi toprağa verildi. 
     Alptekin’in cenazesi için öğle vakti Teşvikiye Camii’nde cenaze namazı kılındı. Alptekin’in cenazesi, daha sonra götürüldüğü Zincirlikuyu Mezarlığı’nda defnedildi. 
     Alptekin’in cenaze törenine, ailesi ve dostları katıldı. 
     Kırım’ın Saratof kentinde 1923 yılında doğan Alptekin, 13 yaşındayken ailesiyle birlikte zor koşullar altında Türkiye’ye kaçarak Bayburt’a yerleşti. 
     Şiirleri ve öyküleri bulunan Alptekin, evli ve 6 çocuk annesiydi. 
     Alptekin’in 4 yıl önce anılarını derlediği "Ters Akıyordu Volga" adlı kitabı, Türk okuyucularının beğenisini kazanmıştı. Önsözünü Yaşar Kemal’in yazdığı kitapta Alptekin, Ekim devrimi sonrasında Sovyetler Birliği’ndeki baskıyı ve Stalin rejiminin yasakçı uygulamalarını anlatmıştı. 
     
</TEXT>
</DOC>
