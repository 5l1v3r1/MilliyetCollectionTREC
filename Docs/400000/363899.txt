<DOC>
<DOCNO> 363899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur02.html </URL>
<DATE> 2005/07/24/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Mısır... Kayıp 4 Türkten ikisinin öldüğü açıklandı... 
</HEADLINE>
<TEXT>

     Mısır'ın Şarm El Şeyh tatil beldesinde düzenlenen bombalı saldırıların ardından haber alınamayan Türk vatandaşlarından Erhan Divlecen ve Bilgehan Yalçın'ın hayatını kaybettiği bildirildi. 
     Türkiye'nin Kahire Büyükelçiliği Maslahatgüzarı Nihat Civaner, Divlecen ve Yalçın'ın hayatını kaybettiğini belirtti. 
     Bilgehan Yalçın'ın, saldırılarda yaralanan eşi Çağla Yalçın, Dışişleri Bakanlığı'nın girişimiyle bugün Ankara'ya getirildi. Askeri bir ambulans uçağıyla saat 16.30'da Etimesgut Askeri Havaalanı'na getirilen Yalçın, buradan GATA'ya götürülerek, tedavi altına alındı. 
     26 yaşındaki Çağla Yalçın'ın vücudunun yüzde 80'inde yanıklar olduğu ve bilincinin yerinde olduğu belirtildi. 
     Maslahatgüzar Civaner, diğer 2 kayıp Türk vatandaşı için araştırmalarını sürdürdüklerini kaydetti. 
     Kayıp yolcuların isimleri, Safiye Güler Yavuz, Bülent Adalı olarak bildirildi. 
     
     ACI HABER TELEFONLA GELDİ 

     Bombalı saldırıda yaşamını yitirenlerden Bursalı ilaç mümessili 29 yaşındaki Erhan Divlecen'in ölüm haberi Bursa'daki ailesine telefonla bildirildi. 
     Bir ilaç firmasının Bursa Bölge Müdürlüğü'nde 8 yıldır ilaç mümessili olarak çalışan Erhan Divlecen'in bir grup arkadaşıyla birlikte ETS Tur'la 16 Temmuz'da Mısır'a tatile gittiği öğrenildi. Bugün dönmesi beklenen Divlecen'in ölüm haberi geldi. 
     Mısır'ın İstanbul Başkonsolosluğu'ndan arayan bir yetkili, acı haberi Divlecen'in Bursa Yıldırım İlçesi Ortabağlar Mahallesi Kafadarlar Sokak'ta oturan ağabeyi Ayhan Divlecen'e verdi. 
     Bekar olan Erhan Divlecen'in arkadaşlarıyla birlikte Mısır'a gittiğini bilen ve bombalı saldırıdan sonra bir haber alamayan yakınları, evde tedirgin bekleyişlerini sürdürürken bugün öğle saatlerinde gelen ölüm haberiyle yıkıldı. 
     Divlecen'in ölüm haberi kalp hastası olan babasından gizlendi. Yakınları cenazenin ne zaman getirileceği konusunda henüz kendilerine bir bilgi verilmediğini söyledi. 
     Divlecen'in ağabeyi Ayhan Divlecen, kardeşinin, Mısır'a gittiğinden daha sonra haberdar olduklarını söyledi. 
     Kardeşinin, aynı sektörde çalışan 6 kişilik arkadaş grubuyla bir tur firması aracılığıyla Mısır'a gittiğini belirten Divlecen, şöyle konuştu 
     "Biz onun Antalya veya İzmir'e gittiğini düşünüyorduk. Mısır'a gittiğinden daha sonra haberimiz oldu. 16 Temmuz Cumartesi günü gitmiş. 17 Temmuz'da bizi aradı ve Mısır'da olduğunu söyledi. Bu onunla son telefon konuşmamız oldu." 
Kardeşinin geçen yıl da tatil için Mısır'a gittiğini ifade eden Ayhan Divlecen, "Ancak, Mısır'ı hiç sevmediğini söylemişti. Tok gittim, aç geldim demişti" dedi. 
     Mısır'daki patlamaları duyduktan sonra kardeşine ulaşmaya çalıştıklarını, ancak bir sonuç alamadıklarını anlatan Divlecen, "Son ana kadar umudumuzu koruyorduk. Bugün, Mısır'daki Türk büyükelçiliğini aradığımızda acı haberi öğrendik" diye konuştu. 
     
     BÖLGEDEKİ TÜRKLERİN BÜYÜK KISMI DÖNDÜ 

     Saldırılar sırasında bu ülkede olan bazı Türk vatandaşları da, uçakla Türkiye'ye döndü. 
     Atatürk Havalimanı'na sabah saatlerinde inen uçaktan çıkan yolculardan Mahir Erdoğan, tatil için bu ülkeye gittiğini belirterek, şöyle konuştu 
     ''Bir patlamayla uyandık. Birçok insan için bir haber alamamak çok kötüydü orda. Çünkü çok arkadaşlarımız vardı, birçoğu o saatlerde dışarıdaydı. Giderek ölü sayısının arttığını duymak da bizim için çok daha endişe verici oldu. Birçoğundan haber almak için epeyce uğraştık. Tahmin ediyorum özellikle tatil döneminde hiçbir insan böyle bir şey yaşamak istemez.'' Bir daha bu tür terör olaylarının yaşanmamasını dilediğini belirten Erdoğan, ''Biz Türkiye'de bu tür olayları yaşadığımız zamanlar oldu. Ama terör her tarafta olabilecek olay. Çok üzücü'' dedi. 
     Erdoğan, patlamaların olduğu bölgeye yaklaşık 2 kilometre mesafede bulunduğunu ve patlamaların çok şiddetli olduğunu söyleyerek, ''Zaten bir kaç patlama vardı. Bazıları 3, bazıları 7 diyor ama oldukça çok fazlaydı'' diye konuştu. 
     
     ''YARIM SAAT FARKLA HAYATTAYIZ'' 

     Tatil için eşi Alev Uzma ile Mısır'a giden Ömer Uzma da olay öncesi bir otelde olduklarını belirterek, ''Biz otelden ayrıldıktan yarım saat sonra patlamalar oldu. Yarım saat farkla hayattayız diyebiliriz'' dedi. 
     Ömer Uzma, saldırılarda bir Türk'ün yaralandığını ve 4 kişinin de kayıp olduğunu duyduklarını belirterek ''Yaralının durumu iyiymiş. Kahire'de ameliyat edilmiş. Ameliyatı iyi geçmiş. Zaten hemen o akşam Kahire'ye sevk edilmişti. Kaybolan Türkler hakkında ise bilgim yok'' diye konuştu. 
     
     ''KAYBOLANLAR BİZİM OTELDENDİ'' 

     Tatil için eşi Gülistan Törer ile Mısır'da olduğunu anlatan Ömer Faruk Törer de patlamaların kendilerinin bulunduğu bölgeye yaklaşık 10 kilometre uzakta meydana geldiğini ve şiddetli bir patlama sonrası bulundukları binanın camlarının sallandığını bildirdi. 
     Kaybolan Türkler'in kendi otellerinden olduğunu söyleyen Törer, ''Kendilerini ertesi gün hiç göremedik. Geride bıraktıkları arkadaşları da bayağı üzgündü. Onları teselli etmeye çalıştık'' dedi. 
     Olay nedeniyle panik yaşayıp Türkiye'ye dönmediklerini, katıldıkları turun normal süresinin bitmesi nedeniyle ülkeye geldiklerini belirten Gülisten Törer de ''Çok üzgünüz'' dedi. 
     

     
</TEXT>
</DOC>
