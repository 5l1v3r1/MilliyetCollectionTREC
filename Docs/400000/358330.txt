<DOC>
<DOCNO> 358330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko10.html </URL>
<DATE> 2005/07/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Doğu-Batı enerji koridorunun önemini vurguladı 
</HEADLINE>
<TEXT>

     Cumhurbaşkanı Ahmet Necdet Sezer, Doğu-Batı enerji koridorunun yaşama geçirilmesinin, Avrasya Bölgesi'nin istikrarı ve ekonomik kalkınması yönünden büyük önem taşıdığını bildirdi. 
     Sezer, 8. Avrasya Ekonomi Zirvesi'ne gönderdiği mesajda, küreselleşme sürecinin sağladığı olanaklardan artan ölçüde yararlanmak ve olumsuz etkilerinden korunmak için bölgesel işbirliği yollarını daha da geliştirmenin gereğine inandıklarını belirtti. 
     Avrasya ülkelerinin enerji kaynakları yönünden zengin bir coğrafyada yer aldığına işaret eden Sezer, enerji sunum güvenliğinin istikrar ve güvenliğin önemli bir boyutunu oluşturduğunu, ekonomik büyüme ve istikrarın enerji güvenliği sağlanmadan gerçekleştirilemeyeceğinin ortaya çıktığını kaydetti. 
     Türkiye'nin enerji kaynakları yönünden zengin olan Hazar havzası ve Ortadoğu bölgeleriyle enerji tüketicisi ülkeler arasındaki kilit konumunu, kimi tasarılar gerçekleştirmek suretiyle güçlendirdiğini vurgulayan Sezer, şöyle dedi 
     ''Trans-Kafkasya ve Trans-Hazar petrol ve doğalgaz boru hatlarının yapımına dayanan Doğu-Batı enerji koridoru kavramı bu düşünceden hareketle geliştirilmiştir. Türkiye'nin 21. yüzyılın en önemli enerji terminallerinden birini oluşturacağını düşünüyoruz. 
     Doğu-Batı enerji koridorunun yaşama geçirilmesi, bölgenin istikrarı ve ekonomik kalkınması yönünden büyük önem taşımaktadır. Bölge ülkelerinin ekonomik ve sosyal kalkınmaları, hidrokarbon kaynaklarının işletilmesini ve doğrudan tüketim pazarlarına nakledilmesine bağlıdır. Bölge ülkeleri arasında bu tür işbirliği düzenekleri oluşturulması aynı zamanda söz konusu ülkelerin siyasal ve ekonomik bağımsızlıklarını pekiştirmelerine de katkıda bulunacaktır.'' Avrasya ülkeleri arasındaki karşılıklı ticaretin geliştirilmesi ve yatırımların artırılmasının, gerek bölgenin gönenç düzeyini, gerekse siyasal ve toplumsal istikrarına katkıda bulunduğunu ifade eden Sezer, bu ülkelerle ekonomi ve ticaret alanlarında ilişkiler kurulması ve geliştirilmesinin bölgeye yönelik Türkiye'nin dış politikasının öncelikli boyutlarından birini oluşturduğunu kaydetti. 
     Cumhurbaşkanı Sezer, mesajında, Türkiye ile bölge ülkeleri arasında oluşturulan karma ekonomik komisyonlar, iş konseyleri ve karma ulaştırma komisyonları düzeneklerinin ekonomi ve ticaret konularının düzenli olarak ele alınmasına ve ilişkilerin geliştirilmesine olanak sağladığını belirterek, ''Bu olanaktan yararlanarak ülkelerimiz arasındaki ekonomik bağların daha da güçlendirilmesi ve özellikle Orta Asya bölgesi ile ikili ticaretimizin daha üst düzeylere çıkarılmasının önem taşıdığını düşünüyoruz'' dedi. 
     
</TEXT>
</DOC>
