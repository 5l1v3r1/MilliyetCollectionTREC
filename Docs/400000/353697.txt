<DOC>
<DOCNO> 353697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy04.html </URL>
<DATE> 2005/06/20/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Hocanın MGV'sini, dava arkadaşı Mehmet Ali Şahin dağıtacak 
</HEADLINE>
<TEXT>

     Necmettin Erbakan’ın "gözbebeği" Milli Gençlik Vakfı’nın MGV , kapatılması ve mallarının devri işlemini, kapatılan RP ve FP’de milletvekilliği yapan Başbakan Yardımcısı Mehmet Ali Şahin gerçekleştirecek. 
     Vakıflar Genel Müdürlüğü’nün Milli Gençlik Vakfı’nın kapatılmasına ilişkin davası sonuçlandı. Kapatma kararı, Yargıtay 18’inci Hukuk Dairesi tarafından onandı. Vafın yaptığı karar düzeltme başvurusu ise reddedildi. Karar düzeltme başvurusunun reddine ilişkin karar, MGV’ye tebliğ edildi. 
     Vakıf hakkındaki kapatma kararının kesinleşmesine rağmen, dağıtma işleminin uzaması, Bağımsız Milletvekili Züheyr Amber’i harekete geçirdi. Amber, bunun üzerine Vakıflar Genel Müdürlüğü’nden sorumlu Devlet Bakanı ve Başbakan Yardımcısı Mehmet Ali Şahin’e verdiği soru önergesi ile konuyu Meclis gündemine taşıdı. 
     Mehmet Ali Şahin, karar düzeltme başvurusunun reddine ilişkin karar henüz Vakıflar Genel Müdürlüğü’ne ulaşmadığı gerekçesiyle, vakfın mal varlığının devrine ilişkin işlemlere henüz başlanılmadığını bildirdi. 
     
     EYLEMLERE KATILIYOR 
     Amber Şahin’e vakfın kapatılmasına yönelik yargı kararlarının bulunmasına rağmen, bazı miting ve eylemlere katılmasının doğru olup olmadığını da sordu. Şahin, "Vakfın dağılmasına ilişkin yargı kararı henüz kesinleşmediğinden vakfın tüzel kişiliği devam etmektedir" yanıtını verdi. 
     
     VAKIF DERHAL KAPANACAK, MAL VARLIKLARI DEVREDİLECEK 
     Şahin, "Mahkeme kararının kesinleşmesine müteakip vakfın mal varlığı karar çerçevesinde devredilecektir" dedi. 
     Şahin, "Vakfın kapatılmasıyla ilgili işlemlerin mahkeme ilamı kesinleştiğinde derhal gerçekleştirileceğini" belirtti. 
     
</TEXT>
</DOC>
