<DOC>
<DOCNO> 351643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonyas17.html </URL>
<DATE> 2005/06/13/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Bilim adamları beyin kök hücresinden beyin hücreleri elde etmeyi başardı 
</HEADLINE>
<TEXT>

     Beyindeki kök hücreleri belirlemeyi ve ondan beyin hücreleri elde etmeyi başaran bilim adamları, Parkinson ve Huntington gibi beyin hastalıklarının tedavisi için umut verdiler. 
     Çalışmaya katılan bilim adamlarından olan, Florida Üniversitesi’nden Dennis Steindler, "Beyindeki doğru kök hücre olduğunu düşündüğümüz hücreyi ilk kez izole etmeyi başardık" dedi. 
     Başlangıçta, beyindeki kök hücre olabileceğini düşündükleri başka hücrelerin de bulunduğunu kaydeden Steindler, kullandıkları özel bir mikroskop yardımıyla, beyindeki nöronları arttıran doğru kök hücreyi bulmayı başardıklarını anlattı. 
     Beyindeki kök hücreyi, kök hücrelerinin en önemlisi olarak tarif eden Steindler, "Belki bu hücreyi bulabilecek başka yöntemler de olabilir ancak bizim yöntemimizin tam isabet kaydettiğini düşünüyoruz" diye konuştu. 
     Deneylerini fareler üzerinde yapan bilim adamları, belirledikleri beyin kök hücrelerini çoğaltmayı da başardılar. 
     Çalışmalarını, "Proceedings of the National Academy of Sciences"da yayımlayan bilim adamları, bu hücrelerin etkili biçimde çoğaltabildiklerini belirttiler. 
     Çalışmaya önderlik eden, Florida Üniversitesi mensubu nörolog Dr. 
     Bjorn Scheffler, "Bu hücreleri çıkarıp, ihtiyacımızın olduğu ana kadar dondurabiliyoruz. Kullandığımız zaman, bolca yeni nöron beyin, sinir hücresi üretebiliyoruz" dedi. 
     Çalışmada doğrudan yer almayan Dr. Eric Holland da, bu çalışma sayesinde beynin hastalıklı bölümlerinin sağlığına kavuşturulabileceğini belirtti. Holland, "Doğru hücrenin, doğru yere konması halinde, hastada çok önemli ilerlemeler sağlanabilir" diye konuştu. 
     Kök hücrelerin kanser için bile umut olduğunu belirten Holland, "Önemli olan, nasıl çalıştıklarının anlaşılması" dedi. 
     
</TEXT>
</DOC>
