<DOC>
<DOCNO> 393218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/dunya/dun01.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Ortadoğu'ya 'demokrasi parası' 
</HEADLINE>
<TEXT>


YASEMİN ÇONGAR Washington 


Bush yönetimi, AB'nin ve aralarında Türkiye'nin de bulunduğu bir dizi ülkenin mali katkısıyla, Ortadoğu'da demokratikleşme ve iktisadi kalkınmaya destek amaçlı yeni bir girişim başlatıyor. ABD Dışişleri Bakanı Condoleezza Rice'ın 12 Kasım'da Bahreyn'de açıklayacağı girişim kapsamında, Ortadoğu'da demokratikleşmeyi destekleme amaçlı "Gelecek için Vakıf" adlı özel kurum, 50 milyon dolar başlangıç sermayesiyle faaliyete girecek. 
Bu sermayenin 35 milyon doları ABD'den, 5 milyon doları AB'den, kalan bölümü ise bazı Avrupa ve Ortadoğu ülkelerinden karşılanacak. Türkiye vakfa 1 milyon dolar verecek. 

Liz Cheney'nin planı 
Rice ayrıca, 50 milyon doları ABD'den, 20'şer milyon doları Mısır ve Ürdün'den, 30 milyon doları da AB'den olmak üzere toplam 100 milyon doları aşan sermaye ve "Gelecek İçin Fon" adıyla ikinci bir kurumun da açılışını duyuracak. Bu Fon, Ortadoğu'daki küçük ve orta ölçekli işletmelere destek verecek. 
Washington, bu yeni girişimin uluslararası kamuoyunda olumlu yankı yaratacağını umuyor. 
Ancak girişimin başmimarı ABD Dışişleri Müsteşar Yardımcısı Başkan Yardımcısı Dick Cheney'nin kızı Elizabeth Cheney ve bu durum, Bush yönetimine, özellikle de Cheney'ye yönelik iç ve dış tepkinin yoğunlaştığı bir dönemde, girişime olumsuz bakacakları artırabilir. 


</TEXT>
</DOC>
