<DOC>
<DOCNO> 392943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/siyaset/siy04.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeye rüşvet baskını 
</HEADLINE>
<TEXT>


Çorum Belediyesi'nde "kat artırımı karşılığı rüşvet alındığı" şik yetleri üzerine, müfettişler Başkan Yardımcısı Seven'in odasındaki özel kasayı açtırdı. Kasadaki bir defterde 372 milyarlık 30'a yakın çek kaydı bulundu 

Tolga Şardan 


AKP yönetimindeki Çorum Belediyesi hakkında, İçişleri Bakanlığı müfettişlerinin hazırladıkları rapor doğrultusunda "rüşvet" soruşturması başlatıldı. Belediye Başkan Yardımcısı Selim Seven'in odasındaki özel kasayı açtıran müfettişler, üzerinde "AKP İl Başkanlığı" yazan bir zarfın içinde hamiline yazılmış çek buldu. Belediye ile il başkanlığı arasındaki bağlantıyı "kuşkulu" diye nitelendiren müfettişler, hazırladıkları raporu savcılığa gönderdi. 
Müfettişler, kentte dile getirilen "inşaatlarında kat artırımı yapmak isteyen kişilerden daire başına 10 milyar lira rüşvet alındığı" iddialarının yanı sıra, Z.T. adlı emekli bir öğretmenin, kendisinden de aynı gerekçeyle rüşvet istendiği yönündeki şik yeti üzerine harekete geçti. 

Müfettiş açtırdı 
Mülkiye başmüfettişleri, aynı zamanda İmar Komisyonu Başkanı da olan Seven'in odasına baskın yaparak, kasanın açılmasını istedi. Seven ve yardımcıları, kasanın kullanılmadığını iddia edince müfettişler, "savcı ve polis eşliğinde" kasanın açılmasını isteyeceklerini söylediler. Bu uyarı üzerine kayıp olduğu iddia edilen anahtar bulundu. Tanıkların huzurunda kasada yapılan incelemede, bir kayıt defteri ile birinde 1, diğerinde 2 adet çek yer alan 2 zarf bulundu. Kayıt defterinde toplam tutarı 372 bin YTL olan 30'a yakın çek kaydı saptandı. "AKP İl Başkanlığı" yazan zarfta 5 milyar liralık, isimsiz olan zarfta hamiline yazılmış 2 çek bulundu. 

Çek sahiplerine hizmet 
Müfettişlerin incelemesi sonunda, çek sahiplerinden bazılarına kat artırımı izni verildiği, bazılarına da sahip oldukları LPG istasyonlarının imar planında işlenmesi için meclis kararı alındığı belirlendi. Müfettişler, "AKP İl Başkanlığı" yazılı zarfta bulunan çekin sahibinin de kat artırımı için belediyeye dilekçe verdiğini, ancak bu konuda henüz meclis kararı çıkarılmadığını saptadı. Diğer zarftaki 2 çekin sahibinin ise, LPG istasyonu için işlem yaptırdığı belirlendi. 
M.Y. adlı bir tanığın da, aralarında kendi öğrencileri de bulunan belediye görevlilerinin, kendisinden de rüşvet istediklerini iddia ettiği öğrenildi. 

Deliller başsavcılıkta 

Teftiş sırasında bazı siyasi baskılara maruz kaldıkları öğrenilen müfettişler, rüşvet iddiasıyla hazırladıkları raporu delilleriyle birlikte başsavcılığa gönderdi. Raporda, AKP'li Belediye Başkanlığı ile AKP Çorum İl Başkanlığı arasındaki bağlantı "kuşkulu" bulundu. Başsavcılık, kasanın bulunduğu odanın sahibi olan Seven, Başkan Yardımcısı Hüseyin Kılıç, İmar Komisyonu görevlileri Nurettin Yıldırım ve Ahmet Yetim hakkında "rüşvet" iddiasıyla soruşturma başlattı. Ocak ayından bugüne kadar Belediye Meclisi'nden 17 adet kat artırım kararı çıktığı belirtildi. 

'Çekler iftar bağışı' 

AKP'li Belediye Başkanı Turan Atlamaz, çeklerin, belediyenin iftar çadırı için ve yoksullara yardım amacıyla kullanılmak üzere verilen "bağış çekleri" olduğunu iddia etti. Atlamaz, "AKP İl Başkanlığı" yazılı zarfla ilgili soruyu, "Değerlendirme veremem" diye yanıtladı. AKP İl Başkanı Mehmet Karadağ da, söz konusu çekin sahibinin Elvan Solbaş olduğunu, Mustafa Doğan adlı şahsın kendisinden borç istemesi üzerine kestiği çeki, güvenli şekilde teslim edilmesini sağlamak için Belediye Başkanlığı'na bıraktığını öne sürdü. 


</TEXT>
</DOC>
