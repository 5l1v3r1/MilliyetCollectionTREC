<DOC>
<DOCNO> 384383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/spor/spo06.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitirim ikili Nihat Necati 
</HEADLINE>
<TEXT>


BİLAL MEŞE 


Milli Takımlar Teknik Direktörü Fatih Terim, sakatlıklar ve Hakan Şükür'ün cezası yüzünden büyük sorun yaşanan forvet hattındaki tercihini yaptı. Ay - Yıldızlı ekibimiz, Almanya ve Arnavutluk maçlarının hazırlıklarını aralıksız sürdürürken, Fatih Tekke ile Ümit Karan'ı sakatlıkları yüzünden kadrodan çıkarmak zorunda kalan Terim, ileri ikilide Necati ve Nihat'ı ilk 11'de sahaya sürmeye karar verdi. 
Ağır sakatlığı sonrası yeniden eski günlerine dönmeye başlayan Nihat ile Necati'nin performansından çok memnun olan tecrübeli teknik adamın, Almanya maçında bu oyuncuları sahaya süreceği vurgulandı. Yıldız forvetler, Almanya maçında başarılı olmaları halinde Arnavutluk'a karşı da 11'de forma giyecekler. Forvetteki diğer oyuncular Halil Altıntop ile İbrahim Akın ise yedek soyunacak. 

'Son kararı Terim verir' 

Fatih Terim'in, uzun bir aradan sonra Milli Takım kapılarını açtığı Alpay çarpıcı açıklamalar yaptı. Köln'de forma giyen tecrübeli savunma oyuncusu, ilk hedefinin Terim'in güvenini sarsmamak olduğunu söyledi. Alpay, "Terim, beni 3. ligden aldı. A Milli Takım'da 18 yaşında ilk oynatan insandır. Göreve geldikten sonra aday kadroya beni çağırdı ve oynattı. Onun güvenini sarsmamak ilk hedefimdi. Takımın başında Ersun Yanal olsaydı, buraya bir daha gelemezdim. Çünkü benim çağrılmamam, onun kendi kararı değildi. Dış etkenlerin kararıydı. Ama artık bunları konuşmak istemiyorum" dedi. 

'İyi motive oluyorum' 
Maçlara çok iyi motive olarak her zaman büyük bir hırsla oynadığı vurgulayan Alpay, "Milliyetçi ve ülkesini seven bir insanım. 87 defa milli oldum. Vasat oynadığım milli maç sayısı çok azdır" diye konuştu. 32 yaşında olan tecrübeli oyuncu, milli takımdaki durumunu Fatih Terim'in belirleyeceğini de vurguladı. Alpay, "Fatih hocam Tamam oğlum buraya kadar der, o dakika her şeyi bırakırım. Devam derse sevinirim. Sonuna kadar giderim ve futbol beni bırakırsa bırakırım, ben futbolu bırakmam" ifadesini kullandı. 

Kapılar kapandı 

Ümraniye Nevzat Demir Tesisleri'nde kamp yapan Ay - Yıldızlı takım bugünden itibaren dış dünyaya kapılarını kapatıyor. Almanya ile cumartesi günü oynayacağı özel karşılaşmanın son çalışmasını Atatürk Olimpiyat Stadı'nda yapacak olan Milliler, maçtan sonra Polat Otel'e taşınacak. Arnavutluk karşılaşması mesaisine Florya Metin Oktay Tesisleri'nde start verecek olan Ay - Yıldızlılar, pazartesi akşamı özel uçakla Tiran'a giderek kampa girecek. 

Almanya geliyor 

Alman Milli Takımı bugün İstanbul'a gelecek. Çırağan Oteli'nde konaklayacak Alman ekibinin Antrenörü Löw, karşılaşmayla ilgili bir basın toplantısı düzenleyecek. Panzerler, ilk çalışmalarını akşam Ali Sami Yen Stadı'nda yapacak. Teknik Direktör Jürgen Klinsmann ise yarın medyanın karşısına çıkarak soruları yanıtlayacak. Olimpiyat Stadı'nda cuma günü bir idman daha yapacak olan Alman ekibi, Ali Sami Yen'de pazar günü yapacağı çalışmanın ardından Türkiye'den ayrılacak. 

Tolga'dan siftah 

Ay - Yıldızlı ekibin kampına önceki gün geç saatlerde katılan Tolga Seyhan dün ilk kez takımla birlikte çalıştı. Ukrayna'nın Shakthar Donetsk kulübünde top koşturan başarılı savunma oyuncusunun son dönemde iyi bir form grafiği yakalaması teknik heyeti sevindirdi. Öte yandan Futbol Federasyonu Başkanı Levent Bıçakcı ile Peru'dan dönüp, önceki akşam yapılan antrenmanın son bölümüne katılan Nuri Şahin de dün takımla birlikte idmana katıldı. Fatih Terim'in, 17 yaşındaki Nuri'ye, Almanya maçının ikinci yarısında forma şansı vermesi bekleniyor. 

Emre Belözoğlu yok 

Geçirdiği ağır sakatlık yüzünden uzun süredir sahalardan uzak olan Emre Belözoğlu'nun tedavisine devam ediliyor. Doktor kontrolünde özel çalışmalar yapan başarılı futbolcunun, Almanya maçında riske edilmeyeceği bildirildi. Teknik Direktör Fatih Terim'in, sakatlığı yüzünden son Ukrayna karşılaşmasında da görev yapamayan, Newcastle United'lı Emre'yi, Arnavutluk maçına hazırladığı öğrenildi. Solak yıldızın, 12 Ekim Çarşamba günü Tiran'da oynanacak müsabakada forma giyip, giyemeyeceği önümüzdeki günlerde kesinlik kazanacak. 


</TEXT>
</DOC>
