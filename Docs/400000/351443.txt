<DOC>
<DOCNO> 351443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun17.html </URL>
<DATE> 2005/06/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bombalar bugün 8 can aldı 
</HEADLINE>
<TEXT>

     Irak’ta meydana gelen patlamalarda 6 kişi öldü. 
     Irak polis yetkilileri, Samarra kentinde bir intihar bombacısının patlayıcı yüklü aracını Irak güvenlik güçleri yakınında havaya uçurduğunu, patlamada 5 güvenlik görevlisinin öldüğünü, 5’inin yaralandığını söylediler. 
     İçişleri Bakanlığı da başkent Bağdat yakınında yola yerleştirilen bombanın polis devriyesi yanında patladığını, 1 polisin öldüğünü, 4’ünün yaralandığını açıkladı. 
     Tikrit kentinde polisin izlediği bir kişinin aracını uçurması sonucu 2 polis ölmüştü. 
     
     Bağdat'ta saldırı 2 ölü 

     Öte yandan, sabah gerçekleştirilen saldırıların ardından Irak'ın başkenti Bağdat'ta, bomba yüklü bir aracın infilak etmesi sonucu 2 Iraklının öldüğü bildirildi. 
     İçişleri Bakanlığı'ndan yapılan açıklamada, patlamanın Bağdat'ın batısındaki Yarmuk mahallesi yakınında meydana geldiği belirtildi. 
     Açıklamada, Amerikan askeri aracını hedef alan saldırıda 2 kişinin öldüğü, 5 kişinin yaralandığı kaydedildi. 
     Bu arada, Irak polisinin, El Kaide bağlantılı Ensar el Sünnet örgütünün, birçok saldırının faili olduğu sanılan bir üyesini ele geçirdiği bildirildi. 
     Polis yetkilileri, başkentin Amiriye bölgesinde yaşadığı belirtilen İlyas Hodr Mitaab Akkaş adlı kişinin, Bağdat'ın çeşitli bölgelerinde 16 adamıyla birlikte birçok cinayet ve kaçırma eylemine karıştığını itiraf ettiğini söylediler. 
     Yetkililer, söz konusu kişinin Cuma günü Basra'dan Bağdat'a giderken bir kontrol noktasında yakalandığını kaydettiler. 
     Irak’ta nisan ayında yeni hükümetin göreve başlamasından bu yana düzenlenen saldırılarda, çoğu sivil 900 civarında kişi öldü. 
     
</TEXT>
</DOC>
