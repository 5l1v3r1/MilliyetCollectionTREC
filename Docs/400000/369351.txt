<DOC>
<DOCNO> 369351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur22.html </URL>
<DATE> 2005/08/12/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Alkollü sürücü hasta taşıyınca... 
</HEADLINE>
<TEXT>

     Ankara’nın Beypazarı İlçesi’nde, aniden hastalanan 2 kişiyi belediyeye ait resmi plakalı otomobille hastaneye götürmek isteyen alkollü sürücü kaza yaptı. Otomobilin takla attığı kazada, 4 kişi yaralandı. 
     AA muhabirinin edindiği bilgiye göre, Beypazarı’na bağlı Uruş Beldesi’nde gece aniden rahatsızlanan Gülhan Eken ve Remziye Demir’in ilçedeki hastaneye götürülmesi için belediyeden yardım istendi. 
     Belediyede görevli Mustafa Başkır, belediyeye ait 09 AL 401 plakalı otomobille hastaları hastaneye götürdüğü sırada ilçeye 10 kilometre mesafede kaza yaptı. 
     Takla atan otomobilin sürücüsü Mustafa Başkır, hastaneye götürülmek istenen Gülhan Eken ve Remziye Demir ile araçtaki Emin Eken yaralandı. Yaralılar, Beypazarı Devlet Hastanesi’nde tedavi altına alındı. 
     Yetkililer, otomobil sürücüsü Başkır’ın 90 promil alkollü olduğunun tespit edildiğini, kazayla ilgili soruşturmanın sürdürüldüğünü bildirdiler. 
     
</TEXT>
</DOC>
