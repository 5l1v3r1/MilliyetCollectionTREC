<DOC>
<DOCNO> 374751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko46.html </URL>
<DATE> 2005/09/01/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Petrol Ofisi Tüpraş özelleştirmesini stratejik bir fırsat olarak gördük 
</HEADLINE>
<TEXT>

     Petrol Ofisi Genel Müdürü Jan Nahum, Tüpraş özelleştirmesi için oluşturdukları ortak girişim grubu ile Petrol Ofisi ve Tüpraş'ı birer uluslararası güç olarak konumlamanın önünü açacak bir ortaklığı oluşturmaya gayret ettiklerini bildirdi. 
     Nahum, Petrol Ofisi'nin Tüpraş özelleştirmesine katılmak için Tratson Holdings ve Omni Offshore Holdings ile Tüpraş Acquisition Consortium adlı ortak girişim grubu kurmasına ilişkin yaptığı açıklamada, grubun dün ön yeterlilik aldığını hatırlattı. 
     Türkiye'nin uluslararası ortamda şekillenmekte olan enerji sorumluluklarını öngörerek Petrol Ofisi için yeni vizyonlarını ''enerji oyununun adını koyan'' olarak tespit ettiklerini vurgulayan Nahum, bu vizyon doğrultusunda Tüpraş'ın özelleştirmesini stratejik bir fırsat olarak gördüklerini kaydetti. 
     Nahum, ''İster Petrol Ofisi ister Tüpraş olarak, bu ulusal markaları birer uluslararası güç olarak konumlamanın önünü açacak bir ortaklığı oluşturmaya gayret ettik. Tüpraş Acquisition Consortium ile bu konuda stratejik bir uyum geliştirdik ve ortak bir girişim grubu oluşturduk'' dedi. 
     Tüpraş Acquisition Consortium Sözcüsü Jeremy Asher da şunları kaydetti 
     ''Büyük önem verdiğimiz Tüpraş'ın özelleştirme sürecinde, en güçlü ortağı bulduğumuza inanıyoruz. Türkiye'nin en büyük özel kuruluşu ve sektörünün lideri olan Petrol Ofisi'nin gücü ile grubumuzun uluslararası akaryakıt, enerji ve taşımacılık sektörlerindeki bilgi birikimi sayesinde Tüpraş'ı bölgesel ve uluslararası bir güç haline getirecek altyapıyı oluşturduk.'' Tüpraş Acquisition Consortium, Ofer Grubu kuruluşları olan Tratson Holdings ve Omni Offshore Holdings'den oluşuyor. 
     Uluslararası gemi taşımacılığı, gayrimenkul, turizm, kimya ve rafinericilik alanlarında faaliyet gösteren Ofer Grubu, dünyanın en büyük özel kuruluşları arasında yer alıyor. Grup, akaryakıt ve doğalgaz alanındaki faaliyetlerini Omni aracılığı ile yürütüyor. 
     
</TEXT>
</DOC>
