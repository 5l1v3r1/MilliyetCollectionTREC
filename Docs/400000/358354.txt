<DOC>
<DOCNO> 358354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko34.html </URL>
<DATE> 2005/07/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
THY Genel Müdürü THY'de grevi düşünmek bile istemiyorum 
</HEADLINE>
<TEXT>

     Türk Hava Yolları Genel THY Müdürü Temel Kotil, Hava-İş Sendikası’na zam oranı, özlük hakları ve çalışma ortamı olarak yeni bir öneri sunduklarını belirterek, THY’de sorunun saat 16.00’dan önce çözüleceği tahmininde bulundu. Kotil, "Greve çıkma durumunu düşünmek bile istemiyorum. Çünkü direnci yükselen bir kurumun rekabetten geri düşmesini düşünmek bile mümkün değil" dedi. 
     Kotil, Hava-İş Sendikası’yla yürütülen toplu iş sözleşmesi görüşmelerinde gelinen aşamayı CNN Türk’te katıldığı canlı yayında değerlendirdi. Kotil, Hava-İş Sendikası’yla görüşmelere bugün 09.30’da başladıklarını anımsatarak, görüşmelerin az önce bitirildiğini bildirdi. 
     Kotil, sendikaya zam oranı, özlük hakları ve çalışma ortamı olarak istenilen ilave hakların verildiğini söyledi. Kotil, "Öyle sanıyorum ki sendikamız şu anda bunları değerlendiriyor. Olumlu bulacağı konusunda ümidimiz vardır. 
     Dolayısıyla saat 16.00 olmadan bu problem çözülecektir" dedi. 
     
     "GREVE ÇIKMAYI DÜŞÜNMEK BİLE İSTEMİYORUM" 
     Kotil, çalışanı mutlu edecek ve kurumu da ipotek etmeyecek yeni teklifler sunduklarını belirtirken, şöyle devam etti 
     "Öyle sanıyorum ki buna sendikadan olumlu bir cevap gelecek. Bunun negatifini bile düşünmek istemiyorum. Kötü çıkarsa onun tedbirini düşünmüş oluruz. Çalışanların işine devam etmesi gerekiyor. Grev kararı almak ayrı, greve çıkmak ayrı. Grev kararı bile bizi olumsuz etkileyecektir. Çalışana negatif bir mesajdır onun için mahsurlu görüyorum. Ama greve çıkma durumunu düşünmek bile istemiyorum. Çünkü direnci yükselen bir kurumun rekabetten geri düşmesini düşünmek bile mümkün değil." Kotil yurt dışında ve yurt içinde rekabet eden bir firmanın elinin kolunun bir hafta bile bağlanmasının kabul edilemeyeceğini de ifade etti. 
     
     "NEGATİF OLACAĞINI SANMIYORUM" 
     Temel Kotil, THY’nin 2 milyar dolar cirosu olan, Türkiye’nin ve dünyanın pek çok noktasına ulaşan bir kurum olduğunu, performansının düşmesinin ekonomiye büyük zararı olduğunu anlatarak, belirli günlerde THY’de çok yoğun tehirler yaşadıklarını kaydetti. Bunları çalışanları suçlamak için söylemediğini kaydeden Kotil, "THY 11 bin çalışanı ve yönetimiyle bir bütündür. Biz çalışanlarla devamlı içiçeyiz. Dolayısıyla bunun negatif olacağını sanmıyorum" dedi. 
     Havacılık sektörünün bir zincirden oluştuğunu, bu zincirlerden birinde oluşacak bir yavaşlamanın tehirlere neden olduğunu ifade eden Kotil, son 1 haftada tehirler konusunda THY’de rekor kırıldığını savundu. Kotil, tehirlerin THY’ye maliyeti konusunda henüz bir çalışma yapmadıklarını belirtirken, görüşmelerin olumlu bitmesini beklediklerini ve bu konudaki ümitlerini koruduklarını söyledi. 
     Kotil, sürekli uçuş yapıldığı için özellikle yurt dışı seferlerin aksadığına işaret ederek, bir anlaşma sağlansa da bunun etkilerinin birkaç gün daha devam edeceğini, ancak hafta sonuna kadar toparlanabileceğini dile getirdi. 
     
     PİLOTLAR DÜNYA STANDARTLARINA UYGUN MAAŞ ALIYORLAR 
     THY Genel Müdürü Kotil, pilotların dünya standartlarında maaş aldıklarını belirtirken, THY’de maaşların 10 bin doları bulabildiğini belirtirken, şunları kaydetti 
     "Kişi bazlı hesap yapmaktansa 2003 yılında personel giderleri bütün giderlerin yüzde 13’üydü, 2004’te 21 oldu. 
     Bu yıl yüzde 10 zamla başlarsak yüzde 23’e çıkacak. Böyle devam ederse THY yaşanabilinir tutumu, sürdürülebilir büyümesini yapamayacak. Belki sendikamızın, ’THY son yıllarda çok kar ediyor bunu çalışanlara dağıtalım" diye bir düşüncesi olabilir. Hiç problememiz yok. Ama unutmayalım ki THY’nin belli bir şekilde büyümesi gerekiyor, uluslararası şirketlerle rekabet edebilmesi için." 
     
     "SORUN ÇÖZÜLÜRSE YARIN DAHA GÜZEL OLACAK" 
     Kotil, THY’nin mali tablosu konusunda da bilgi verdi. 
     Havayollarında genelde ilk çeyrekte zarar olduğunu ancak, THY’nin ilk çeyreğinde kar ettiğini, ikinci çeyreğin sonuçlarının da henüz açıklanmadığını belirterek, "2004- Haziran ayıyla 2005 Haziran ayını karşılaştırırsak, yolcu sayısı yüzde 23 arttı. Bizim uçak sayımız artmadı, sefer sayımız çok artmadı ama uçaklarımız daha dolu gidiyor. 
     Ekonomik gidişat güzel. Bu sorun da çözülürse yarın daha güzel olacak" dedi. 
     
</TEXT>
</DOC>
