<DOC>
<DOCNO> 357654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonspo02.html </URL>
<DATE> 2005/07/02/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Insua'da sıcak saatler 
</HEADLINE>
<TEXT>

     Insua'nın bonservisine yapılan zamdan sonra geri adım atan Galatasaray, son hamlesini yapacak. Bülent Tulun yarın sefere çıkıyor 
     
     Kulübü nazlanıyor 
     Arjantinli yıldız İnsua’nın transferinden vazgeçmeyen Galatasaray, yapılan 2.5 milyon dolarlık zamma rağmen pazarlıklarını yoğun bir şekilde sürdürüyor. Hollanda kampına İnsua’nın katılımıyla başlamayı hedefleyen ancak İndependiente kulübünün bu oyuncunun bonservisini 4 milyon dolardan 6.5 milyon dolara çıkarması üzerine geri adım atmak zorunda kalan Sarı - Kırmızılılar, son bir hamle yapacak. 
     
     Tulun tam yetkili 
     Sportif Direktör Bülent Tulun’un sürpriz bir gelişme olmaması halinde yarın Hollanda’dan Arjantin’e geçerek İnsua’nın kulübü ile masaya oturacağı ve bu transferi bitirmeye çalışacağı öğrenildi. Arjantin kulübünün Boca Juniors’ın da peşinde olduğu İnsua’yı yapılan pazarlıklar sonucunda peşin ödeme yapılması şartıyla yine 4 milyon dolarlık bonservis ücreti karşılığında vermeyi planladığı ifade edildi. 
     
</TEXT>
</DOC>
