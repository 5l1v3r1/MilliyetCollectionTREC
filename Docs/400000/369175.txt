<DOC>
<DOCNO> 369175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yasam/axyas02.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gölet 3 kardeşi yuttu 
</HEADLINE>
<TEXT>


Çavuşbaşı'nda bir gölete giren 3 kardeş çamura saplandı. Ablaları yardıma koştu. Abla ve 2 kardeş çırpınarak can verdi, ağabeyleri ise son anda kurtulabildi 

GÖKHAN KARAKAŞ İstanbul 

Beykoz Çavuşbaşı'nda evlerinin yakınındaki gölete giren 3 kardeş çamura saplanınca boğularak can verdi. Fikirtepe'deki evlerinden bir hafta önce Çavuşbaşı'na taşındıkları öğrenilen aile, acı haberle yasa boğuldu. 
Özel bir şirkette şoförlük yapan Hasan ve Meryem Kara'nın çocukları Maşide 16 , Sevinç 11 , Batuhan 8 ve Onur 14 , önceki sabah Fikirtepe'den bir hafta önce taşındıkları evlerinin yakınındaki gölete gittiler. Bir süre dolaşan 4 kardeş, öğle yemeği için eve döndüler. Daha sonra dayılarının kızı Büşra Bayar 16 ile tekrar gölete giden kardeşlerden Batuhan, suya girmek istediğini söyledi. 

Kardeşini kıramadı 
Kardeşine izin vermeyen Onur, daha sonra kıramayarak, onunla birlikte gölete girdi. Sevinç de, abla Maşide'den izin alarak peşlerinden gitti. 
Maşide ve Büşra, Batuhan'ın çığlığıyla yerlerinden fırladılar. Çamura saplanan Batuhan'a yardım için Maşide de suya atladı. Ancak, kardeşler panik nedeniyle çamurla boğuşmaya başladı. Batuhan, onu kucaklamak isteyen Maşide ve Sevinç sulara gömüldü. Can pazarından kıyıya çıkmayı başaran Onur ve kıyıdaki Büşra bağırmaya başladı. 

Yardım geldi ama... 
Büşra yola koşarak sürücülerden yardım istedi. Gölette sandalla gezen bir genç, çocukların yanına geldiğinde ise çok geç kalınmıştı. 
Maşide, Sevinç ve Batuhan kardeşlerin cesetleri, kendilerine mezar olan göletten vatandaşların yardımıyla çıkarıldı. Üç kardeşin cenazesi Adli Tıp Kurumu'nda dün yapılan otopsiden sonra ailelerine teslim edildi. Üç kardeş, ikindi namazından sonra Çekmeköy'de gözyaşlarıyla toprağa verildi. 




</TEXT>
</DOC>
