<DOC>
<DOCNO> 369457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/yasam/yas07.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Utangaç anne yanarak öldü 
</HEADLINE>
<TEXT>


İzmir'de, annesi banyo yaparken oğlu yangın çıkardı. Çocuğu komşular kurtarırken, "Üzerimde giysi yok" diyen anne alevler arasında kaldı 

TAYLAN YILDIRIM DHA 

İzmir'in Karşıyaka ilçesinde tek katlı bir evde çıkan yangında, banyoda bulunan ve üzerinde giysisi olmadığı için dışarı çıkmayı reddeden Hatice Cennet 22 , yanarak öldü. 
Çaymahalle semtinde yaşayan Cennet, dün duş almak için banyoya girdiğinde 3 yaşındaki oğlu Burhan yalnız başına kalarak eline aldığı çakmakla oynamaya başladı. Küçük çocuğun perdeleri tutuşturması sonucu evde çıkan yangın kısa sürede diğer eşyalara da sıçrayarak büyüdü. 

Vatandaşlar kapıyı kırdı 
Dumanı fark eden ve kapıyı kırarak içeri giren vatandaşlar, salonda bulunan ve hafif yaralanan Burhan'ı dışarı çıkardı. Bu sırada eve girmeye çalışan Halis Bayram da evin çatısının çökmesi sonucu hafif yaralandı. 
İtfaiyenin müdahale ettiği yangında, evin büyük bölümü yandı. Ekipler, banyoda Cennet'in cansız vücuduyla karşılaştı. Yangını fark etmeyen Cennet'in, banyodan çıkmasını isteyen komşularını, "üzerinde giysi olmadığını" söyleyerek reddettiği öğrenildi. 


</TEXT>
</DOC>
