<DOC>
<DOCNO> 358370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy06.html </URL>
<DATE> 2005/07/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
BM Yolsuzlukla Mücadele Sözleşmesi'ne Türkiye katkısı... 
</HEADLINE>
<TEXT>

     Birleşmiş Milletler BM Yolsuzlukla Mücadele Sözleşmesi’nin onaylanmasına ilişkin tasarı, TBMM Başkanlığı’na sunuldu. 
     Yolsuzlukla mücadele alanındaki ilk küresel uluslararası hukuk belgesi niteliğindeki BM Yolsuzlukla Mücadele Sözleşmesi, yolsuzluğun önlenmesi amacıyla üye devletlerin bir dizi önleyici tedbir almasını öngörüyor. 
     Sözleşme ile Türk mevzuatında suç olarak belirlenen rüşvet, zimmet, karapara aklama ve adaletin engellenmesi eylemlerinin suç olarak düzenlenmesi zorunlu kılınıyor. Sözleşme, ayrıca, memuriyet ve mevki nüfuzunun kötüye kullanılması, haksız zenginleşme, özel sektörde rüşvet, zimmet ve karaparanın aklanmasının gizlenmesi eylemlerinin de suç olarak düzenlenmesi konusunda yerel mevzuatların geliştirilmesini teşvik ediyor. 
     Düzenleme ile yolsuzlukla mücadele konusunda etkili bir uluslararası işbirliği mekanizması da kuruluyor. 
     Sözleşme, yolsuzluktan elde edilen gelirlerin kaynak ülkeye iadesi konusunda daha önceki uluslararası hukuk belgelerinde bulunmayan etkili bir sistem öngörüyor. 
     
     TÜRKİYE’NİN KATKISI 
     Sözleşmenin kapsadığı 11 yolsuzluk suçundan biri olan "özel sektörde zimmet" suçu, Türkiye’nin önerisiyle metne dahil edildi. 
     Buna göre, banka yönetim kurulu başkan ve üyeleri ile diğer mensuplarının görevleri nedeniyle kendilerine tevdi olunan ya da muhafazaları, denetim ve sorumlulukları altında bulunan bankaya ait para ve diğer varlıkları zimmetlerine geçirme eylemini suç olarak düzenleyen 4389 sayılı Bankalar Kanunu’nun 22. maddesi, Yolsuzlukla Mücadele Sözleşmesi’nin kapsamına alınıyor. Böylece, söz konusu eylemlerden dolayı yapılacak kovuşturmalarda uluslararası işbirliği sağlamanın önü açılıyor. 
     Böylece özel sektörde zimmet suçu, ilk defa bir uluslararası hukuk belgesinde yer alıyor. Sözleşmenin, Türkiye’nin önerisiyle genişletilen, adli yardımı düzenleyen maddesine göre, çifte cezalandırılabilirlik halinin bulunmadığı durumlarda dahi, zecri tedbir içermeyecek adli yardım taleplerinin yerine getirilmesi konusunda, yasal sistemin temel hükümlerinin izin verdiği ölçüde üye devletlere yükümlülük getirilmesi sağlanıyor. 
     Sözleşmenin yürürlüğe girmesiyle birlikte, iki ülkeden yalnızca birinde suç teşkil etse dahi, yolsuzluk suçlarından dolayı adli yardım talebinde bulunulması mümkün olabilecek. 
     Sözleşme, bu haliyle, yolsuzluk konusuna da yer veren BM Sınıraşan Örgütlü Suçlarla Mücadele Sözleşmesi’nden daha etkili bir adli yardım mekanizması öngörüyor. 
     
</TEXT>
</DOC>
