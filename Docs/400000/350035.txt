<DOC>
<DOCNO> 350035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy28.html </URL>
<DATE> 2005/06/08/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Bush-Erdoğan görüşmesi sona erdi Stratejik ortağız 
</HEADLINE>
<TEXT>

     Deniz ASLAN bildiriyor 

ABD Başkanı George W. Bush, Türk-Amerikan ilişkilerini, "çok önemli stratejik ilişkiler" olarak nitelendirdi. 
     Bush ve Başbakan Recep Tayyip Erdoğan, yaklaşık bir saat süren görüşmelerinin ardından basına yaptıkları açıklamalarda, ilişkilerin "stratejik ortaklık" boyutunu vurguladılar. 
     ABD Başkanı, "Erdoğan ile birçok konuda çok kapsamlı görüşmelerde bulunduk. Bunun sebebi de, Türk Amerikan ilişkilerinin çok önemli stratejik ilişkiler olmasıdır" dedi. 
     Başbakan Erdoğan'a, Geniş Ortadoğu Projesine verdiği güçlü destek dolayısıyla memnuniyetini bildirdiğini ifade eden Bush, "Türkiye'nin demokrasisi, Ortadoğu'daki insanlar için önemli bir örnek. Ben de Erdoğan'a bu yöndeki liderliği için teşekkür etmek istiyorum. Ayrıca Başbakan'a Türkiye'nin Afganistan'daki liderlik rolü dolayısıyla da teşekkür ediyorum" diye konuştu. 
     Bush, Erdoğan'ın Afganistan ziyaretiyle ilgili izlenimlerinden çok etkilendiğini, bunları dikkate alacağını kaydetti. 
     ABD Başkanı, Erdoğan ile görüşmesinde Türkiye ve Amerika'yı ilgilendiren dış politika konularını ele aldıklarını, bunlar arasında en önemlilerinden birinin İsrail ile yan yana barış içinde bir Filistin devletinin kurulması konusu olduğunu söyledi. 
     Başkan Bush, Başbakan Erdoğan'ın kendisine, Türkiye'ye daha fazla Amerikan yatırımı yapılması konusunu gündeme getirdiğini, kendisinin bu yönde yardımcı olmaya çalışacağını bildirdi. Bush, "Bütünüyle değerlendirirsek, çok zengin ve verimli bir görüşme oldu" dedi. 
     
     ERDOĞAN'IN AÇIKLAMASI 

     Başbakan Recep Tayyip Erdoğan da, Bush'un ardından gazetecilere yaptığı açıklamada, "Bu görüşmede, Türk Amerikan siyasi birlikteliğinin, geleceğe yansımasını değerlendirme imkanı bulduk" dedi. 
     Erdoğan, görüşmede ele alınan ana konuları özgürlük, insan hakları, demokrasi, güvenlik ve terörizmle mücadele olarak sıraladı. 
     Bölgesel dinamikler açısından, Geniş Ortadoğu Projesini de ele aldıklarını belirten Başbakan Erdoğan, görüşülen diğer konular arasında Kıbrıs, Irak, Afganistan, İsrail ve Filistin konularını saydı. 
     Erdoğan, "Amerika ile Türkiye arasındaki bu dayanışmanın geleceğe özgüvenle yürümesini de değerlendirdik. Güven ve istikrar ülkesi olarak Türkiye'nin Amerikan yatırımlarına açık olduğunu ifade ettim. Başkan Bush'un bu konuya pozitif bakışı bizi memnun etti. Bu stratejik birlikteliği, geleceğe doğru güvenle yürüteceğiz" dedi. 
     Yaklaşık bir saat süren görüşmeye Amerikan tarafından Dışişleri Bakanı Condeleezza Rice, Ulusal Güvenlik Danışmanı Stephen Hadley, Savunma Bakan Vekili Gordon England ve Ankara Büyükelçisi Eric Edelman katıldı. 
     
     KIBRIS İÇİN YORUM YOK 

     Görüşmenin önemli gündem maddelerini Kıbrıs sorunu, Irak, terörle mücadele ve Türkiye'nin AB yolculuğu oluşturuyordu. 
     Ankara açısından asıl beklenti ise, stratejik ortaklık vurgusunun güçlü bir şekilde yapılmasıydı. Stratejik ortaklık mesajının verilmesi ile Ankara'nın bu konudaki beklentisi de gerçekleşmiş oldu. 
     Görüşmenin diğer önemli gündem maddesi ise Kıbrıs sorunu idi. Erdoğan'ın Kıbrıs sorununun çözümü için KKTC ve Türkiye'nin tavrını anlatması ve gelinen noktada KKTC'ye yönelik ambargonun haksızlığına dikkat çekmesi bekleniyordu. Görüşmenin ardından yapılan açıklamalar 'Kıbrıs sorununu görüşme olanağı bulduk' ifadesinden öteye geçmedi. 
     

     
</TEXT>
</DOC>
