<DOC>
<DOCNO> 365601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/spor/spo02.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçek sınav 
</HEADLINE>
<TEXT>


Fenerbahçe en ciddi sınavını bugün Everton karşısında verecek. Olimpiyat Stadı'ndaki maç 20.00'de başlayacak 

YUSUF DURSUN 


Son şampiyon Fenerbahçe bugün İstanbul'da taraftarıyla buluşacak. Samandıra Tesisleri'ndeki ilk etap hazırlık çalışmalarının ardından 1 haftalık kamp için Almanya'ya giderek Anderlecht, Standard Liege ve Köln ile karşılaşan Sarı - Lacivertli takım en ciddi sınavını İngiltere'nin güçlü ekibi Everton önünde verecek. 
Şükrü Saracoğlu Stadı'nda süren tribün inşaatı yüzünden Atatürk Olimpiyat Stadı'nda oynanacak mücadele saat 20.00'de başlayacak ve Lig TV tarafından naklen yayınlanacak. Maçın biletleri ise 10 ve 15 YTL'den satılıyor. 
Sarı - Lacivertli takımda İtalya'nın dev kulübü Juventus'tan büyük umutlarla transfer edilen Ganalı yıldız Stephen Appiah da ilk kez forma giyecek. Teknik Direktör Christoph Daum, Süper Lig'in başlamasına sadece 1 hafta kala oynanacak olan bu karşılaşmada sakatlığı bulunan Nicolas Anelka dışında kafasındaki ideal 11'i sahaya sürecek. 

Tek çalışma yaptılar 
Son üç gündür takımla birlikte çalışan ve performansıyla göz dolduran yeni transfer Appiah'a ilk 11'de forma vermesi beklenen Daum, forvette ise yine Tuncay - Nobre ikilisini sahaya sürecek. Bu arada Sarı-Lacivertli takım, Samandıra Tesisleri'nde dün akşam yaptığı antrenmanla hazırlıklarına devam etti. 
Daum yönetiminde, gerçekleştirilen antrenmanda, Sarı-Lacivertliler ikili mücadele, savunma ve şut çalışmalarının ardından iki gruba ayrıldı ve ceza alanı içinde maket barajların yer aldığı korner çalışması yaptı. Appiah, antrenman eksikliğini giderebilmek için takımın idmanı bittikten sonra tek başına bir süre koşu yaptı. Sakatlığı nedeniyle Almanya'da tedavisi süren Servet'in yer almadığı antrenmanda, Anelka takımdan ayrı çalıştı. 

Ricardinho iddiası 

YUSUF KOBAL 

Yabancı transferinde sadece Appiah'ı renklerine bağlayan Fenerbahçe'de, Brezilyalı yıldız Ricardinho'nun ismi gündeme geldi. Orta sahaya bir takviye daha yapmayı düşünen yöneticilerin, Santos takımının kaptanı olan 29 yaşındaki tecrübeli futbolcunun transferi için gizlice harekete geçtiği bildirildi. 
Alex'in yakın arkadaşı olan Ricardinho'nun kadroya dahil edilmesini diğer Brezilyalı futbolcuların da istediği vurgulandı. Newcastle United'ın transfer etmekten vazgeçtiği Anelka'nın büyük ihtimalle takımda kalacağını hesaplayan yöneticilerin Ricardinho'ya yabancı kontenjanında yer açmak için formül aradıkları öğrenildi. 

Taraftar dayanışması 

Fenerbahçeli taraftarlar Sporda Şiddeti Önleme Yasası gereği ceza verilen 20 yaşındaki Oğuz Özacar için kenetlendi. Trabzonspor'la oynanan maçta meşale yakan Özcacar'a verilen hapis cezası 1.112 YTL paraya çevrilirken, Sarı - Lacivertliler aralarında para toplayarak cezayı vergi dairesine yatırdı. Taraftarlar parayı kısa süre içinde toplayıp Özacar'ı hapisten kurtardı. 

Rüştü fena terleyecek 

Fenerbahçe'nin bir yıllığına yeniden kiraladığı Rüştü'yü zorlu günler bekliyor. Daum, hazırlık kampına katılmayan tecrübeli kaleci için ağır idman programı hazırladı. Rüştü'yü en kısa sürede takım arkadaşlarının seviyesine getirmek isteyen Daum, milli file bekçisine 5 Ağustos'a kadar günde üç idman yaptıracak. Dün akşam İstanbul'a gelen Rüştü bugün çalışmalara başlayacak. 

Semih'in sabrı taştı 

Sarı - Lacivertli takımın ismi, "kıdemli yedeğe" çıkan golcüsü Semih Şentürk, forma şansı bulabileceği bir kulübe kiralık olarak gitmek için bir kez daha Teknik Direktör Daum'a başvurdu. Alman hocayla bir görüşme yapan genç forvetin, "Bir an önce kendime kulüp bulmam lazım. Aksi taktirde bir yılım daha kulübe veya tribünde geçecek" ifadesini kullandığı öğrenildi. 


</TEXT>
</DOC>
