<DOC>
<DOCNO> 398789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonyas13.html </URL>
<DATE> 2005/11/28/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Rusya'da HIV taşıyıcısı kadınlar için güzellik yarışması... 
</HEADLINE>
<TEXT>

     Rusya'da HIV taşıyıcısı kadınların güzellik yarışması düzenleyeceği bildirildi. 
     Rus sağlık yetkilisi olan ve aynı zamanda tüketici haklarını koruyan servisin başında bulunan Gennadi Oniçenko, düzenlediği basın toplantısında, güzellik yarışmasının amacının, ''HIV taşıyıcısı kadınların da diğer kadınlar gibi olduğunu göstermek'' olduğunu belirtti ve ''Bu saçma bir fikir gibi görünebilir, ama neden HIV taşıyıcısı kadınlar için bir güzellik yarışmamız olmasın'' ifadesini kullandı. 
     Bu küçük girişimle kamuoyunun davranışını değiştirmeyi amaçladıklarını söyleyen yetkili, ''Neden bu insanlar da herkes gibi yaşamasın Onlar da herhangi bir toplumda, tıpkı Hepatit B ya da diğer hastalıklarla yaşayan herkes gibi yaşamalı, yaşayabilmeli'' dedi. 
     Oniçenko, HIV'in her gün Rusya'da 100 kadar kişiye bulaştığını, son resmi rakamlara göre de 1987 ile Kasım 2005 arasında, çoğu 14 yaşından küçük 1700 çocuk dahil, toplam 335 bin 790 kişinin HIV taşıdığını söyledi. 
     Bu vakalardan yüzde 70'inin enjektör kullanılarak alınan uyuşturuculara bağlı olduğu belirtiliyor. 
     
</TEXT>
</DOC>
