<DOC>
<DOCNO> 360345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun23.html </URL>
<DATE> 2005/07/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Paris Belediye Başkanı Paris 2016 olimpiyatlarına aday olmayacak... 
</HEADLINE>
<TEXT>

     Fransa'nın başkenti Paris'in Belediye Başkanı Bertrand Delanoe, Paris'in 2016 olimpiyatlarını düzenlemeye aday olmayacağını açıkladı. 
     Delanoe, 2012 Olimpiyatları'nın Londra'ya verilmesi hakkında fikirlerini soran Europe 1 radyosuna verdiği demeçte, ''Paris 2016 için aday olmayacak. Ancak Güney Amerikalıların ve Afrikalıların adaylıklarına yardımım dokunabilecekse, bunu yapacağım'' diye konuştu. 
     Paris Belediye Başkanı, Londra'nın, Uluslararası Olimpiyat Komitesi IOC tarafından belirlenen adaylık kurallarına uymadığını öne sürerek, IOC'un 2003 yılının ağustos ayında Prag'da adaylığa dair 117 kural ilan ettiğini, ancak Londra'nın bu kuralları tamamen yerine getirmediğini savundu. 
     1992 ve 2008 Olimpiyatları için aday olan, ancak bu oyunları düzenlemeye hak kazanamayan Paris, 2012 Olimpiyatları için IOC tarafından 6 Temmuz'da Singapur'da düzenlenen oylamada Londra ile çekişmiş, ancak 54 oya karşılık 50 oyda kalarak oyunları Londra'ya kaptırmıştı. 
     Uluslararası ajanslar, sonucu, son iki gününü Singapur'da geçirerek komiteyi yakından takip eden İngiltere Başbakan'ı Tony Blair'in kişisel zaferi olarak değerlendirmişti. 
     Blair gibi, komite üyeleriyle yakından ilgilenen Fransa Cumhurbaşkanı Jacques Chirac'ın çabaları ise yeterli olmamıştı. 
     2012 Yaz Olimpiyat Oyunları'nı düzenleme hakkını kazanan Londra, ertesi gün otobüs ve metro istasyonlarına yapılan bombalı saldırılarla sarsılmıştı. IOC Başkanı Jacques Rogge, saldırılara karşın 2012 Yaz Olimpiyat Oyunları için Londra'ya güvence vermişti. 
     Londra, 1908 ve 1948 yıllarından sonra 3. kez oyunlara ev sahipliği yapacak. 
     
</TEXT>
</DOC>
