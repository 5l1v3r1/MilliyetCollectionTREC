<DOC>
<DOCNO> 376348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun28.html </URL>
<DATE> 2005/09/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AB karşı deklarasyonunun son taslağı belli oldu 
</HEADLINE>
<TEXT>

     AB Dönem Başkanı İngiltere, karşı deklarasyonunun son taslağını hazırladı. Rumların ve Yunanların taslaktan memnun olmadığı ifade ediliyor. Hazırlanan taslak üzerinde AB ülkeleri henüz uzlaşma sağlayamadı. 
     AB Haber’de yer alan taslakta, Türkiye’nin imzaladığı ek protokolün tam olarak uygulanıp uygulanmadığının 2006 yılında takip edilip gözden geçirileceği ifade edildi. 
     Taslakta ayrıca, Türkiye’nin sözleşmeden kaynaklanan yükümlüklerini yerine getirmeden müzakere başlıklarının açılmasının söz konusu olmadığı belirtildi. 
     İşte İngiltere’nin hazırlıdığı son taslak metin 
     "-Türkiye’nin imzaladığı Ankara Antlaşması Ek Protokolü ile ilgili olarak, imza sırasında Kıbrıs Cumhuriyeti ile ilgili bir deklarasyonda bulunma ihtiyacı hissetmesini üzüntüyle karşılıyoruz. 
     -Bu deklarasyon tek taraflıdır, Protokolün bir parçasını oluşturmamaktadır ve Türkiye’nin yükümlülükleri üzerinde herhangi bir yasal etkisi yoktur. 
     -AB, Ek Protokolün tam olarak, ayrım yapılmaksızın uygulanmasını ve malların serbest dolaşımı üzerindeki, ulaştırma araçları ile ilgili olanlar dahil tüm zorlukları ortadan kaldırmasını beklemektedir. Türkiye Protokolü AB üyesi tüm ülkeleri kapsayacak şekilde uygulamalıdır. AB tam uygulamayı 2006 yılında yakından izleyecek ve değerlendirecektir. 
     -Türkiye sözleşmeden kaynaklanan yükümlülüklerini yerine getirmedikçe müzakere başlıklarının açılması söz konusu değildir. 
     -Kıbrıs Cumhuriyeti 1 Mayıs 2004 tarihi itibariyle AB’nin bir üyesidir. AB uluslararası hukuk çerçevesinde yalnızca Kıbrıs Cumhuriyeti’ni devlet olarak tanıdığının altını çizer. 
     -AB Türkiye ile tüm AB üyesi ülkeleri arasındaki ilişkilerin en kısa sürede "de jure" hukuki olarak normalleştirilmesine verdiği önemi vurgular. 
     -Türkiye’nin BM Genel Sekreteri’nin çabaları çerçevesinde Kıbrıs sorununun kapsamlı çözümü doğrultusundaki çabaları destekleme taahhütünün devam ettiğine dikkati çeker kalıcı çözümün barış, istikrar ve uyumlu ilişkilere katkıda bulunacağı konusunda hemfikir olduğunu belirtir. 
     -AB yukarıda belirtilen hususları Katılım süreci çerçevesinde hazırlanan Komisyon raporları vasıtasıyla takip edecek ve 2006 yılında gözden geçirecektir." 
     
     'İNGİLTERE’NİN YENİ TASLAĞI ESKİSİNDEN DE BETER' 

     Rum Kesimi Dışişleri Bakanı Yakovu, İngiltere’nin hazırladığı son karşı deklarasyon taslağının "eskisinden de beter" olduğunu söyledi. 
     Yakovu, "Umarım o taslak bugün önüme gelmez" diye konuştu. 
     Bir Rum gazetesi de deklarasyon metninin şimdiye kadar açıklananların en kötüsü olduğunu belirtti ve "Acaba bir karşı deklarasyon yayınlanabilecek mi" diye sordu. 
     
     HENÜZ UZLAŞMA YOK 

     Öte yandan, AB Daimi Temsilciler Komitesi'nin COREPER , Türkiye'nin Kıbrıs konusundaki deklarasyonuna karşı yayımlanacak AB deklarasyonu taslak metni üzerinde uzlaşma aranan haftalık olağan toplantısı devam ediyor. 
     Kıbrıs Rum kesiminin, COREPER toplantısında, taslak metnin "yeteri kadar net olmadığını" ve "sertleştirilmesi gerektiğini" savunarak onaya karşı çıktığı, bu girişiminde Fransa ve Yunanistan'dan da destek aldığı belirtiliyor. Rumların, "Kıbrıs Cumhuriyeti"nin Rum kesimi Türkiye tarafından hukuken tanınması ve Türk liman ve havaalanlarının Rum araçlarına açılması konusunda daha katı ifadeler kullanılmasını istedikleri, diğer birçok üye ülkenin ise bu tür ifadelerin Türkiye tarafından kabul edilmeyeceği üzerinde durdukları belirtiliyor. 
     Kaynaklar, taslak metin üzerinde uzlaşma olmaması halinde görüşmelerin gelecek hafta 14 Eylül'de yapılacak toplantının gündemine aktarılabileceğini ifade ediyorlar. 
     COREPER'in gelecek haftaki toplantısında, 3 Ekim'de başlaması öngörülen Türkiye'nin AB'ye katılım müzakerelerinin temelini oluşturacak olan Müzakere Çerçeve Belgesi de ele alınacak. AB'nin yürütme organı olan AB Komisyonu tarafından hazırlanarak onaya sunulan Müzakere Çerçeve Belgesi'nin, ay sonundan önce, AB karar organı olan AB Konseyi tarafından onaylanması gerekiyor. AB Dönem Başkanı İngiltere, üye ülke dışişleri bakanlarının, olağanüstü bir konsey toplantısı çerçevesinde bir araya gelerek, bu onayı vermesi için girişimlerini sürdürüyor. 
     
     HUKUK BÜROSU GÖRÜŞÜ 

     Öte yandan, AB Konseyi Hukuk Danışma Bürosu'nun, Türkiye'nin Kıbrıs konusundaki deklarasyonunu inceleyerek, 31 Ağustos'ta COREPER'e görüş bildirdiği öğrenildi. 
     Basına yansıyan görüş belgesinde, Türkiye'nin yayınladığı deklarasyondan kaynaklanan çeşitli sorulara yanıt aranıyor. 
     Hukuk Bürosu'nun görüşüne göre, deklarasyon, AB ile Türkiye arasında resmi belge olarak görülmüyor, "AB ve üyeleri tarafından kabul edilmemiş olan tek taraflı bir açıklama" niteliğiyle sınırlandırılıyor. 
     Görüşte, AB'nin bir karşı deklarasyon yayımlaması, imzalanan protokolün parçası olmayan deklarasyonun tek taraflı niteliği üzerinde durması, Rum kesimi konusunda AB tavrının teyit edilmesi öneriliyor. 
     Hukuk Bürosu'nun değerlendirmesinde, Türkiye'nin deklarasyonunun Ankara Antlaşması Ek Protokolü'nü geçersiz kılmadığı, çünkü Türkiye'nin, protokol uygulama alanında kısıtlama veya çekince koymadığı belirtiliyor. 
     Büronun görüşünde, Türkiye'nin, Rum kesimini tanımamasının, Ek Protokol'ün uygulamasını olumsuz etkileyip etkilemeyeceğinin, uygulamaya engel oluşturup oluşturmayacağının pratikte gözlemlenmesi gereği üzerinde duruluyor. 
     Türkiye'nin, imzaladığı Ek Protokolü uygulamayacağına yönelik hiçbir işaret görülmediği belirtilen görüşte, Türk imzasının hukuki açıdan geçerli olduğu ifade ediliyor. 
     Türkiye'nin, Ek Protokol'den kaynaklanan yükümlülükleri üzerinde de duran Hukuk Bürosu, sadece Rum mallarına kısıtlama getiren bir tavrın "ayrımcılık" olacağını ifade ederken, Türk tavrının izlenmesi gereğine değiniyor. 
     Türkiye'nin AB'ye katılım müzakerelerinin başlamasından önce Rum kesimini hukuken ve resmen tanıması gerekip gerekmediğini de sorgulayan Hukuk Bürosu, bu konuda görüş bildirirken, müzakerelerin AB ile Türkiye arasında değil, "25 AB üyesi devlet ve Türkiye arasında" gerçekleşeceğini hatırlatarak, müzakerelerin başlamasının, "Kıbrıs Cumhuriyeti'nin Türkiye tarafından de facto fiilen tanınması anlamına geleceğini" savunuyor. 
     Büronun görüşünde, müzakereler sonunda AB'ye katılımı kararlaştırılacak bir Türkiye'nin ise Rum kesimini hukuken tanımasının kaçınılmazlığı üzerinde duruluyor. 
     Hukuk Bürosu, Rum kesiminin tanınması konusunda Türkiye'ye karşı izlenecek AB tavrının "siyasi" olduğunu, üye ülkelerin, hukuki tanımayı müzakerelerin başında isteyebileceklerini veya daha ileri bir tarihi bekleyebileceklerini ifade ediyor. 
     
</TEXT>
</DOC>
