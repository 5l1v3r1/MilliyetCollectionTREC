<DOC>
<DOCNO> 358303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun41.html </URL>
<DATE> 2005/07/05/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
2 Türk'ü öldürmekten yargılanan Rus mafya babası, suçlamayı reddetti 
</HEADLINE>
<TEXT>

     Rusya'nın başkenti Moskova'da 1992 yılında 2 Türk vatandaşını öldürmekten yargılanan Rus mafya babası Vyaçeslav İvankov, suçlamayı kabul etmedi. 
     Noviye İzvestiya, Gazeta ve Kommersant gibi saygın Rus gazeteleri, İvankov'un dünkü duruşmasına sayfalarında geniş yer verdiler. 
     Gazetelerin haberlerinde, 29 Şubat 1992 tarihinde Fidan adlı bir kafe-restoranda kendisine vestiyer sırası vermedikleri gerekçesiyle 2 Türk vatandaşını bazı kişilerin gözleri önünde öldüren İvankov'un dünkü duruşmasında dinlenen bazı görgü tanıklarının da, Türk vatandaşlarına ateş edenin İvankov olmadığını söyledikleri belirtildi. 
     Olay tarihinde söz konusu kafe-restoran'da güvenlik görevlisi olarak çalışan Andrey Ozerov, Türk vatandaşlarına ateş açan kişinin İvankov olmadığını ileri sürerek, ''Katil 1,75 boyunda, sarışın biriydi'' dedi. 
     İvankov'un boyunun 1,63 metre olduğunu belirten avukatları, İvankov'un söz konusu tarihte o restoranda bile olmadığını ileri sürdüler. 
     Mahkemede bugün de bazı görgü tanıklarının ifadeleri alınacak. 
     ''Yaponçik'' lakaplı İvankov'un duruşmasını izlemek için çok sayıda sanatçı ve işadamının mahkemeye geldikleri, ancak güvenlik gerekçesiyle salona alınmadıkları kaydedildi. 
     Moskova'da 1992 yılında 2 Türk vatandaşını öldürmek ve birini ağır yaralamakla suçlanan Rus mafya babası ABD'ye kaçmıştı. İvankov, geçen yıl Temmuz ayında Rusya'nın talebi üzerine ABD tarafından iade edilmişti. 
     ABD'de saklanan 2 Rus işadamından 1995 yılında 3,5 milyon dolar haraç isterken FBI ajanları tarafından yakalanan İvankov, Amerikalı yetkililerden teslim alındıktan sonra Rusya'nın en sıkı korunan ve Yukos'un eski başkanı Mihail Hadarkovski'nin de bulunduğu ''Matroska Tişina'' cezaevine konulmuştu. 
     Restoran sahibi olay sırasında kimin ateş ettiğini görmediğini söylerken, saldırıda ağır yaralanan Türk vatandaşının da ifade vermek istemediği bildirilmişti. 
     İzvestiya gazetesinde daha önce yayımlanan bir haberde, olayda ''zarar gören'', ancak adı açıklanmayan bir Türk tanığa polisin, ''Yaponçik''e karşı tanıklık yapması karşılığında ''neredeyse Devlet Başkanı Vladimir Putin'in korunma düzeyine yakın güçlü bir koruma'' vadeettiği belirtilmişti. 
     
</TEXT>
</DOC>
