<DOC>
<DOCNO> 355507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonyas08.html </URL>
<DATE> 2005/06/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mucit öğretmen, 'mangallı semaver' patentini aldı 
</HEADLINE>
<TEXT>

     Konya'da 24 yıllık bir öğretmen, ''mangallı semaver'' adını verdiği ürünü için patent aldı. 
     İngilizce öğretmeni Şükrü Kaya, uzun süre görev yaptığı Karadeniz Bölgesi'nde çay için kullanılan katı yakıtlı semaverlerden etkilenerek yeni bir ürün geliştirdiğini söyledi. 
     Bu yeni ürünün en önemli özelliğinin, hem mangal hem de çay demleme işini bir arada yapabilmesi olduğunu anlatan Kaya, ''Karadeniz Bölgesi'nde çay için kullanılan farklı semaverler görmüştüm. Bu semaverlerde odun kömürü de yakılıyordu. Bir gün mangalda et pişirirken, bu mangalı daha önce gördüğüm katı yakıtlı semaverlerle birleştirip portatif bir cihaz yapmaya karar verdim'' dedi. 
     İki yıllık deneme çalışmalarının ardından hem mangal hem de semaver işlevi gören yeni ürünü kullanıma hazır hale getirdiğini belirten Kaya, şunları kaydetti 
     ''Önce eski bir elektrikli semaveri bozarak işe başladım. Yaygın olarak kullanılan mangalın üzerine bir metal düzenek yardımıyla samaveri yerleştirdim. Yanan mangalın çevresinde bulunan özel bölmedeki su ısınarak yukarıdaki semavere sıcak su akışını sağlıyor. Semaverdeki çay demlenirken, siz de mangalın üzerinde etinizi pişirebiliyorsunuz. Kısa süre önce bu yeni ürünümün patent haklarını da aldım. Bu buluşumu, bir üretici firmayla anlaşıp seri üretime geçerek 'Semazen' adıyla piyasaya sürmek istiyorum.'' 
     
</TEXT>
</DOC>
