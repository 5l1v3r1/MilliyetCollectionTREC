<DOC>
<DOCNO> 350652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun46.html </URL>
<DATE> 2005/06/10/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Eski İran şahının oğlu açlık grevine başladı... 
</HEADLINE>
<TEXT>

     Eski İran şahının büyük oğlu Rıza Pehlevi, İran’da 17 Haziran’da yapılacak cumhurbaşkanlığı seçimlerini "aldatmaca" olarak niteleyerek, İranlı siyasi mahkumlarla dayanışma amacıyla, üç günlük açlık grevine başladı. 
     Sürgünde yaşadığı ABD’de, AFP’ye açıklama yapan Pehlevi, "İran halkının seçimi boykot edeceğini ümit ettiğini" belirterek, açlık grevi kararıyla "dünyanın dikkatini halkının kaderine çekmeyi amaçladığını" kaydetti. 
     Pehlevi, bu eyleminin, mahkumların serbest bırakılmasını talep etmek ve mahkumların insan hakları ile kamu özgürlüklerinden mahrum olmalarını protesto amacını taşıdığını açıkladı. 
     Pehlevi’nin, kendileri de aynı tarihte açlık grevine başlayacak siyasi mahkumlardan gelen çağrı üzerine greve başlayacağı belirtilmişti. İranlı siyasi mahkumların eylemi, 8 Temmuz’da sona erecek. 8 Temmuz, 6 yıl önce Tahran’daki öğrenci ayaklanmasının yıldönümü. 
     44 yaşındaki Pehlevi, babası Muhammet Rıza Pehlevi’nin 1979’da 
     Ayetullah Humeyni tarafından devrilmesinden bu yana sürgünde yaşıyor. 
     
</TEXT>
</DOC>
