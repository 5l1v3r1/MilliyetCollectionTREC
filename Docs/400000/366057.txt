<DOC>
<DOCNO> 366057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko09.html </URL>
<DATE> 2005/08/01/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Tavuk eti yeniden gözde... 
</HEADLINE>
<TEXT>

     Hormon tartışmaları nedeniyle ilgi gösterilmediği için fiyatı oldukça düşen tavuk eti, pikniklerin yoğunlaştığı yaz aylarında yeniden en gözde et oldu. 
     Konya'da kurulu bir alışveriş merkezinden edinilen bilgiye göre, en ucuz hayvansal protein kaynağı olarak gösterilen tavuk eti genellikle orta ve düşük gelirli aileler tarafından tüketiliyor. 
     Kırmızı ete ve bazı balıklara oranla oldukça ucuz olan tavuk eti, bir süre önce yaşanan hormon tartışmaları yüzünden talep görmemiş, düşük gelirli vatandaşlar bile tek protein kaynaklarından vazgeçmişti. 
     Uzun süren tartışmalar ve vatandaşın ilgi göstermemesi nedeniyle fiyatı oldukça gerileyen tavuk eti, pikniklerin yoğunlaştığı, hormon tartışmalarının fazla yaşanmadığı yaz aylarında yeniden en gözde et haline geldi. 
     Tartışmalar yüzünden fiyatı 2 YTL'ye kadar gerileyen bütün tavuğun kilosu artan talebe paralel olarak 3.5 YTL'ye çıktı. Bunun yanı sıra fiyatları düşen, pikniklerde fazlaca tercih edilen kanadın kilosu 3.5 YTL'den 7 YTL'ye, tavuk pirzola 4 YTL'den 5.5 YTL'ye, bonfilenin kilosu 4 YTL'den 5.4 YTL'ye, haşlamalık baget 3.5 YTL'den 4.5 YTL'ye yükseldi. 
     Alışveriş merkezi yetkilileri, ucuz olması nedeniyle yaz aylarında gidilen piknikler için genellikle tavuk etinin tercih edildiğini bu yüzden bazı ürünlerin fiyatının çok yükseldiğini söyledi. 
     Özellikle dar gelirli vatandaşların aldığı bütün tavuk kadar ızgaralık çeşitlerin ilgi gördüğünü belirten yetkililer, tavuk etinin yaşadığı bazı sorunların ardından eski günlerine döndüğünü kaydettiler. 
     
</TEXT>
</DOC>
