<DOC>
<DOCNO> 363322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun04.html </URL>
<DATE> 2005/07/22/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Çanta araması New York'u karıştırdı .. 
</HEADLINE>
<TEXT>

     Londra'da dün yeniden bombaların patlaması üzerine güvenlik önlemlerini artıran New York polisi, bugünden itibaren metro ve tren istasyonları ile otobüslerde yolcuların çantalarını arama uygulaması başlatma kararı aldı. 
     Konuyla ilgili açıklama, Belediye Başkanı Michael R. Bloomberg ve polis şefi Raymond W. Kelly tarafından yapılırken, terör karşıtı önlemler kapsamında böyle bir uygulamanın ilk kez hayata geçirileceği ifade edildi. 
     Terör endişesinin en yüksek olduğu dönemlerde bile yolcu trafiğinde gecikmelere yol açacağı gerekçesiyle çantaların aranması uygulamasına başvurulmamıştı. 
     New York'ta sadece metro sistemine ait 468 istasyon bulunduğuna ve bu sistemle hafta içinde her gün ortalama 4,5 milyon kişinin seyahat ettiğine dikkat çekildi. 
     Polis şefi Kelly, istasyona girdikleri sırada rastgele bazı yolcuların aranacağını, gerekli görülmesi halinde istasyonda bulunanların da aranabileceğini söyledi. Aramaların yasalara uygun şekilde yapılması yönünde polislere gerekli eğitimin verildiğini kaydeden Kelly, aramalar sırasında ırk ayrımı olmayacağına vurgu yaptı. 
     Bu arada, New York Yurttaş Hakları Birliği hukuk direktörü Christopher Dunn, herhangi bir gerekçe ya da şüphe olmaksızın vatandaşların rastgele aranmasının en temel anayasal değerlere aykırı ve uygulamanın rahatsız edici olduğunu savundu. 

     
</TEXT>
</DOC>
