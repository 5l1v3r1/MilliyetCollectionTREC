<DOC>
<DOCNO> 370445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/guncel/gun03.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Camide doğum günü 
</HEADLINE>
<TEXT>


'Toplumsal Barış' ödüllü Maçkalı imam Topçu, tatilde Kuran öğrenen çocukların doğum günlerini camide pastayla kutladı 

TEKİN ATAY Trabzon DHA 

Trabzon'un Maçka ilçesinde 2 yıl önce İspanyol askerlerini taşıyan ve 75 kişiye mezar olan uçağın enkazında bulduğu birkaç fotoğrafı askerlerin yakınlarına gönderen ve bu davranışıyla takdir toplayan Maçkalı imam Sait Topçu, köydeki çocukların doğum günlerini camide kutlayarak bir ilke imza attı. 

'Hiç sakıncası yok' 
Şahinkaya Beldesi, Konaklar Mahallesi'ndeki Fatih Camii'nde imamlık yapan Topçu, yaz tatili nedeniyle köydeki çocuklar için açılan Kuran kursunda, din eğitiminin yanı sıra doğum günleri kurs süresine rastlayan çocuklara da camide kutlama yaptı. Topçu'nun davranışı köy halkının büyük beğenisini topladı. 
Topçu, çocukların boş vakitlerinde oynayabilmeleri için avluya da voleybol sahası yaptı. 
Doğum günü kutlamasıyla çocukların camiyi daha çok sevdiğini belirten Topçu, "Peygamber Efendimizin doğum gününü binlerce yıldır camilerde kutluyoruz. Çocukların doğum günü kutlamasının da camide yapılmasında hiçbir sakınca yok. Bunun din eğitimine çok olumlu katkısı oldu. Çocukluğumuzda camiye namaz kılmanın dışında gidilemeyeceğini düşünürdük" dedi. 
Maçka Müftüsü Emrullah Üzüm de, "Bu tür etkinlikler yaygınlaşmalı. Topçu'yu kutluyorum" dedi. 
Topçu, yanık asker fotoğraflarını İspanya'ya gönderdiği için Türkiye Milli Olimpiyat Komitesi'nce "Toplumsal Barış" dalında Fair - Play ödülüne layık görülmüştü. 


</TEXT>
</DOC>
