<DOC>
<DOCNO> 395201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo38.html </URL>
<DATE> 2005/11/15/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Fatih Terim Köbi Kuhn'un centilmenlik anlayışı farklı 
</HEADLINE>
<TEXT>

     Milli Takım Teknik Direktörü Fatih Terim İsviçre maçı ile ilgili olarak düzenlediği basın toplantısında, İsviçre Milli Takım Teknik direktörüne yanıt vererek, " Herhalde Kuhn'un kibarlık, centilmenlik anlayışı farklı. Orada yaşananları hep beraber yaşadık biz ama bu bakış açısına göre değişiyor demek ki" diye konuştu. Terim İsviçreli gazetecilerin soruları üzerine konuşmasını kesip şu sözlerle ders verdi 
     ""İki İsviçreli gazeteci arkadaşımız da bana şu mesajı verdiler, sanki ilk maçta hiç bir şey olmamış gibi konuşuyorlar. Nasıl bu kadar rahat olduklarını anlamak kolay değil. Sanıyorum hep haklı durumda olma istekleri devam ediyor... Bakıyorum da, bana İsviçre'de üzülüp üzülmediğimizi soran yok hep burayı soruyorlar. Gazetecilik tarafsız olmak değil midir Maçtan önce sizin orada yazdıklarınız, radyo ve televizyonlarda söyledikleriniz İsviçre taraftarını tahrik etmedi mi 
     Şu hadiselerden sonra sizin o kadar çirkin şeyler yazmanıza rağmen bizim basınımızdan bakıyorum size karşı tek kelime yok. Bizimkiler böyle de adaletlidir. Yani siz istediniz yoksa ben böyle bir şey konuşmak istemedim ama iki antrenörü yazarken bile birine zengin, birine dilenci yazıyorsunuz. 
     Bu nerede var Olayları aslında siz tırmandırdınız basın olarak. Sizi de tebrik ederim ayrıca Milli Takımınız'la tek yumruk oldunuz... 
     Bir oyuncunuz teknik adama küfür ediyor ama inkar edince onun söyledikleri doğru kabul ediliyor hocanın söyledikleri yanlış... Dolayısıyla bizim çok saygılı bir millet olduğumuzu hatırlamanız da yarar var. Bu konuları fazla açmayın çünkü istediğiniz gibi yönlendiremezsiniz bizi... " 
     
     İLK MAÇTA İYİ OYNAMADIK 

     Terim, ilk maçta Tümer, Tuncay, Hakan ve Nihat'la dört forvetle oynadığımızı ama iyi oynamadığımızı söyleyerek şöyle devam etti 
     " Hiç bir bahane aramıyorum ama oyun 1-1 bitebilirdi... Bakıyorum da hakem tarihteki en bariz penaltıyı vermemiş... Biz kötü oynayabiliriz ama bu hakemi ilgilendirmez... Yine bakıyorum bu pozisyona çok fazla dikkat çekilmiyor. Aynı şey bizim lehimize olsaydı Avrupa basını hakemi yerden yere vururdu. O pozisyon maçın kader anıdır. 2-0 geride olduğumuz için maç bizim açımızdan risk taşıyacaktır. Büyük başarılara ancak riske girerek ulaşabiliriz. Oyuncularımız bu riske girebilecek ve bu riski taşıyabilecek kapasitedeler. " Fatih Terim bir soru üzerine de yarınki maça ilişkin beklentilerini şöyle dile getirdi 
     " 2-0 mağlup durumdaki bir Türkiye nasıl oynaması gerekiyorsa öyle oynayacaktır. İsviçre cephesinden gelen açıklamalara bakıyorum hep bizim saldıracağımızı söylüyorlar ama bu bilinçsiz bir saldırı gibi anlaşılabilir. Böyle yapmayacağız. İsviçre'nin sahasında değiliz, İsviçre seyircisi önünde değiliz, İsviçre'nin stadında değiliz tüm bunlar sahaya nasıl yansıyacak yarın hep birlikte göreceğiz. Baskı kuracağımız kesin ama bu bilinçsiz bir baskı olmayacak... " 
     
     'KARİYERİMDEKİ EN ÖNEMLİ MAÇLARDAN BİRİSİ' 

     Milli Takımlar Teknik Direktörü Fatih Terim, İsviçre maçında teknik heyetin ve oyuncuların kazanma adına sahada yüreklerini ve oyunlarını ortaya koyacaklarını vurgulayarak, "Bundan hiç şüphemiz yok. Oyuncularımıza inancımız tam" dedi. 
     Kariyerindeki en önemli maçlardan bir tanesine çıkacağını vurgulayan Fatih Terim, şöyle devam etti 
     "Antrenörlüğümde Türk futbolcusuna hep güvendim, onlar da güvenimi hiç boşa çıkarmadılar. yarın da boşa çıkarmayacağını düşünüyorum. Bizim takımımızın değerli ve güçlü olduğunu düşünüyorum. Bir maç başarısız olduğu için değerinden bir şey kaybetmediğini düşünüyorum. Sıkıntı çekmeden kazanç olmaz. Çekilecek sıkıntı 90 dakika sahada basmadık yer bırakmamak, tüm yeteneklerini sahada kullanmaktır. Onlardan beklediğimizi biliyorlar." Çarşamba günü bir takımın ne yaptığı, ne yapmadığını göreceğiz. Kendi içimizde de statta da sabırlı değiliz, oyuncularımızı eleştirmek, yerden yere vurmamak için 3 gün sabretmek çok uzun bir zaman değil aslında. Muhakkakki tenkit edileceğiz, ama ikinci maçı da bekleyip o kadar çok zaman varki yerden yere vurmak için, keşke bu sabrı gösterebilseydik, ama ümit ediyorum ki yarın bu sabrı göstereceklerdir. Hata yapabiliriz, hatta gol bile yiyebiliriz, ama her şeye göre hazırlanacağız. Her halükarda Fenerbahçe Stadı'ndan ister kazansın, ister yenilsinler alkışlar içinde çıkmayı hak ettiklerini düşünüyorum. 
     
     "DÜNYA KUPASI'NA GİDECEĞİMİZİ DÜŞÜNÜYORUZ" 

     Terim, Dünya Kupası finallerine gitmek istediklerini ifade ederek, "İlk maçta buna uygun oynamasak da rövanş maçının dünya kupasına gidecek şekilde biteceğine yürekten inanıyoruz" dedi. 
     İsviçreli oyuncuların ilk maçın 1-0 bitmesi için ağır hareket ederken, kendi oyuncularının hızlı hareket ettiğini hatırlatan Fatih Terim, İsviçreli oyuncuların da 2-0'lık sonucu beklemediğini söyledi. 
     Maçta değişiklikleri, deplasmanda atılan golün önemli olduğunu düşünerek gerçekleştirdiğini anlatan Terim, "Bu golü yakalamak istedim. İsviçre kendi sahasında 1-0'a razı oluyurdu, ben de Halil ile devam etmek istedim. Bir gol bulmayı düşündük. Tecrübeli oyuncularımız dahi kayba hazır değildilerdi. Kaybetmek istemedikleri için son dakikalarda lehimize olan faulleri de çok çabuk kullanarak, profesyonelliğin gereğini yapamadılar. 1-0, başka 2-0 çok başka. Onlar da bunun bilincindeler, şimdi bir borçları var yarın bu borçlarını ödeyecekler" şeklinde konuştu. 
     
     TARAFTARLARDAN SABIR İSTEDİ 

     Faih Terim, ayrı bir stat, seyirci ve şehirde maçın oynanacağını kaydederken, taraftarlardan da sabırlı olmalarını istedi. 
     Sahalarındaki oyun şekillerinin de değişeceğini anlatan Terim, şöyle devam etti 
     "Daha etkili olacağız. Onların kontratakları tabii etkilidir, ama 2-0 geride sahaya çıkacağız, bu maçta İsviçre değil başka takım da olsa kontrataklarda etkili olacaktır. Türk milli takımı 2-0 mağlup olduktan sonra, nasıl oynayacaksa öyle oynayacaktır diye düşünüyor herkes. Karşı tarafın basın toplantısında 'Türkler saldıracak' deniliyor. Bu bizi bilinçsiz bir oyuna iter. Biz tabii ki baskı kurmaya çalışacağız. Oyunun her dakikasında strateji değiştirecek bir Türkiye sahada olacaktır. Bundan kimsenin şüphesi olmasın. Risk almaktan korkmayacağız. Muhakkak, pres yapacağız, ama gol yediğimiz taktirde işimizin mucizelere kalacağının da bilincindeyiz. 2-0'a karşı reaksiyon göstereceğiz. Sevgili seyircilerimizden sabırlı olmalarını istiyoruz. Bunda büyük bir yarar var. İlk maçta 43 ve 86 da golleri yedik, demekki bu dakikalarda da 2-0 olabiliyor, 86 dan sonra da 3-0 olabilir. Hiçbir zaman ümitlerini kaybetmesinler, bizim her dakika neticeyi değiştirecek oyuncularımız var. Oyunun her anında risk alacağız, ama bunda ne kadar akıllı olursak o kadar iyi olur." 
     
     "HAKEM İLK MAÇTA PENALTI VERMEYEREK DOĞRAMA YAPTI" 

     Milli Takım Teknik Direktörü Fatih Terim, İsviçre ile oynadıkları ilk maçın hakemi Lubos Mitchel'in ilk maçta lehlerine olan penaltı kararını vermeyerek "Doğrama" yaptığını söyledi. 
     Conrad Otel'de düzenlediği basın toplantısında ilk maçın hakemi ve rövanştaki hakem değişikliğini de yorumlayan Terim, Mitchel'in Leeds United maçıyla gündeme gelen bir hakem olduğunu vurgulayarak, şöyle devam etti 
     "Kendisi bugün Avrupa'nın üst düzey hakemlerinden biri. 1995 yılında yine İsviçre ile oynarken, Ali Sami Yen Stadı'nda 90. dakikada penaltı noktasını gösterdi, hep beraber sevinirken, daha sonrasında bizim aleyhimize faul gösterdi. Sene 2005 ve olayın başlangıcından beri düdük çalmadı. Hakan-Müller mücadesinde eğer bir faul varsa çok önceden tespit edebilirdi, ama ne zaman top ele değdi, hem kırmızı kart hem penaltı var. O zaman Hakan'ın faul yaptığına hükmetti. Tüm bunlar İsviçre maçlarına denk geliyor. Ama Fenerbahçe'ye Schalke 04 maçında iki kırmızı kart gösterdiği gerekçesiyle ikinci maçın bu hakem değişiyor, bizim art niyetimiz yok, hepsine saygı duyuyoruz. Bir bahane de sebep de aramıyoruz. Ancak yahu hakem de ne yaptı diye bizden çıkar. Bir doğrama varsa, en güzel doğrama bu, daha ne yapacak. Böyle bir play-off maçında vermeyeceksen nerde vereceksin. Kendi arkadaşları bile penaltı diyor." 
     
     İSVİÇRE MİLLİ TAKIMI'NIN YAŞADIKLARI 

     Terim, İsviçre Milli Takımı'nın yaşadıkları konusunda İsviçreli bir basın mensubunun sorusu üzerine, "Bunlara, bir ülkenin istiklal marşının ıslıklanması reaksiyon sebebi olmuştur diye düşünüyorum" yanıtını verdi. 
     "Türk insanının İsviçrelilerden beklediği davranış şekli değildir" diyen Fatih Terim, "Nasıl biz kendi istiklal marşımız için hassas davranıyorsak, bizde İsvire milli marşına gerekli saygıyı göstermeliyiz, Türk insanına yakışan budur" ifadesini kullandı. 
     Dünkü muamelenin ne olduğunu bilmediğini dile getiren Terim, sözlerini şöyle sürdürdü 
     "Ama olayların abartıldığından eminim. Ama şunu bilmenizi isterim ki hiçbir meslektaşımıza, sporcuya ve insana herhangi bir şekilde rahatsızlık vermemiz mümkün olamaz. Biz misafirperliği ile ünlü bir ülkeyiz. Biz bu konuda çok hassasız muhakkakki üzülürüz. Olmaması için de insanlarımızı sağduyuya davet ediyoruz. Ama bana soru sorun iki İsviçreli arkadaşımız da bana şu mesajı verdiler, sanki orda hiçbir şey olmamış gibi rahatlar. Nasıl olurda burda böyle bir şey olmamış gibi davranıyorlar anlamıyorum. Klasik Avrupalılar gibi kendilerini haklı görüyorlar. Orada yaşananlara hiçbir tepki yok, ama buradakine var. Ordaki kışkırtan yazılarınız, kaldığımız muamele, bitaraf olması gereken meslektaşlarımızdan, gazetelecilerden duyamıyoruz, bu da beni üzüyor açıkçası. İsviçre basını maç öncesinde çirkin şeyler yazmasına rağmen, size karşı bir şey yazılmadı, bize karşı yazıldı. Bizimkiler böyle de adaletlidir. İki antrenörün birine zengin, birine dilenci yazıyorsunuz. Bu hangi adaletli ülkede var. Sizi de tebrik ediyorum, milli takımınızla her türlü organizede birlikte oldunuz. Bir oyuncunuz hocayla elle işaret ediyor, küfür ediyor, ben bir şey yapmadım deyince o doğru, hoca yanlış. Bence sizin bizim çok misafirperver, kadirşinast, çok saygılı bir millet olduğumuzu hatırlamanızda yarar var. Onun için size tavsiyem bu konuları fazla açmayın, çünkü istediğiniz gibi yönlendiremezsiniz bizi." Terim, dünyanın her tarafında ülkeye girişlerde güvenlik güçlerinin tarzının bulunduğunu dile getirirken, İsviçre'den dönerken kafiledeki bayanların güvenlik gerekçesiyle ayakkabılarının dahi çıkartıldığını gördüğünü söyledi. 
     
     KADRODA DEĞİŞİKLİK 

     Terim, Hüseyin'in cezalı olması, Emre ve Hamit'in de dönüşü nedeniyle kadroda değişiklik yapacağını açıkladı. 
     Yıldıray Baştürk ile konuştuğunu dile getiren Fatih Terim, "Bana fizik olarak tam hazır olmadığını söyledi. Yıldıray için yarın karar vereceğim. Emre ile Hamit oynayacak" dedi. 
     
     "İYİ OYNARSANIZ ŞANS YANINIZDA OLUR" 

     Fatih Terim, "Yarın şansa ihtiyacınız var mı " şeklindeki bir soru üzerine de, "Ben aslında şansa pek inanmam iyi oynarsanız şans sizin yanınızda olacaktır" yanıtını verdi. 
     Maçların mücadele etmeden, yüreğini koymadan, profesyonelce düşünülmeden kazanılmadığını dile getiren Terim, en kritik anlarda bile serinkanlı ve profesyonelce düşünmeleri gerektiğini anlattı. 
     Öte yandan, Terim'in basın toplantısında, İsviçre Milli Takımı antrenörünün basın toplantısında yaşanan tercüme krizine misilleme yapıldı. 
     Fatih Terim'in Türk basın mensuplarının sordukları sorulara verdikleri yanıtlar, İsviçre basınına tercüme edilmezken, sadece İsviçreli medya mensuplarının İngilizce sordukları sorular, tercüme edildi. 

     
</TEXT>
</DOC>
