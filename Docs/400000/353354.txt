<DOC>
<DOCNO> 353354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/ekonomi/eko02.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da Enka'ya büyük 'iş' 
</HEADLINE>
<TEXT>


Enka, Moskova'da yapılacak yeni havaalanı için açılan Rusya tarihinin en büyük ihalelerinden birini 430 milyon dolara aldı. İhaleye 40'a yakın şirket katıldı 

CENK BAŞLAMIŞ Moskova 

Moskova'ya yapılacak yeni havaalanı için açılan Rusya tarihinin en büyük ihalelerinden birini Enka kazandı. 
40'a yakın Rus ve yabancı şirket arasında uzun süredir büyük bir çekişmeye sahne olan yaklaşık 430 milyon dolarlık dev ihalede ipi göğüsleyen Türk şirketi Enka oldu. İhaleyle ilgili anlaşma Aeroflot Rus Havayolları Başkanı Valeriy Okulov ve Enka Holding Onursal Başkanı Şarık Tara'nın da hazır bulunduğu bir törenle dün Moskova'da imzalandı. 
Aeroflot Başkanı Okulov, inşaatın 26 ay süreceğini ve "Şeremetyevo 3" adı verilen terminalin 2007 sonlarında hizmete gireceğini açıkladı. Okulov, Aeroflot'un projeye her türlü desteği vereceğini söyledi. 

Amaç güçlenmek 
Rusya'nın en modern ve en büyük havaalanı olacak Şeremetyevo 3'ün yapımı yılan hikayesine dönmüş ve geçmiş yıllardaki bir ihale iptal edilmişti. Moskova'dan yurtdışına uçuşların ağırlıklı olarak yapıldığı 25 yıllık Şeremetyevo iki Havaalanı'nın eskimesi ve artan yolcu trafiğiyle başa çıkamaması, British Airways ve Swissair gibi dev Batılı şirketlerin alandan ayrılmasına yol açarken, Aeroflot'un geliri ve pazar payı önemli ölçüde azalmıştı. 
Şirket, saatte 3 bin 800 yolcu kapasitesine ulaşacak yeni terminalle pazarda yeniden güçlenmeyi planlıyor. Yılda 10 milyon yolcu kapasiteli yeni havaalanının Rusya bütçesine katkısının 9 milyar ruble yaklaşık 280 milyon YTL dolayında olacağı hesaplanıyor. 
Enka'nın bu ihaleyi almasıyla Türk müteahhitler Rusya pazarındaki en büyük başarılardan birini elde etti. Türk inşaatçıların son 15 yılda Rusya'da kazandığı ihalelerin tutarı 14 milyar dolara yaklaşmış durumda. 


</TEXT>
</DOC>
