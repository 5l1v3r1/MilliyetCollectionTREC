<DOC>
<DOCNO> 358393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonspo05.html </URL>
<DATE> 2005/07/05/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kartal’a 2 yeni aday... 
</HEADLINE>
<TEXT>

     Yardımcı antrenör Zeki Önatlı, Valerenga’nın golcüsü Iversen’i izlemek için Norveç’e giderken, Corradi ile de temasa geçildi 
     
     Alternatifler çoğalıyor 
     Beşiktaş’ta yabancı transferi için çalışmalar tüm hızıyla sürerken, listeye her geçen gün yeni isimler ekleniyor. Siyah-Beyazlılar, Sırbistan Karadağlı Miloseviç ile Darko Kovaçeviç, Hırvat Igor Biscan, Uruguaylı Pandiani ve Polonyalı Zurawski’nin yanı sıra, Norveç’in Valerenga takımında forma giyen forvet Steffen Iversen, İspanyol Valencia takımının İtalyan santraforu Bernardo Corradi’nin peşine düştü. 
     
     Önatlı, Iversen’i izledi 
     Aynı zamanda Norveç Milli Takımı’nda da forma giyen Iversen’i izlemek için görevlendirilen yardımcı antrenör Zeki Önatlı, dün Oslo’ya gitti. Valerenga’nın, Odd Grenland ile oynadığı karşılaşmayı izleyen Önatlı, Iversen için olumlu izlenimler edindi. Öte yandan, menacerlerin tavsiye ettiği Corradi için teknik direktör Rıza Çalımbay’dan olabilir’ yanıtını alan yönetim harekete geçip İtalyan futbolcu ile bir öngörüşme yaptı. 
     
</TEXT>
</DOC>
