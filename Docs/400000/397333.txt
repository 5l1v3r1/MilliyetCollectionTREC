<DOC>
<DOCNO> 397333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko41.html </URL>
<DATE> 2005/11/23/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Cem Boyner İşin anahtarı bilmek değil, yapabilmek 
</HEADLINE>
<TEXT>

     Boyner Holding Murahhas Azası Cem Boyner, ''İşin anahtarı bilmek değil, yapabilmek'' dedi. 
     Boyner, Soysal Eğitim Danışmanlık tarafından Lütfi Kırdar Kongre ve Sergi Sarayı'nda düzenlenen 5. Uluslararası İstanbul Perakende Konferansı'nda yaptığı konuşmada, önceki yıllarda iş geliştirmenin önemli olduğunu düşündüğünü, ancak şimdi farklı düşünmeye başladığını anlattı. 
     Ekip olarak bugüne kadar hayal ettiklerinin ne kadarını gerçekleştirdiklerini düşündüğünü dile getiren Boyner, şunları kaydetti 
     ''İnanın bugüne kadar sadece yüzde 10'unu gerçekleştirebildik. Onda birini yaptık. Onda 9'u akılda kaldı. Bir parça daha uygulayabilseydik çok daha başarılı olabilirdik. Bilmek ile yapabilmek arasında bir tercih yapmak gerekiyorsa, ben oyumu yapabilmek tarafına koymak istiyorum. Artık yaratıcı fikirden çok, yerine getirebilme kabiliyeti, ortaya koyabilme, zamanında yapabilme kabiliyeti önemli.'' Boyner, Türkçe'de çok tehlikeli bir kelimenin ''yani'' olduğunu, bu kelimeye karşı kendilerinin, son 1.5 yılda gardlarını aldıklarını anlattı. 
     Mısır'da mağaza açacakları dönemde ekip olarak çok yoğun çalıştıklarını ve bu çalışmaya ilişkin olarak ortaklarından ilginç bir soru aldıklarını dile getiren Boyner, ortaklarının kendilerine ''Nasıl oluyor da bu kadar insan emir almadan bunları yapabiliyor '' diye sorduğunu söyledi. 
     O zaman bu sorunun cevabını bilmediğini söylediğini dile getiren Boyner, daha sonra bu konu üzerinde düşündüğünü ve yanıt bulmaya çalıştığını kaydetti. 
     Boyner, ''Türklerin müthiş bir yönetim becerisi var ve gerçekten bir kişi bir kişiye emir vermiyor, herşey kendi kendine yürüyor. Refleks haline gelmiş. İçimize işlemiş refleksler var. Anahtar bilmek mi yapabilmek mi derseniz, bana kalırsa yapabilmek'' dedi. 
     Mısır yatırımı sırasında çok kez geri dönmeyi düşündüklerini belirten Boyner, ''Bizi ayakta tutan, yapabileceğimizi bilmekti'' dedi. 
     
     KRAL, İŞİ YAPABİLEN 
     Boyner, '' Kral kim desem, işi yapabilendir'' görüşünü dile getirdi. 
     Bu sabah yabancı yatırımcılarla bir araya geldiğini anlatan Boyner, onların kendisine 2 yıllık planlarını sorduğunu, kendisinin de onlara ''işler değişir'' şeklinde cevap verdiğini söyleyerek, önemli olanın işleri yönetebilme refleksi olduğunu belirtti. 
     İstanbul'a artık insanların müze gezmeye gelmediğini ifade eden Boyner, insanların yaşamaya geldiklerini, kendisinin fotoğraf sergisini ziyaret edenlerin yüzde 40'ının yabancılar olduğunu, Reina ve Laila gibi mekanların da istanbul için önemli katkılar sağladığını anlattı. 
     Boyner, yatırımcılar geldiğinde, ''Biz yaparız, biz bu işi çok iyi biliyoruz'' demenin bambaşka bir güç ifade ettiğini belirterek, ''Galiba işin anahtarı işi bilmekten çok işi yapabilmek'' diye konuştu. 
     
</TEXT>
</DOC>
