<DOC>
<DOCNO> 390248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur29.html </URL>
<DATE> 2005/10/27/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Beşiktaş'ta 3 kişinin öldüğü kazada TIR şoförüne 6 yıl 8 ay hapis cezası 
</HEADLINE>
<TEXT>

     Beşiktaş’ta 3 kişinin hayatını kaybettiği trafik kazasına ilişkin yargılanan TIR sürücüsü Şükrü Dinç, "tedbirsizlik ve dikkatsizlik sonucu 3 kişinin ölümüne neden olmak" suçundan 6 yıl 8 ay hapis cezasına çarptırıldı. 
     İstanbul 4. Ağır Ceza Mahkemesi’ndeki duruşmaya, tutuklu sanık Şükrü Dinç katıldı. 
     Duruşmada söz alan Dinç’in avukatı Melda Akın, bilirkişi raporunda yanlış değerlendirme yapıldığını düşündüğünü belirterek, sanığın tüm anlatımlarında ikinci bir araçtan bahsettiğini, ancak bunun dikkate alınmadığını öne sürdü. 
     Son sözü sorulan Dinç, "takdir mahkemenindir" diye konuştu. 
     Dinç’i, "tedbirsizlik ve dikkatsizlik sonucu 3 kişini ölümüne neden olmak" suçundan lehine olan eski TCK’nın 455 2. maddesi uyarınca 8 yıl hapis, 489 milyon lira para cezasına çarptıran mahkeme heyeti, duruşmalardaki iyi halini gözönüne alarak sanığın bu cezasını 6 yıl 8 ay hapis ve 407 milyon 500 bin lira para cezasına indirdi. 
     Dinç’in ehliyetinin ilgili kanun uyarınca 1 yıl süreyle geri alınmasına hükmeden mahkeme heyeti, tam kusurlu bulunduğu için sanık hakkında başka bir indirim yapmadı. 
     İstanbul 10. Asliye Mahkemesi’nde açılan davanın iddianamesinde, sanık Şükrü Dinç’in, kullandığı TIR’la 30 Nisan 2005 tarihinde emniyet şeridinde çarptığı otomobili altına aldığı, tünel içindeki bariyerlere çarptığı ve 325 metre sürükleyerek durduğu ifade ediliyordu. 
     Otomobilin içinde bulunan Engin Duman, Durmuş Aslan ve Seyithan Enci’nin olay yerinde öldüğü anlatılan iddianamede, Dinç’in eski TCK’nın 455. maddesinin 2. ve son fıkrası uyarınca 4 ile 10 yıl arasında hapis cezasına çarptırılması isteniyordu. 
     İstanbul 10. Asliye Ceza Mahkemesi, 1 Haziran 2005 tarihinde yürürlüğe giren yeni TCK’nın 85. maddesinin 2. fıkrasının da aynı eylemi düzenlediğini ve 2 ile 15 yıl arasında hapis cezası öngördüğünü belirterek, dava dosyasını "görevsizlik kararı" ile İstanbul Ağır Ceza Mahkemesi’ne gönderilmişti. 
     
</TEXT>
</DOC>
