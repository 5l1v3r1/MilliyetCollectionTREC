<DOC>
<DOCNO> 383067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun03.html </URL>
<DATE> 2005/10/01/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Annan, Irak'ta şiddetin artarak sivillere yönelmesinden endişeli... 
</HEADLINE>
<TEXT>

     BM Genel Sekreteri Kofi Annan, Irak’ta son günlerde şiddetin artarak sivillere yönelmesinden büyük endişe duyduğunu söyledi. 
     Sözcüsü aracılığıyla yaptığı yazılı açıklamada, bu konudaki endişelerinin yanı sıra hayatını kaybedenlerin yakınlarına en derin taziyelerini dile getiren Annan, Irak halkını da "barış ve demokrasi yolunda" karşılaştıkları çok sayıda insanının ölümüyle sonuçlanan intihar saldırıları karşısında kararlılıkla durmaya çağırdı. 
     Balad’da önceki gün çok sayıda kadın ve çocuğun da aralarında bulunduğu 90’dan fazla kişinin ölümüne yol açan saldırılar ve dün Hille’de gerçekleştirilen diğer bir saldırıdan dolayı büyük bir üzüntü duyduğunu belirten Annan, "Hiçbir dava bu tür terör eylemlerini meşrulaştıramaz" dedi. 
     Saldırıların mümkün olduğunca daha fazla sivili öldürmek ya da yaralamak amacıyla koordine edilmiş gibi göründüğünü ifade eden Annan, "Siyasi sürece katılmayı reddedenler, yıldırma ve şiddet yoluyla başkalarını da bu haklarını kullanmaktan mahrum bırakmamalıdır" şeklinde konuştu. 
     Iraklıları bu tür şiddet eylemleri karşısında yılgınlığa düşmeden demokratik süreç aracılığıyla kendilerini barışçıl bir şekilde ifade etmeye çağıran Annan, bunun ilk örneğini anayasa taslağının oylanacağı ulusal referandumda vermelerini de istedi. 
     Annan, Irak’ın siyasi geçiş sürecini barış içinde gerçekleştirebilmesi için BM’nin Irak’taki bütün toplum kesimleri ve siyasi gruplarla işbirliği yapmaya hazır olduğunu da kaydetti. 
     
</TEXT>
</DOC>
