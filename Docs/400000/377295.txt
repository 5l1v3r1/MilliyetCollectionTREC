<DOC>
<DOCNO> 377295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun16.html </URL>
<DATE> 2005/09/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kıbrıs'a kuzeyden giren AB TIR'ı Rum Kesimi'ne alınmadı... 
</HEADLINE>
<TEXT>

     Kıbrıs Rum Kesimi, Adaya KKTC’den giriş yaptığı için AB pasaportu olan şoför ve TIR’ını geri çevirdi. 
     Her fırsatta Türkiye’ye limanlarını açması için baskı yapmaya çalışan Kıbrıs Rum Kesimi, AB pasaporu olan Estonyalı TIR şoförünü ve TIR’ını Girne Limanı’ndan giriş yaptığı için güneye sokmadı. 
     Kuzey Kıbrıs basınında çıkan haberlere göre, Rum Telekomünikasyon Dairesi’ne aydınlatma malzemesi taşıyan Estonya plakalı TIR, Limasol’a taşıyacağı mallar için adaya Girne Limanı’ndan girdiği için geri çevrildi. 
     
     METEHAN SINIR KAPISI 
     TIR şoförü Andrus Annsoo, kendini Metehan Sınır Kapısı’nda durduran Rum yetkililere, Kıbrıs’ın Avrupa Birliği toprağı olduğunu hatırlattı ve AB pasaportunu gösterdi. 
     Rum yetkililer ise Annsoo’nun adaya "yasadışı bir limandan" giriş yaptığını söyledi ve AB vatandaşı olmasına rağmen Estonyalı şoförü ve TIR’ını Kıbrıs Rum Kesimi’ne almadı. 
     Ulaşım daha ucuz olduğu için adaya Türkiye üzerinden girdiğini söyleyen Andrus Annsoo daha sonra feribotla Türkiye’ye döndü. 
     Öte yandan yine Rum Telekomünikasyon Dairesi’ne Estonya’dan aydınlatma malzemesi taşıyan diğer iki TIR, Atina-Rodos-Limasol hattı üzerinden Güney Kıbrıs’a geçi. 

ANKA 
     
</TEXT>
</DOC>
