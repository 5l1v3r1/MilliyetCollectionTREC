<DOC>
<DOCNO> 351608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur29.html </URL>
<DATE> 2005/06/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Jet sosyete Antalya'da 
</HEADLINE>
<TEXT>

     Ufuk BALKİS ANTALYA, DHA 

TÜRKİYE'nin en lüks oteli Belek Rixos Premium'un açılışına yerli ve yabancı 3 bin davetli katıldı. Başbakan Recep Tayyip Erdoğan'ın açtığı otelde dünya jet sosyetesinin isimleri buluştu. 
     İşadamı Fettah Tamince tarafından Antalya'nın Belek Turizm Merkezi'nde yaptırılan Rixos Premium Otel, Başbakan Recep Tayyip Erdoğan tarafından dün havai fişek gösterisiyle hizmete açıldı. Açılışta eşi Emine Erdoğan ile birlikte katılan Başbakan Erdoğan'a Kültür ve Turizm Bakanı Atilla Koç, Milli Eğitim Bakanı Hüseyin Çelik, Çevre ve Orman Bakanı Osman Pepe, Enerji ve Tabii Kaynaklar Bakanı Hilmi Güler eşlik etti. Saat 20.00'deki otel açılışına protokolon yanı sıra dünya sosyetesinden isimler de katıldı. 
     Otelin açılışı için Avrupa ve Rusya'nın da tanınmış simaları özel uçakla Antalya'ya getirildi. 
     Dünya jet sosyetesinden Kate Moss’la Burberry’ markası için kamera karşısına geçen popüler isim İngiltere Kent Prensi Michael’in oğlu Lord Frederic Windsor, Versace’nin modacı yeğeni Francesca Versace, İngiliz rock starı Mick Jagger’ın model kızı Elizabeth Jager, Amerikalı sanatçı Margo Stilley, ünlü İngiliz modacı Patrice Cox, Çığlık’ filminin ünlü oyuncusu Jenny McCarthy, 1.72 metre boyundaki top model Marina Hanbury, şair ve yazar Sarah Jane Lovett, Kanadalı milli sporcu Michelle Henry, ressam Tom Graig, kitap ve şarkı sözü yazarı Simon Mills, Atomic Kitten’in solistlerinden olan Jennifer Frost ve Dominic Thrupp ile Prens Charles’ın eşi Prenses Camilla’nın yeğeni Ben Elliot açılışta yer aldı. 
     Kadınların şıklık yarışında olduğu etkinlikte konuklara, biber soslu marina kuşkonmaz salatası, üzerine altın tozu serpilmiş somon füme, beluga havyarı, gold solmon, peynir ve kestane ile kavrulmuş yeşil çayda poşe edilmiş ıstakoz, ardından da İtalyan peynirli kavun ikram edildi. 
     
</TEXT>
</DOC>
