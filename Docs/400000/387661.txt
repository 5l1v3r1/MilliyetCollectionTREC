<DOC>
<DOCNO> 387661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy07.html </URL>
<DATE> 2005/10/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Üç hakime ihraç kararı... 
</HEADLINE>
<TEXT>

     Hakimler ve Savcılar Yüksek Kurulu HSYK , idari yargıda görev yapan 3 hakimi meslekten ihraç etti. 
     AA muhabirinin aldığı bilgiye göre, eski Erzurum İdare Mahkemesi üyeleri olan ve halen Van Vergi Mahkemesi üyesi Gündüz Avcı, Diyarbakır İdare Mahkemesi üyesi Kemal Türk ve Elazığ İdare Mahkemesi üyesi Yunus Baran hakkında çeşitli iddialar üzerine başlatılan soruşturma tamamlandı. 
     HSYK, Hakimler ve Savcılar Kanunu’na göre Avcı, Türk ve Baran’ı "mesleğin şeref ve onurunu, memuriyet nüfuz ve itibarını bozacak nitelikte harekette bulundukları" gerekçesiyle ihracına karar verdi. 
     Kurul, ayrıca karar kesinleşinceye kadar her 3 hakimi de görevden uzaklaştırdı. 
     Avcı, Türk ve Baran’ın, HSYK’nın verdiği bu karara itiraz hakkı bulunuyor. İtirazı bir üst kurul olarak 12 üyeden oluşan İtirazları İnceleme Komisyonu karara bağlayacak. 
     İtiraz da reddedilirse 3 hakimin meslekten ihraç kararı kesinleşecek. 
     
</TEXT>
</DOC>
