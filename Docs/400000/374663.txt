<DOC>
<DOCNO> 374663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun13.html </URL>
<DATE> 2005/09/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Almanya AB'nin Türkiye'ye verdiği sözlerii tutmasını bekliyoruz 
</HEADLINE>
<TEXT>

     Almanya Dışişleri Bakanı Joschka Fischer, AB'nin Türkiye'ye geçen yılın aralık ayında verdiği sözde durmasını beklediğini söyledi. 
     Fischer, AB ülkeleri dışişleri bakanlarıyla, Türkiye ile üyelik müzakerelerine başlanması konusunda yapacağı danışma toplantısından önce ''Neue Osnabrücker Zeitung'' adlı gazeteye yaptığı açıklamada, ''AB'nin, hükümet ve devlet başkanlarının aralık ayında Başbakan Recep Tayyip Erdoğan ile sağladıkları anlaşmanın uygulanmasını ve o zaman oybirliğiyle belirlenen müzakere çerçevesinin onaylanmasını bekliyorum'' dedi. 
     AB ülkeleri arasında müzakerelere başlanmasına karşı bazı direnişler bulunduğunu ifade eden Fischer, ''Ancak AB dönem başkanı olan İngiltere'nin, ortak bir çözüme ulaşmak için tüm tecrübelerini ortaya koyacağından eminim'' diye konuştu. 
     Hıristiyan Demokrat Birlik Partisi CDU Genel Başkanı Angela Merkel'in Türkiye'nin AB üyeliğine karşı olan tutumunu ''körlük derecesinde tehlikeli'' olduğu gerekçesiyle eleştiren Fischer, ''Türkiye'nin Arap ülkelerinde bir model olarak görülmediği'' şeklinde CDU partisi tarafından ortaya atılan bazı görüşleri de, ''Bugüne kadar duyduğum en saçma gerekçeler'' diyerek reddetti. 
     Fischer, açık ve demokratik bir Türkiye'nin Avrupa'ya sürekli bir şekilde bağlanmasıyla Ortadoğu'ya çok büyük bir sinyal gideceğini kaydetti. 
     CDU'nun federal meclis dış politika sözcüsü Friedbert Pflüger ise, ''Neue Presse'' gazetesine yaptığı açıklamada, Dışişleri Bakanı ve Başbakan Yardımcısı Abdullah Gül'ün, Merkel'i Türkiye politikasından dolayı eleştirmesine karşılık, Türk hükümetinin tutumunun kabul edilemez olduğunu öne sürdü. 
     ''Türkiye'nin AB üyelik yolunun yanlış bir yol olduğunu'' iddia eden Pflüger, ''Ankara bizi sindirmeye çalışıyor. Biz Avrupa'da birbirimize böyle davranmayız'' diye konuştu. 
     Merkel'in Türkiye'ye önerdiği imtiyazlı ortaklığın AB ülkeleri içinde gittikçe daha fazla destek kazanacağını öne süren Pflüger, Türkiye'nin Kıbrıs Rum kesimini tanımamasının da kabul edilemeyeceğini savundu. 
     
</TEXT>
</DOC>
