<DOC>
<DOCNO> 350272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun21.html </URL>
<DATE> 2005/06/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Talat Annan'ın Kıbrıs raporu objektif... Rumlar'dan Rusya'ya teşekkür 
</HEADLINE>
<TEXT>

     KKTC Cumhurbaşkanı Mehmet Ali Talat, BM Genel Sekreteri Kofi Annan'ın Güvenlik Konseyi'ne sunduğu Kıbrıs'la ilgili raporun ''genelde objektif'' olduğunu ifade ederek, ''BM Genel Sekreteri'nin raporunda bizi rahatsız edecek herhangi bir unsuru ilk bakışta ben görmedim. Oldukça önemli teşhisleri var'' dedi. 
     Cumhurbaşkanı Talat, bir kabulü sırasında, gazetecilerin soruları üzerine Annan'ın Güvenlik Konseyi'ne sunduğu Kıbrıs'la ilgili raporu değerlendirirken, raporu henüz ayrıntılarıyla incelemediğini, genel bir değerlendirme yapabileceğini ifade ederek, ''Genelde objektif bir rapor, bizi rahatsız eden bir durum yok'' dedi. 
     ''BM Genel Sekreteri Annan'ın raporda yer alan tespitlerinden bir kısmının Türk tarafının yaklaşımlarını teyit eder nitelikte olduğunu'' kaydeden Talat, özellikle mülkiyet sorununun ancak çözümle ortadan kalkabileceğine ve Kıbrıs'taki taraflar arasında işbirliğinin önemine ilişkin ifadelere dikkati çekti. 
     BM Genel Sekreteri'nin Kıbrıs Türk halkının çözümden yana tutumuna vurgu yapmasının ve seçimlerin bu iradenin ürünü olduğuna dikkat çekmesinin de önemli olduğunu belirten Talat, ''çözüm yönünde adım atacak zeminin henüz oluşmadığına'' yönelik tespitin ise ''raporun en üzücü yanı'' olduğunu söyledi. Talat, ''Üzücü bir tespit, ama Rum tarafının tutumundan dolayı bu bir gerçeklik'' dedi. 
     Cumhurbaşkanı Talat, Başbakan Recep Tayyip Erdoğan'ın ABD ziyaretine ilişkin bir soru üzerine de, ''temasların sonuçlarını almadıklarını, ancak basına yansıdığına göre ziyaretin oldukça olumlu geçtiğini'' belirterek, ''ABD'nin izolasyonların kaldırılması konusundaki tutumu ve bugüne kadar yaptığı katkıyı artırarak sürdüreceği beklentimizi sağlam bir zemine oturtuyor'' dedi. 
     Talat, benzer adımları Rusya'dan da beklediklerini kaydetti. 
     
     TALAT, RUSYA'YA KIZGIN 
     Rusya Dışişleri Bakanı Sergey Lavrov'un Güney Kıbrıs'ı ziyaret ettiğine, ancak KKTC'ye geçmediğine işaret eden Talat, ''Rusya'nın Kıbrıs sorununa daha objektif bakmasını talep eden taraf olarak bunun kendilerini memnun etmediğini'' söyledi. 
     Talat, görüşme olması için Rusya Büyükelçiliği ile bazı temasların olduğunu, ancak Rus Bakanın ''programının dolu olduğu'' gerekçesiyle Kuzey'e geçmediğini kaydetti. 
     Cumhurbaşkanı Talat, ''Hem Amerika'nın, hem Rusya'nın BM Güvenlik Konseyi'nde Kıbrıslı Türklerin izolasyonunun kaldırılmasını öngören Annan raporunun görüşülmesini sağlaması, bana göre, boyunlarının borcudur'' dedi. 
     
     RUMLAR'DAN RUSYA'YA TEŞEKKÜR 
     Rusya Dışişleri Bakanı Sergey Lavrov, resmi ziyaret için bulunduğu Güney Kıbrıs'ta, Rum yönetimi lideri Tasos Papadopulos ve Dışişleri Bakanı Yorgo Yakovu ile ayrı ayrı görüştü. 
     Rum haber ajanına göre, Papadopulos ve Lavrov, görüşmeden sonra açıklama yapmadılar. 
     Lavrov, Yakovu ile görüşmesinden sonra yaptığı açıklamada, "Rusya Federasyonu'nun, Kıbrıs'ta çözümün taraflara dayatılmaması, iki toplumdan gelmesi gerektiğine inandığını" belirtti. 
     "BM Genel Sekreteri'nin iyi niyet misyonunu ve müzakereleri yeniden başlatma çabalarını desteklediklerini" bildiren Lavrov, "Kıbrıs sorunuyla ilgili müzakerelerin Güvenlik Konseyi kararları temelinde yeniden başlamasını umduğunu" kaydetti. 
     Lavrov, görüşmeleri sırasında, ikili ilişkiler ile ticaret ve ekonomi alanında işbirliğine ilişkin konuları ele aldıklarını belirtti. 
     Yakovu da, "Papadopulos-Lavrov görüşmesinin başarılı olduğunu" ifade ederek, Rusya Federasyonu'na, "Kıbrıs'ı daima desteklediği için" teşekkür etti. Yakovu, "Güvenlik Konseyi daimi üyesi olan Rusya Federasyonu'nun Kıbrıs sorununun çözümüne önemli katkıları olduğunu ve Güney Kıbrıs hükümetinin tutumunu desteklemeye devam edeceğini umduğunu" söyledi. 
     "İki ülke arasındaki ilişkilerin mükemmel olduğunu" söyleyen Yakovu, "Rusya Federasyonu'nun, Güvenlik Konseyi'nin üyesi olarak, Kıbrıs sorunundaki gelişmelerde önemli bir rol oynamasını istiyoruz" dedi. 
     
</TEXT>
</DOC>
