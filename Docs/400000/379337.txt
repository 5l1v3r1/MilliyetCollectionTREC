<DOC>
<DOCNO> 379337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/siyaset/asiy.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni partiye doğru 
</HEADLINE>
<TEXT>


Celal Doğan ile eski DEP'lilerin görüşmelerinde uzlaşma noktasına gelindi. Doğan, yeni partinin vazgeçilmezlerini "Hukuk, toprak, bayrak birlikteliği" olarak sıraladı 

Ezelhan Üstünkaya - Ankara 


Eski Gaziantep Büyükşehir Belediye Başkanı Celal Doğan ile Demokratik Toplum Hareketi DTH adı altında çalışmalarını sürdüren eski DEP milletvekilleri arasında bir süredir devam eden yeni parti görüşmelerinde uzlaşma noktasına gelindi. 
Celal Doğan, "Çağdaş Türkiye partisi" vurgusuyla kurulması beklenen yeni partinin vazgeçilmezlerini, "Hukuk, toprak ve bayrak birlikteliği" olarak sıraladı. DTH Sözcüsü ve eski DEP Milletvekili Orhan Doğan da, yeni partinin Türkiye'nin her karış toprağına sahip çıkacağını belirtti. 
AB - Türkiye Karma Parlamento Komitesi Eşbaşkanı Joost Lagendijk'in "Kürt siyasetçiler Abdullah Öcalan ile bağlarını kesmeli. Kürtler demokrasi içinde mücadele edecek yeni liderler çıkarmalı" sözlerinin yankıları sürerken, söz konusu partinin kurulması konusunda prensipte uzlaşıldığı öğrenildi. Celal Doğan, DTH ile yeni parti görüşmelerinde sorun olmadığını dile getirerek şöyle konuştu 

Türkiye Partisi olacak 
"Demokratik bir parti, Türkiye partisi kurmak istiyoruz. Bu partinin asgari öncelikleri toprak, hukuk ve bayrak birlikteliği olacak. Bunları kabul eden Türk, Kürt, Çerkez ve Lazlar partimize girecektir. Etnik parti, ırk partisi, Kürt partisi olmayacak. Kürt sorunu, Türkiye'de demokrasinin sorunlarından yalnızca biridir. Şiddetle bir yere varılmaz. Türkiye kitlesel savaşarak bu sorunu çözemez. 20 yıldır örtülü savaş yaşanıyor. Bu olayın sadece güvenlik boyutuyla çözülmediğini herkes gördü. Travma geçirmiş bir halk var. Birinin 'kahraman' dediğine diğeri 'hain' diyor. Bu iş kolay değil. Sabırla, iğneyle kuyu kazmak istiyoruz." 

PKK ile pazarlık olmaz 
"PKK ile pazarlık yapılıyor" iddialarını da tepkiyle karşılayan Doğan, "İllegal örgüt PKK ile pazarlık söz konusu olamaz. Türkiye'de herkes şiddetin durmasını istiyor. PKK şiddetle bir yere varamaz. Türkiye'de eşzamanlı sosyal barışı sağlayacak operasyon gerçekleşmeli. Biz siyasi düşünce ortaya koyuyoruz. Hukuk, bayrak, toprak birlikteliğini kabul eden herkese partinin kapısı açık. . Türkiye'de insanlar dağa mı çıksın, siyaset mi yapsın " ifadesini kullandı. 

İstanbul'da görüşmüşlerdi 

Celal Doğan, 22 Ağustosta Leyla Zana, Hatip Dicle, Selim Sadak ve Orhan Doğan'ın da aralarında bulunduğu bir grupla İstanbul'da bir araya gelmişti. Ceylan Intercontinental Otel'de yapılan görüşmeler sonrası Celal Doğan DTH'ye katılmayacağını açıklamıştı. DTH ile birleşmeye hazırlanan DEHAP'ın Genel Başkanı Tuncer Bakırhan'ın katılmadığı görüşmeden sonra Doğan, "Toplantıda 25 - 30 kişi vardı. Türkiye'deki barış ortamını, özellikle şiddetten arınmış bir Türkiye ve üniter devlet yapısı üzerine konuştuk" demişti. 

Etnik parti yok 

Etnik parti kurmayı düşünmediklerini söyleyen ve "toprak, hukuk, bayrak birlikteliği yeni partileşmede denklemdir" diyen Orhan Doğan ise, yeni partinin yapısıyla ilgili şu bilgileri verdi "Türkiye toplumunun yarattığı değerleri sentezleyen ortak barışçıl söylem birliği esas alınacak. Bu söylem birliği Türk ve Kürt halkını incitmeyecektir. Yeni parti, Kürt halkının demokratik, sosyal, siyasal ve ekonomik istemlerine çözüm üretecek, ama Türkiye'nin her insanına, her karış toprağına sahip çıkacaktır. Silahsızlanmayı ve şiddeti yaratan nedenleri ortadan kaldıracak hukuksal, sosyal ve siyasal mekanizmaların yaratılması konusunda etkin çaba içinde olacaktır. Tabandan tavana örgütlenen, tam demokratik işleyen, lider sultası asla söz konusu olmayan, gerçek anlamda çağdaş Türkiye partisi olacaktır. Aslında bu bir toplumsal barış projesidir." 


</TEXT>
</DOC>
