<DOC>
<DOCNO> 363944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/ekonomi/eko06.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den dünyaya 705 milyon dolarlık jean 
</HEADLINE>
<TEXT>



Türkiye bu yılın ilk 6 aylık döneminde dünyaya toplam 705 milyon dolarlık jean pantolon ihraç etti. İhracatın büyük bölümü Almanya'ya yapılırken, toplam hazır giyim ve konfeksiyon ihracatının yüzde 8.7 arttığı bu dönemde jean pantolon ihracatındaki artış yüzde 50'yi aştı. 
TİM'den edinilen verilere göre, geçen yılın ilk altı aylık döneminde 466.2 milyon dolar olan Türkiye'nin jean pantolonu ihracatı bu yıl aynı dönemde yüzde 51 oranında artarak 705.3 milyon dolara kadar yükseldi. Aynı dönemde jean pantolon ihracatının da içerisinde yer aldığı dokuma konfeksiyon ürünleri ihracatı ise yüzde 13 artarak 2 milyar 473 milyon dolara çıktı. 
Jean pantolon ihracatının toplam dokuma ve konfeksiyon ihracatı içerisinde geçen yılın ilk 6 ayında yüzde 21 olan payı bu yıl ise yüzde 29'a kadar yükseldi. Türk jean pantolon üreticileri bu dönemde en fazla ihracatı 144.9 milyon dolarla Almanya'ya yaptılar. İngiltere ise 97.8 milyon dolarlık ihracatla ikinci sırada yer alırken, Hollanda 59.6 milyon dolarla üçüncü oldu. 




</TEXT>
</DOC>
