<DOC>
<DOCNO> 360441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy14.html </URL>
<DATE> 2005/07/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
''Protokol Yolu'' projesi başlıyor... 
</HEADLINE>
<TEXT>

     Esenboğa yolu çevresindeki görsel kirliliği ortadan kaldırmak amacıyla uygulanacak ''Kuzey Ankara Girişi Kentsel Dönüşüm Projesi'', yarın düzenlenecek törenle başlıyor. 
     Toplu Konut İdaresi TOKİ ile Ankara Büyükşehir Belediyesi'nin birlikte uygulayacağı projenin başlatılması nedeniyle, TOKİ Başkan Vekili Erdoğan Bayraktar ve Büyükşehir Belediye Başkanı Melih Gökçek'in katılımıyla, Keçiören Şenyuva Mahallesi'nde yarın öğleden sonra tören yapılacak. 
     Törene, Başbakan Tayyip Erdoğan'ın da katılması bekleniyor. Törende, mehter takımı gösterisi ve belediye orkestrasının konseri eşliğinde, gecekondu yıkımı gerçekleştirilecek. 
     Geçen dönem TBMM'de kabul edilen 5104 sayılı ''Kuzey Ankara Girişi Kentsel Dönüşüm Projesi Kanunu'' kapsamında gerçekleştirilecek yeniden yapılaşma projesi çerçevesinde, projedeki müşavirlik ve kontrollük hizmetlerinin yürütülmesi amacıyla, TOKİ ile Ankara Büyükşehir Belediyesi'nin ortak girişimi ile geçen yıl sonunda TOKİ-Büyükşehir Belediyesi İnşaat ve Emlak A.Ş TOBAŞ kuruldu. 
     TOBAŞ, Kuzey Ankara Girişi ve çevresini kapsayan alanlarda kentsel dönüşüm projesi çerçevesinde fiziksel durumun ve çevre görüntüsünün geliştirilmesi, güzelleştirilmesi, daha sağlıklı bir yerleşim düzeni sağlanması ile kentsel yaşam düzeyinin yükseltilmesi, toplu konut alanlarında gecekondu ıslahı, tasfiye ve önleme bölgeleri çalışmalarında bulunacak. 
     Proje ile bölgenin, başkentin misyon ve vizyonuna uygun bir şehir yapısına kavuşturulması hedefleniyor. Özellikle Türkiye ve Ankara'ya hava yolu ile gelenlerde şehir ve ülkeyle ilgili olumlu izlenim sağlanması açısından, havaalanı yolu ve çevresinin çağdaş şehirleşmeye uygun standartlarda bir yerleşim alanına dönüştürülmesinin büyük önem taşıdığına işaret ediliyor. 
     
     6 BİN 700 KONUT, BİR GÖLET, 2 OTEL YAPILACAK 

     Toplam 3.6 milyon metrekarelik bir alanda uygulanacak proje kapsamında 6 bin 760 hak sahibine TOKİ tarafından konut yapılacak. 1 Ocak 2000'den önce hazine arazisi üzerinde izinsiz konut yaparak halen buralarda ikamet etmekte olan kişilere tahsis edilmek üzere, Altındağ ilçesinde Karacaören mevkiinde 80 metrekarelik 2 bin 400 adet konutun inşaatına başlandı. 
     Projenin altyapı ve sosyal donatı düzenlemeleri kapsamında ayrıca, 180 bin metrekarelik alanda gölet, 2 otel ve kongre merkezi, Şenyuva Mahallesi Çevre Yolu-Çubuk Barajı bağlantısını sağlamak amacıyla 3 km yol, tünel ve viyadükten oluşan yeni ulaşım güzergahı ve 470 bin metrekare özel dinlence-eğlence alanı inşa edilecek. 
     Yaklaşık 70 bin kişinin yaşayacağı bölgede, ilk ve orta öğretim okulları, Büyükşehir Belediyesi tarafından da alışveriş ve eğlence merkezleri, lokaller yapılacak. 
     Toplam 2 yıl içinde tamamlanması öngörülen proje kapsamında, hak sahipleri ile ilk sözleşme 13 Mart 2005'de yapılırken, 7 Temmuz itibariyle bin 506 kişi ile 2 bin 184 konut sözleşmesi gerçekleştirildi. 
     Proje kapsamında, boş arsası olanlar hariç, tüm hak sahiplerine, tahliye tarihinden itibaren evleri yapılıncaya kadar Büyükşehir belediyesi'nin Güneşevler ve Tuzluçayır'daki lojmanlarından yararlanma olanağı sağlanıyor. 
     İsteyenlere aylık 200 YTL kira yardımı veriliyor. Bu yardımın 5 aylık bölümünü oluşturan bin YTL, talep eden hak sahiplerine peşin ödeniyor. 
     
</TEXT>
</DOC>
