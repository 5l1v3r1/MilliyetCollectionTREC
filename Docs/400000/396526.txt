<DOC>
<DOCNO> 396526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonsiy13.html </URL>
<DATE> 2005/11/20/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan Kimse bizimle vatanseverlik yarışına girmesin 
</HEADLINE>
<TEXT>

     Başbakan Recep Tayyip Erdoğan, kimsenin, AB yolunda AK Parti iktidarını Türkiye'nin kaderine gölge düşürecek bir iktidar olarak değerlendiremeyeceğini belirterek, ''Biz, AB'yi bir medeniyetler ittifakının adresi gördüğümüz için oradayız. Özgürlükler noktasında önemli bir adres olarak gördüğümüz için oradayız'' dedi. 
     Erdoğan, partisinin il başkanları toplantısında yaptığı konuşmada, TOKİ'nin yatırımlarına başladığında şu andaki ana muhalefet partisinin ''bunun ne ile yapılacağını'' sorduğunu ifade ederek, ''hadi git buyur bir dolaş, Anadolu'yu bir dolaş, bir bak bakalım TOKİ neler yapıyor'' dedi. 
     Bunların, yapılanları araştırmadıkları gibi, yapılanları hemen ''karalamaya'' başladığını savunan Başbakan Erdoğan, bu yıl sonu itibariyle TOKİ tarafından 150 bin konutun temelinin atılmış olacağını söyledi. ''Durmak yok'' diyen Erdoğan, vatandaşın çok düşük ödemelerle ev sahibi olduğunu söyledi. Erdoğan, ''bizim petrol kuyularımız yok ama bizim kaynak üretme kabiliyetimiz var'' dedi. 
     Sıkıntıların aşılacağını, bunun için çaba gösterdiklerini kaydeden Erdoğan, borç stokunun azaldığını, Mastrich Kriterleri'ne Türkiye'nin ulaşmak üzere olduğunu vurguladı. 
     İktidarlarının 3. yılında yapılanları, milletin cebine girenleri belgeleriyle anlatacaklarını belirten Erdoğan, liradan 6 sıfırın atılmasının önemine işaret etti. Bu karar alındığında ''enflasyonda duman olacağız'' denildiğini, ancak bunun olmadığını ifade eden Erdoğan, enflasyon rakamlarını da ortada olduğunu söyledi. 
     
     AB 
     Türkiye'nin AB üyeliği müzakere sürecinde yaşanan gelişmeleri anlatan Başbakan Erdoğan, artık tarama sürecinin başladığını hatırlattı. Erdoğan, Türkiye'nin, AB serüveninin 1959'da başladığını kaydederek, iktidar olduklarında bu konudaki pek çok konunun ''askıda'' bulunduğunu söyledi. Kopenhag'da masaya oturduklarında, siyasi kriterlerin bitirilmesi halinde gecikmeksizin müzakerelere başlanacağının söylendiğini anlatan Erdoğan, bu süreçte, muhalefetin de olumlu tavır takındığını belirtti. 
     Siyasi kriterlerin tamamlandığını, Türkiye'nin masada artık bir şey bırakmadığını ifade eden Erdoğan, son aşamada imzaların atıldığını anımsattı. 3 Ekim günü AB ile yaşananları da anlatan Erdoğan, Türkiye'nin istediği cümlenin protokole yazılmaması halinde Başbakan Yardımcısı ve Dışişleri Bakanı Abdullah Gül'ü Lüksemburg'a göndermeme kararlılığında olduklarını kaydetti. Erdoğan, Türkiye'nin talebinin yerine getirilmesi üzerine Gül'ün bu ülkeye gittiğini anımsatarak, şöyle konuştu 
     ''Çoğunuz bu gelişmeleri büyük ölçüde biliyorsunuz. Şu anda sürecin içindeyiz. Şimdi taramalar yapılıyor. İnşallah yakın zamanda müzakereler de başlayacak. Taramalarda arkadaşlarımız büyük bir kararlılıkla görevlerini yerine getiriyorlar. Bütün bu taramalara katılan arkadaşlarımız, hazırlıklı şekilde çalışmalarını sürdürüyorlar. Zaman zaman 'yine hafifledi, yine rehavet' deniyor. Hiç bir şey yazıldığı çizildiği gibi değil. Her şey aynı kararlılık içinde devam ediyor. Biz işimizi iyi biliyoruz, dersimizi iyi çalıştık. Görevimizin ne olduğunu, ne zaman ne yapılacağını çok iyi biliyoruz. O yüzden kusura bakmasınlar, o ileri geri yazanlardan pek de akıl almaya niyetimiz yok. Biz kimden akıl alacağımız iyi biliriz. Alanında bu konuda bize katkısı olanlardan hiç çekinmeden, üzülmeden, gururlanmadan, kibirlenmeden onlara müracaat edip onlarla da oturup konuşuyoruz. Bunların içinde akademisyenler, sivil toplum kuruluşları ve medya var. Ama bazıları bakıyorsunuz, ileri geri, sadece havayı bulandırmaktan başka niyeti olmayanlar var. Ben onları da dürüst olmaya davet ediyorum. Bir katkıları varsa, bu katkıyı da yapsınlar ama yoksa havayı da kimse bulandırmasın. Çünkü samimiyetle bu işte yoluna devam eden bir iktidar var.'' 
     
     ''VATANSEVERLİK ANLAYIŞIMIZ'' 
     Kimsenin, AB yolunda AK iktidarı Türkiye'nin kaderine gölge düşürecek bir iktidar olarak değerlendiremeyeceğini vurgulayan Başbakan Erdoğan, şunları kaydetti 
     ''Biz, AB'yi bir medeniyetler ittifakının adresi gördüğümüz için oradayız. İnsanımızın yaşam standardını yükseltecek bir adres olarak gördüğümüz için oradayız. Özgürlükler noktasında önemli bir adres olarak gördüğümüz için oradayız. Bu noktada bizden kimse değerlerimizden, veremeyeceğimiz bir şeyi asla isteyemez. Ve bu iktidar böyle bir şeyi hiçbir zaman vermez, taahhüdü altına da girmemiştir, kimse de bunu ispatlayamaz. Bunlar da ortadadır. 
     Ve onun için kimse bizimle bir vatanseverlik yarışının içine filan girmesin. Biz en vatanseverinden daha vatanseveriz. Bu konuda hiç endişeniz olmasın, çok daha vatanseveriz. Bizim siyaset anlayışımız, vatanseverlik anlayışımız, bizim bu ülkedeki hizmet anlayışımız, bunlarla mukayese edilemeyecek kadar fazladır. 
     Biz halkımızla birlikte güçleniyoruz. Ve işte muhaliflerimizin anlayamadığı ve anlayamayacağı şey de budur, fark burada...'' 
     
     KARTOPU 
     Başkalarının güneş karşında eriyen kartopu gibi olduğunu dile getiren Başbakan Erdoğan, AK Parti'nin Türkiye ile birlikte güçlendiğini söyledi. 
     Zaman zaman ''puslu'' durumların oluşturulmak istendiğini, ancak bunlara prim vermediklerini söyleyen Erdoğan, kendi güçlerini, ülkenin gücünün üzerine çıkarma gibi bir anlayış ve siyaset tarzlarının olmadığını kaydetti. Türkiye'nin, itibarlı ülkeler arasında hakkettiği yöne doğru ilerlediğini belirten Erdoğan, Türkiye'nin artık, gündem belirleyen ülkeler arasında yerini aldığını bildirdi. Erdoğan, başarının her zaman millete ait olduğunu unutmayacaklarını, ayaklarının yerden hiçbir zaman kesilmeyeceğini ifade ederek, teşkilat mensuplarına bunu öğütledi. Başbakan Erdoğan, ''Tevazumuz, inşallah bizi milletimiz nezdinde daha da yükseltecektir. Bize gurur kibir yakışmaz, bize tevazu yakışır'' dedi. 
     
</TEXT>
</DOC>
