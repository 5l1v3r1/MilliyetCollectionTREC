<DOC>
<DOCNO> 397245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun12.html </URL>
<DATE> 2005/11/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İsviçreli milletvekilinden döner boykotuna tepki 
</HEADLINE>
<TEXT>

     
     Zafer ATAMER CENEVRE, DHA 
     
İSTANBUL’daki olaylı maçın ardından İsviçre basını, ’Türk milliyetçilerin’ bu olayları tetiklediği yolunda iddialarda bulunmayı sürdürürken, İstanbul doğumlu Lozan İsçi Partisi Milletvekili Josef Ziyadis, fanatik İsviçre taraftarlarının döner ve kebap gibi Türk yemeklerine karşı internette başlattığı boykota karşı cephe aldı. 
     Le Matin gazetesinde görüşlerine yer verilen Josef Ziyadis, "Türkler tahrik edildi. Ben her yıl muntazaman Türkiye’ye gidiyorum ve çok da seviyorum. Bana İstanbul’daki olaylar önceden hazırlanmış gibi geliyor. Başka türlü bu kadar organize edilemezdi. Döner boykotuna gelince, internette kalmaya mahkum bir davranış. Döneri yalnız Türkler değil İsviçreliler de çok beğeniyor. Ben haftada en az 2-3 kez yiyorum. Bu şekilde davranarak birşey çözülmez. Sağduyulu davranılarak olayın kapanması her iki ülke için de iyi olur kanaatindeyim" diye konuştu. 
     Öte yandan, dünkü baskısında ’Kavgacı Türkleri aşırı sağcılar mı kışkırtıyor ’ başlığını kullanan Blick gazetesi, bugün yine, yaşanan olayların aşırı milliyetçiler tarafından organize edildiğini öne sürdü. Türkiye’de milliyetçilik, mafya ve futbolun içiçe olduğunu iddia eden gazete, Mehmet Ağar, Fatih Terim, Sedat Peker, Yaşar Aydın ve Ali Kıratlı arasında var olduğunu öne sürdüğü ilişkiyi bir şemayla aktardı. 
     ’Türkiye’de yaşanan olayları İsviçre’de yaşayan Türklere mal etmeyelim’ çağrısı yapan gazete, ’İsviçre ve Türkiye, lütfen yangına körükle gitmeyelim’ dedi. 
     
</TEXT>
</DOC>
