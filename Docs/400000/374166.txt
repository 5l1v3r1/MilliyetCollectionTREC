<DOC>
<DOCNO> 374166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur12.html </URL>
<DATE> 2005/08/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İlaçlı kahveyle uyutulup soyuldu 
</HEADLINE>
<TEXT>

     Konya’da, içinde uyku ilacı olduğu belirtilen kahve ikram edilen kişi, soyuldu. 
     Alınan bilgiye göre, Konya Otobüs Terminali’nde Aksaray’a gidecek otobüsünün hareket saatini bekleyen Bektaş Koçak 66 , yanına gelen ve kimliği henüz belirlenemeyen kişiyle sohbet etti. Sohbet ettiği kişinin ikram ettiği kahveden içen Koçak’ın bir süre sonra halsizleştiğini fark eden zanlı, Koçak’ın 4 bin YTL’sini alarak olay yerinden kaçtı. 
     Zanlının peşinden gitmeye çalıştığını, ancak halsizliği nedeniyle bunu başaramadığını söyleyen Koçak, şikayetçi olmak için polis merkezine gitti. 
     Polis merkezinde oldukça yorgun olduğu belirtilen Koçak, polis tarafından ifadesi alındığı sırada uyuyakaldı. Ambulansla Konya Numune Hastanesi’ne kaldırılan Koçak’ın, içtiği kahvenin içine atılan uyku ilacı nedeniyle uyuduğu bildirildi. 
     
</TEXT>
</DOC>
