<DOC>
<DOCNO> 358076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonsiy13.html </URL>
<DATE> 2005/07/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Vali Göksu 36 yıllık meslek hayatım bir Shop Miles biletine feda edildi 
</HEADLINE>
<TEXT>

     İzmir Valisi Yusuf Ziya Göksu, emeklilik kararıyla ilgili olarak, "Bazı taraflı basın organlarının hakemliği sonucunda bu maçı tatil ettiler. Zaman içinde belki bu maça başka koşullarda devam edebiliriz" dedi. 
     Vali Göksu, veda ziyaretine gelen Ege Genç İşadamları Derneği EGİAD üyelerini kabulünde, kentten huzur içinde ayrılacağını ifade ederek, her valiye de İzmir’den böyle ayrılmanın nasip olmasını diledi. 
     İzmir’i ve İzmirlileri çok sevdiğini vurgulayan Vali Göksu, "Bazı taraflı basın organlarının hakemliği sonucunda, bu maçı tatil ettiler. 
     İlerleyen zaman içinde belki bu maça başka koşullarda devam edebiliriz" diye konuştu. 
     İngiltere seyahatinin farklı mecralara çekildiğini ve 36 yıllık meslek hayatının bir Shop Miles biletine feda edildiğini belirten Vali Göksu, bu nedenle emeklilik dilekçesi verdiğini kaydetti. 
     Meslek hayatı boyunca tarafsız ve devletin valisi olmaya gayret gösterdiğini ifade eden Göksu, sözlerini şöyle sürdürdü 
     "En büyük mukaddeslerin üzerine yemin ederim ki hiç yanlış yapmadım. Trilyonlarca liralık ihaleler yaptım, hiç ses gelmedi. Ama bir biletten ses geldi. Kötü niyetli olsaydım, 32 yıllık dostuma, Böyle açıktan biletleri verme, başka türlü ver derdim. O da bana uygun değil. Ben her zaman her şeyi denetime açık yaptım. 36 yılda ilk kez inceleme geçiriyorum." 
     
     "LONDRA’DA BENİ MURAT 124 İLE KARŞILAYACAK HALLERİ YOKTU" 

     Halis Toprak’ın, dostu olduğunu vurgulayan Vali Göksu, şöyle devam etti 
     "Kırmızı bültenle aranan bir kişi değil. 23 fabrikası var, 100 bin kişiye iş ve aş veriyor. Dostluk ne zaman için lazım, her zaman lazım. Ben hiçbir sakınca görmedim. Görev yaptığım illerde kendisinin ne bir yatırımı, ne arsa alımı olmuştur. Yıpratılmayı içime sindiremem. Ben hayatımda onurumla, şerefimle görev yapan bir valiyim. 
     İyi niyetli olmasaydım, biletleri farklı şekilde aldırabilirdim. Böyle işadamlarına ben de kızıyorum ama dostluğu bir anda bitiremem." Biletlerin alınması için Halis Toprak’ın kendisini iki kez aradığını, yurt dışına çıkamadığı için biletleri kullanamadığını ve boş gitmemesi için kendisinden kullanmasını istediğini belirten Vali Göksu, "Londra’da beni Murat 124 ile karşılayacak halleri yoktu. 
     Gelen arabanın ne olduğunu araştıracak halim yoktu. Beni otele bıraktı ve gitti" dedi. 
     Ziyarete gelenler, konuşmasının sonunda Göksu’yu uzun süre alkışladı. 
     
     SERT KONUŞTU 

     İzmir Valisi Yusuf Ziya Göksu, "Yargısız infaza tabi tutuldum. Bunun bedelini ailemle ödemek mecburiyetindeyiz" dedi. 
     Vali Göksu, veda ziyareti için Balçova Termal Tesisleri’nde Tülay Aktaş Gönüllü Kuruluşu Güçbirliği üyeleriyle buluşmasında, kentte görev yaptığı 2.5 yıllık sürede, İzmir için birçok proje üreterek uygulamaya koyduklarını söyledi. 
     Meslek hayatı boyunca hiç kanunsuz iş yapmadığını, Halis Toprak’a 1 YTL’lik bile bir menfaat sağlamadığını, ancak 32 yıldır dost olduğu 
     bir insanı dışlamasının mümkün olmadığını vurgulayan Vali Göksu, sözlerini şöyle sürdürdü 
     " Hodri meydan diyorum. Valiliğim süresince çok dürüst ihaleler yaptım. Bir hemşehrim yanaşamadı bile. Hatta bu dürüstlüğümden incinenler oldu. Günlerce benimle ilgili tefrika yayınlanması, beni, eşimi ve çocuklarımı çok üzdü. Gururluyum çünkü hiçbir telkin, tavsiye ve emir gelmeden kendi irademle emeklilik dilekçesini verdim. Şimdi size soruyorum Daha 6 yılı o kutsal görevde geçirecek bir valinin en iyi, en başarılı olacağı zamanda bu kutsal görevden ayrılması mümkün mü Ama onuruma yediremem. Çünkü o manşetler yıpratılmamda etkili oldu. Valiliğim boyunca yaptıklarım bir tarafa bırakıldı ve bir biletle yargılanmaya başlandım. Yargısız infaza tabi tutuldum. Bunun bedelini ailemle ödemek mecburiyetindeyiz." 
     
     ONUR MESELESİ 

     Sivil toplum kuruluşları temsilcileri, Vali Göksu’nun emekliye ayrılmasına razı olmadıklarını, emeklilik dilekçesinin işleme konulmaması için girişimde bulunacaklarını bildirdiler. 
     Konuyla ilgili imza toplayan kadınların, "Neden bu kadar kolay pes ettiniz " diye sorması üzerine Göksu, "Gitmek mi zor, kalmak mı zor Gel de o manşetleri bana sor. O kadar etkilendim, o kadar onurum kırıldı ki 36 yıllık meslek hayatım bitti" yanıtını verdi. 
     Kendisiyle ilgili çıkan haberlerin sadece ulusal 3 gazetede yer aldığını vurgulayan Vali Göksu, "Eğer bir vali büyük bir hata yaptıysa neden sadece 3 gazetede yer aldı. Sadece bunlar mı var Onun takdirini size bırakıyorum" diye konuştu. 
     Vali Göksu’yu makamında ziyaret eden İzmir’deki bazı oda başkanları da emeklilik kararına çok üzüldüklerini, Göksu’nun emekli olmasını istemediklerini söylediler. 
     
</TEXT>
</DOC>
