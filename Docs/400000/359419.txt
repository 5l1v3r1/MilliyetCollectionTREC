<DOC>
<DOCNO> 359419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur05.html </URL>
<DATE> 2005/07/08/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
İşte aşk gemisinde kaybolan koca 
</HEADLINE>
<TEXT>

     Kuşadası'na demirleyen Bahama bayraklı yolcu gemisinde bir cinayete kurban gittiği sanılan Amerikalı George Ailen Smith'in izine rastlanmadı. 
     İspanya'nın Barcelona Limanı'ndan 27 Haziran'da ayrılan "Brillance Seas" adlı süper lüks yolcu gemisi, Akdeniz'de çeşitli limanları ziyaret ettikten sonra Kuşadası Limanı'na yanaştı. Gemideki oda temizliği ekibi, sabah gittikleri bir kamarada kan izleri görünce kaptana haber verdi. Kaptan, kamarada yolculuk yapan Amerikalı Smith çiftinden sadece Jennifer Carly Hagel Smith'i aşırı alkollü halde buldu, eşi George Ailen Smith'in izine rastlanamadı. 
     
     Kaptan savcıyı aradı 

     Kaptan, yaptığı görüşmede Amerikalı kadından eşi ile ilgili tatmin edici yanıt alamayınca, Kuşadası Cumhuriyet Savcılığı'nı arayarak, gemide kuşkulu bir olay olduğunu bildirdi. Nöbetçi mahkemeden izin alındıktan sonra savcı gemiye çıktı. Kan izlerinin ulaştığı Amerikalı Smith çiftinin kamarasını inceleyen ekip, kamara duvarlarında kan ve tırnak izleri, yerde kan izlerine rastladı. Savcı ve görevli polisler, Amerikalı çiftin kamarasından başlayan izleri takip ettiğinde filikaların üzerinde kan izlerinin bittiğini tespit etti. Yapılan sorgulamada, kamarada kalan Amerikalı Jennifer Carly Hagel Smith, gece geç saatlere kadar eşi 27 yaşındaki George Ailen Smith ile içki içtiklerim ve gerisini hatırlamadığını söyledi. Gemide yapılan araştırmada kayıp George Ailen Smith'in izine rastlanamayınca, savcı olayın bir cinayet olabileceği ve kan izlerine bakıldığında cesedin suya atılmış olabileceği kanısına vardı. Olayın Bahama bandıralı bir gemide ve büyük olasılıkla uluslararası sularda meydana geldiği varsayılarak Dışişleri Bakanlığı'na bilgi verildi. Soruşturma çerçevesinde olayın tek zanlısı Amerikan vatandaşı Jennifer Carly Hagel Smith, Kuşadası'na çağrılan ABD İzmir Konsolosluğu yetkililerine teslim edildi. 
     
     Uygulama doğru 

     İzmir'deki Alman Konsolosluğu Hukuk Danışmanı Avukat Ülkü Caner olayın Bahama bandıralı geminin uluslararası sularda olduğu sırada meydana geldiği için Türk toprağı sayılamayacağını, bu durumun TCK'da yer bakımından uygulaması bulunduğunu, zarar gören kişi ile zarar veren kişinin de Türk olmadığı için yasalarımıza göre yargılanama yapılamayacağını söyledi. Caner, uluslararası hukuka göre suçun niteliğinin de önemli olduğunu, insan ticareti gibi bir durum sözkonusu olması halinde zanlıların Türkiye'de yargılanacağını söyledi. 
     
</TEXT>
</DOC>
