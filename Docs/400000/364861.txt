<DOC>
<DOCNO> 364861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonyas16.html </URL>
<DATE> 2005/07/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kemik hastalıklarına yeni çözüm... 
</HEADLINE>
<TEXT>

     Amerikalı bilimadamları, bazı kalıtsal kemik hastalıklarına ve kırıklara çare olabilecek yeni bir kemik büyütme tekniği geliştirdiler. 
     Massachusetts Institute of Technology MIT öğretim üyesi Molly Stevens, İngiliz Ulusal Bilimler Akademisi Dergisi'nde yayımlanan makalesinde, canlı bir organizmada sağlıklı bir kemiğin uyarılmasının yeni bir kemik dokusu oluşmasını sağlayabileceğini belirterek, bu yeni kemik dokusunun eriyen ve yok olan hasta ya da kırık kemik üzerine nakledilebileceğini kaydetti. 
     Yeni teknikle oluşan kemik dokusunun, kalıtsal kemik hastalığı bulunan kişilerde hasta kemiğin iyileştirilmesi için kullanılabileceği ya da ileride kullanılmak üzere dondurulabileceği belirtiliyor. 
     Şu anki teknikle hasta ya da hasarlı kemiğin değiştirilmesi için tek çözüm, kalça veya kaburgalardan alınan kemiğin nakliyle sağlanıyor. 
     Günümüzde kullanılan teknik çoğunlukla etkili olsa da operasyon sonrası hasta çok acı çekiyor ve bazen önemli komplikasyonlara da yol açabiliyor. 
     Yeni teknolojide bilimadamları, kemiğin kendi kendine iyileşme kapasitesinden faydalanarak, kemikteki küçük bir oyukta bir ''biyo-reaktör'' tasarladılar. 
     İnsan kemiğine benzerliğinden ötürü tavşanlar üzerinde yürütülen bu alandaki deneyler, içine kalsiyum enjekte edilen ''biyo-reaktörün'', yani yeni kemik dokusunun buradan alınıp başka bir yere nakledilerek, yeni kemik oluşumu sağladığını başarıyla gösterdi. 
     Bilim adamları, yeni tekniğin karaciğer veya pankreas gibi diğer hayati organlarda da kullanılabileceğini umuyorlar. 
     
</TEXT>
</DOC>
