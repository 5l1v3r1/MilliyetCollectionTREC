<DOC>
<DOCNO> 377576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur08.html </URL>
<DATE> 2005/09/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TRT dini programları yenilemek istiyor... 
</HEADLINE>
<TEXT>

     TRT Genel Müdür Yardımcısı Muhsin Mete, özel kanallarla rekabet etmek yerine, program seçimlerinde özel kanallara örnek olmayı hedeflediklerini belirtti. Mete yeni dini program hazırlığı içinde olduklarını da kaydetti. 
     Muhsin Mete, TRT Radyo Televizyon dergisine verdiği röportajda, kurumun bazı maddi engellerinin bulunduğunu, ancak bu engellerin aşılmaz olmadığına işaret ederek, "Elele gönül gönüle bir açılım sağlandığında, kanun değişikliği, yeniden yapılanma gibi düzenlemelerle kurumun içine düştüğü ataletten kurtulması mümkün olabilir" dedi. 
     Program seçimlerinde özel sektör için yönlendirici ve özendirici olmak gibi hedefleri olduğunu ifade eden Mete, "Özel kanallarla onların kulvarında yarışmak yerine kendi kültürümüzü, kendi insanımızı anlatacak yeni ifade biçimleri keşfetmemiz, yayıncılığımıza bize özgü açılımlar katmamız, bu yolla özel sektöre de örnek olmamız lazım" dedi. Mete, özellikle belgesel ve kültür programları konusunda Türk kültürüne yeni ifade yöntemleri kazandırmak gerektiğine değinerek, yeni yayın döneminde yabancı filmlerin yanında, yabancı belgesellerin de kaliteli olmasına özen gösterdiklerini belirtti. 
     
     "DİYANET SAATİ YENİLENMELİ" 
     Dini yayınları da bütünüyle yenilemek istediklerini bildiren Mete, çoktan geçerliliğini yitirmiş program kalıbını sürdürmek niyetinde olmadıklarını ifade etti. Mete, Diyanet Saati’nin de yeniden ele alınmasını beklediklerini kaydetti. 
     
     ÇOCUK PROGRAMLARI ARTIYOR 
     Muhsin Mete, TRT olarak çocuk programlarına bir yenisini eklediklerini belirtrken, "Okul öncesi ve okul dönüşü saatlerde yayınlayacağımız çocuk kuşağını orta ve uzun vadede tamamen yeni bir anlayışla sunmak düşüncesindeyiz" dedi. 

ANKA 
     
</TEXT>
</DOC>
