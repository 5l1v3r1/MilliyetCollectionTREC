<DOC>
<DOCNO> 355851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko15.html </URL>
<DATE> 2005/06/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Özince Ekonominin genel seyri olumlu ancak yeterli değil 
</HEADLINE>
<TEXT>

     Ali Bayaslan AA 

İş Bankası Genel Müdürü ve Şişecam Yönetim Kurulu Başkanı Ersin Özince, ekonominin genel seyrinin olumlu olduğunu ancak, bunun yeterli olmadığını kaydetti. 
     Şişecam Topluluğu'nun Başkortostan Özerk Cumhuriyeti'nin Başkenti Ufa'daki cam ambalaj fabrikasının temel atma töreni sonrasında uçakta bazı gazetecilerle sohbet eden Ersin Özince, yeni yatırımın kendisini kaç yıl içinde amorti edeceğine ilişkin bir soru üzerine, bu yatırımın bir başlangıç olduğunu, kapasiteyi artırmayı düşündüklerini ifade etti. 
     Özince, ''Optimal büyüklük, tek fırını düşünecek olursak 3 yıl içinde normal şartlar altında bu gibi tesisler kendini amorti ediyor'' dedi. 
     Türkiye ve Rusya Federasyonu'ndaki yatırım ortamının karşılaştırılmasına ilişkin bir soru üzerine ise Ersin Özince, bürokrasinin en büyük engel olduğunu düşünmediğini, önem taşıyanın ''felsefe'' olduğunu kaydetti. 
     Türkiye'deki sorunun bürokrasiyle ''pek ilgili olduğunu'' düşünmediğini her şeyden önemlisi istikrarın gerekli olduğunu vurgulayan Özince, Türkiye'nin son dönemde bu konuda ''iyi merhaleler geçirdiğini'' söyledi. 
     
     SINIRDAN TAKLİT PAŞABAHÇE 
     Buna karşın, Türkiye'deki en önemli dezavantajlardan birinin kayıtdışı rekabet olduğunu düşündüğünü, Türkiye'de en ciddi işi yapanın dahi karşısına haksız rekabetin çıkabildiğini ifade eden Özince, şöyle dedi 
     ''Bizim işlerimizle ilgili çok basit bir örnek vereyim. Güneydoğu sınırımızdan Paşabahçe markasıyla taklit ürün girdi mesela, neyseki önleyebildik. Kısacası, Türkiye'de en önemli sorun kayıtdışılık ve haksız rekabet diye düşünüyorum. Biraz da sermayeyi sevmek lazım. Sermaye, kar gibi kavramları sevmek lazım. Bunlara endişeyle bakmamak lazım.'' Bir gazetecinin, ''Sevilmiyor mu '' sorusu üzerine spekülatif amaçlı konuşmadığını, seviliyorsa da daha çok sevmek lazım geldiğini, ne kadar çok sevilirse oraya gideceğini kaydeden Özince, ''Siz çok seviyorsunuzdur, sizden daha iyi muamele eden varsa onu tercih eder'' dedi. 
     Ersin Özince, şunları kaydetti 
     ''Şunun da altını çizeyim. Türkiye'nin, geldiğimiz ülkeden Başkortostan yatırım ortamı açısından daha geri olduğu falan yok. Biz Türkiye'de yatırımlarını yapmış, tamamlamış bir kuruluş olduğumuz, bu işi iyi bildiğimiz için Türk'ün bayrağını getirip buralara dikelim diye geliyoruz. Türkiye'den bıktığımız, illallah dediğimiz için değil. Zaten Bulgaristan'da en son fabrikayı yaptığımızda da, Ne oldu Artık Türkiye'de yatırım yapmaktan vazgeçtiniz... demişlerdi arkadaşlar, 1 yıla kalmadı Bursa Yenişehir'de tesis yapıyoruz.'' Özince, Türkiye ve Rusya Federasyonu arasında cam üretimindeki maliyetlerin karşılaştırılmasına ilişkin bir soru üzerine de, '' Rusya'yla, çok net bir şey söyleyemeyeceğim ama yaklaşık, yurtdışında yaptığımız üretimde Türkiye'deki üretime nazaran belki yüzde 60-70'ler seviyesinde denilebilir'' dedi. 
     Rusya Federasyonu'ndaki yatırım avantajlarının sorulması üzerine ise Ersin Özince, ''Yalnızca Rusya'da değil Bulgaristan'da yer konusunda, enerji kaynaklarının kullanımı konusunda, yol, demiryolu gibi altyapı olanaklarının kullandırılmasında bazı ciddi avantajlar var. Tabii altyapının gelişmiş olmasının da sağladığı avantajlar bunlar'' yanıtını verdi. 
     
     ''GİDİŞ OLUMLU'' 
     İş Bankası Genel Müdürü Ersin Özince, genel ekonomik seyre ilişkin değerlendirmesinin sorulması üzerine şunları kaydetti 
     ''Genelde gidiş olumlu ama olumlu gidişin de iyi olmakla beraber yeterli olduğunu düşünmüyorum. Türkiye çok ciddi hedefler koymak durumunda olan bir ülke. Neden Bir kere nüfus yapısı nedeniyle öyle olmak durumunda. Yarın endişesi çok daha fazla olması gereken bir ülke. Türkiye'nin çok genç bir nüfus yapısı var, genç nüfus yapısı olanın yarın endişesinin daha fazla olması lazım. Yarın endişesi, korkusu değil... Yarın nerede olacağım, kaçıncı ligde, kaçıncı sırada olacağım endişesi. Ekonomiye bu gözle bakmak lazım, her yönüyle Uluslararası rekabette neredeyiz ve nerede olacağız gözüyle bakmak lazım'' Özince, bir gazetecinin İş Bankası'nın iştiraklerine ilişkin sorusu üzerine de şöyle konuştu 
     '' Böyle bir problem var dediler diye problem mi olur. İş Bankası'nı, Cumhuriyeti kuran kadrolar Türkiye'de sanayi kuracak, iştirakçilik yapacak diye kurmuş. Bu benim bankamın esas sözleşmesinde yazıyor ve ben bunu kurallarına göre yapıyorum. İş Bankası o kadar iştiraki AB normlarına göre daralan limitlerle götürebilmeyi başarıyorsa buna ancak örnek diye bakılır. Yani biz yapamıyoruz, İş Bankası da yapmasın diyecekseniz bunun adı haset olabilir ancak... Halihazırda İş Bankası'nın iştirakleriyle ilgili hiçbir yasal limit problemi yok. Tüm kurallara harfiyen uyuyoruz. İştiraklerimize kullandırdığımız krediler şu anda kullanabilecekleri limitlerin dörtte biri seviyesinde falan olsa gerek... Özellikle belli başlı iştiraklerimizden çıkmayı düşünmüyoruz. Cam da bunlardan bir tanesi. Bizim iştiraklerimizin zaten bize ciddi bir yükü yok. Neden Halkla paylaşmışız iştiraklerimizi, darısı herkesin başına...'' Özince, bir başka soru üzerine de ''Türkiye'de düz camda hali hazırda rakibimiz olduğunu düşünmüyorum. Yalnız, yeni galiba bir teşebbüs olacak. Yani Teşvik Belgesi alındığına dair camdan arkadaşların bilgisi var. Onlara sormak lazım'' dedi. 
     Ersin Özince, sözü edilen yeni teşebbüsün yabancı olduğunu söyledi. 
     
</TEXT>
</DOC>
