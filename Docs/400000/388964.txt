<DOC>
<DOCNO> 388964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/yazar/sazak.html </URL>
<DATE> 2005/10/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Beşiktaş nereye 
</HEADLINE>
<TEXT>


İnönü'ye çıkmaktan korkan futbolcular, 'kuş gribi'ne yakalanmış gibi sahada dökülen oyuncular. Antrenörsüz kalmış bir takım. 
Beşiktaş'ı taşıyamayan yönetim. 
Milli Takım'ı kurtaran, Beşiktaş'ta gol atamayan 'Tümer sorunsalı ' 
Geleceğe dönüş filminden 'Gordon Milne fragmanı'. 
Eski parlak günleri arayan taraftar soruyor 
"Beşiktaş nereye " 
100'üncü yıldaki şampiyonluktan bu yana 'başarı' üzerine kaç Beşiktaş maçı yazmışım İyimser birkaç başlık dışında bulamadım 
"Del Bosque ile yüzler gülecek " 
Real Madrid'i iki kez Avrupa Şampiyonlar Ligi'nde zafere taşıyan İspanyol teknik direktörle umutlanmıştık. Olmadı. 
Beşiktaş bugün Konya'ya gidiyor. 
Del Bosque'nin sonunu getiren de bir Konyaspor maçı olmuştu. 78'inci dakikaya kadar 1-0 yenik oynadığı maçta Tümer ile beraberliği yakalamıştı Beşiktaş. Ardından iki gol yiyerek 3-1 yenik ayrıldı sahadan. 
Başkan Yıldırım Demirören o maça kadar direnmişti, 'Del Bosque gitsin' diyenlere. 
Konyaspor yenilgisinden sonra desteğini çekti İspanyol teknik adamdan. 
Kırılma noktası da o oldu. Demirören geçenlerde, 'En büyük hatasının Del Bosque'yi göndermek olduğunu' söylüyordu. Beşiktaş, Rıza Çalımbay'la da toparlanamadı. 
Şampiyonluğa oynayan bir takım 'sezon ortası' antrenörsüz kalır mı 
İstanbul'daki Bolton beraberliği UEFA'da gruptan çıkmayı zora soktu. 
Demirören, Avrupa'da antrenör arıyormuş. 
İngiltere'den Keegan ve Brezilya'ya Dünya Kupası'nı kazandıran Scolari'nin adları geçiyor. 
Scolari önemli bir isim ancak Portekiz'i çalıştırıyor. 2006 Dünya Kupası'na katılacak Portekiz'i bırakması için yüksek transfer ücreti ister. Beşiktaş'ın mali durumu iyi değil. Del Bosque'nin 'ihtilaflı' gidişi de handikap oluşturuyor. Güçlü bir ismi Türkiye'ye getirmek yönetime pahalıya patlayacak. 
Çanlar, Demirören-Kıvanç Oktay ikilisi için çalıyor. 
İnönü'den 'istifa' sesleri yükseliyor. 
Bugünkü Konyaspor maçı, yönetimin de kaderini çizecek. 
Altyapı, tesis bunlar yetmiyor, Beşiktaşlılar sportif başarıyı, 'nostalji'de aramaktan yoruldu. 
Son Fenerbahçe maçını Bodrum'daki bir yazlık kahvede uzaktaki televizyondan göz ucuyla seyrederken, ayağa fırlayan taraftarlara göre atılan golleri tahmine çalışıyorduk. 
Bir avuç Beşiktaşlının 2-1'den sonra sessizce ayrılışları çok ağırımıza gitmişti. Fener'i Kadıköy'de 4-3 yenen Beşiktaş'a ne oldu 
Pancu formaları ne çabuk rafa kaldırıldı 



</TEXT>
</DOC>
