<DOC>
<DOCNO> 352739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/dunya/adun.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB zorlu virajda 
</HEADLINE>
<TEXT>


Brüksel'de dün toplanan AB liderleri, Fransa ve Hollanda'nın reddettiği Avrupa Anayasası'nı buzdolabına kaldırmayı kararlaştırdı. Zorlu tartışma ise bugün bütçe krizinin aşılması için yapılacak 

Güven Özalp 


Avrupa Anayasası'na Fransa ve Hollanda'dan gelen "hayır"la sarsılan, 2007 -2013 dönemi bütçesindeki derin görüş ayrılıkları nedeniyle üzerinde dolaşan kara bulutların yoğunlaştığı Avrupa Birliği'ne AB üye ülkelerin liderleri, Birlik tarihinin en zorlu zirvelerinden birini gerçekleştirmek üzere dün Brüksel'de bir araya geldi. 
Avrupa Anayasası'na yönelik "hayır"ların diğer ülkeler üzerinde "bulaşıcı etki" yaratmasından çekinen AB liderleri zirvenin ilk gününde, Anayasa'yı belli bir süre buzdolabına kaldırma konusunda uzlaştılar. Bu süre Anayasa ve Birlik'in gelecekteki işleyişi açısından "derinlemesine düşünme" olanağı sağlayacak. Bu yaklaşımın benimsenmesinde "hayır"ların yarattığı kriz ortamının soğutulması isteği de etkili oldu. Belgenin onaylanması için son tarih olan Kasım 2006 yerine daha ileri bir tarih benimsenmesi konusunda da anlaşıldı. Bu arada Fransa Cumhurbaşkanı Jacques Chirac, AB'nin geleceği konusunda acil zirve önerisinde bulundu. Chirac, "Bu konuyu Birlik'in uyum endişesini dikkate alarak ve taahhütlerimize bağlı kalarak tartışmalıyız" dedi. 
Para söz konusu olunca pazarlıkların "cent"ler dahi dikkate alınacak şekilde yapıldığı AB'de bütçe konusundaki anlaşmazlığın odağında İngiltere'nin 1984'te elde ettiği bir kazanım yatıyor. İngiltere'nin AB bütçesine yaptığı net katkıyı azaltan geri ödeme sistemi diğer üyelerin tepkisini çekiyor. Bu sisteme göre İngiltere, AB bütçesine yaptığı her "1 euro"luk katkının "66 cent"ini geri alıyor. Mevcut şartlarda bu sistem sayesinde İngiltere'nin kasasına yılda yaklaşık 4.6 milyar euro giriyor. Aynı sistemde kalınması halinde bu miktarın 2013'te 7 milyar euro'ya çıkması bekleniyor. Diğer 24 ülke ise artık bu sistemden vazgeçilmesini talep ediyor. 

Londra yalnız kaldı 
İngiltere'nin katı tutumunu kırmak için sürekli ara formüller üreten AB Dönem Başkanlığı'nı yürüten Lüksemburg'un Başbakanı Jean Claude Juncker, Londra'ya 4.6 milyar euro 2013'e kadar dondurulması teklifiyle geldi. 
İngiltere bütçe konusunda yalnız kalınca Fransa'nın ortak tarım politikası çerçevesinde aldığı katkıyı gündeme taşıdı. Fransa şu an tarım sübvansiyonlarından en çok yararlanan ülke durumunda. Ancak İngiltere'nin bu karşı atağı sonuç getirmişe benzemiyor. Almanya, zirvede arabuluculuk rolüne soyundu. 

İstikrarsızlık unsuru 
Bugün tartışılacak olan bütçe konusunda anlaşma sağlanamaması halinde AB, 2006 bütçesinde öngörülen veriler ışığında yoluna devam edecek. 2007'ye kadar uzlaşı sağlanamaması halinde ise üyelere yapılan yardımlarda, uzun soluklu projelere sadece yıllık bazda ödeme yapılması zorunluluğu gelecek ve tüm bunlar istikrarsızlık unsuru olarak algılanacak. 

Veto tehditleri AB'yi gerdi 

Genişlemeyle birlikte bütçedeki dengelerde daha dikkatli olması gereken AB'nin, üyelerin hepsini tatmin etmesi mümkün gözükmüyor. AB Komisyonu'nun herkese özveri çağrısı yaptığı ortamda üyeler ulusal pozisyonlarına sonuna kadar ısrarlı görünüyorlar. İngiltere, geri ödemeler konusunda Londra aleyhine atılacak her adımı veto etmekle tehdit ediyor. Fransa ise ortak tarım politikası konusundaki kazanımlarının gündeme getirilmesinden bile rahatsızlık duyuyor. Bütçeye en fazla katkı yapan Almanya, Hollanda ve İsveç ise katkı paylarında artışa gidilmesini veto nedeni olarak görüyorlar. İtalya, aldığı yardımlarda belirgin bir azalma halinde veto yetkisini kullanacağını vurguluyor. 

874 milyar euro pazarlığı 

2007 -2013 bütçesine yönelik olarak Lüksemburg tarafından hazırlanan "pazarlık kutusu"nda genel rakam yaklaşık 874 milyar euro olarak belirlendi. Ortak tarım politikası için önerilen pay ise yaklaşık 377 milyar euro oranına ulaşıyor. 2003 verilerine göre, bu miktardan en çok pay alan ülkelerin başını Fransa çekiyor. Bölgesel yardımlara ayrılan miktar ise 306 milyar euro. Bütçeye en fazla katkı yapan ülkeler ise Almanya, Fransa, İngiltere, Hollanda, İsveç ve İtalya. Bütçeden en çok pay alanlar ise İspanya, Yunanistan, Portekiz ve İrlanda. 


</TEXT>
</DOC>
