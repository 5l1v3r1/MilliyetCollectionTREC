<DOC>
<DOCNO> 395780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko54.html </URL>
<DATE> 2005/11/17/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Denizbank Başekonomisti Özel Ekonomi doğru yolda ama riskler artıyor 
</HEADLINE>
<TEXT>

     Denizbank Başekonomisti Saruhan Özel, ekonominin doğru yolda olduğunu fakat risklerin de arttığını söyledi. 
     Özel, Ege Bölgesi Sanayi Odası EBSO Aydın Şubesi'nde Denizbank'ın yatırımcılara yönelik olarak düzenlediği sohbet toplantısında yaptığı konuşmada, yeni dönemde risksiz reel getirilerin azalacağını, yatırımcıların çok daha bilinçli ve dikkatli hareket etmesi gerektiğini belirtti. 
     2001 yılından itibaren teknoloji balonunun patladığı ABD ile Türkiye ve Arjantin gibi gelişmekte olan ülkelerde yaşanan krizler sonrasında baş gösteren global resesyon ve deflasyon rüzgarlarına karşı tedbir olarak merkez bankalarının ve ekonomi yönetimlerinin para ve bütçe politikaları üzerinden faizleri indirerek ve vergileri düşürüp harcamaları artırarak piyasalara likidite pompaladığını ifade eden Özel, şöyle konuştu 
     ''Bu ucuz maliyetli ve artan miktardaki likidite kısmen finansal piyasalar üzerinden yüksek getiri enstrümanlara, kısmen de üretim amaçlı kredilere gidiyor. Üretim tarafından Çin ve tüketim tarafından ABD merkezli olmak üzere global büyüme bu likidite sayesinde hızlanıyor. Düşen faiz ortamında da Türkiye benzeri yüksek getiri imkanları sunan ve aynı zamanda da bu global büyümeden yararlanan gelişmekte olan ülkelerin finansal piyasalarında ciddi bir sermaye akışı var. Ekonomi doğru yolda ama riskler de artıyor.'' Özel, Türkiye ekonomisinin global düzeydeki olumlu ortamdan fazlasıyla yararlandığını, bu ortam sayesinde enflasyonun düşebildiğini ve hızlı bir büyüme dinamiği yakalanabildiğini ifade etti. 
     Mevcut hükümetin tek parti istikrarının çok iyi kullanarak ekonominin önemli organları arasında başarılı bir koordinasyon gerçekleştirdiğini, bunun da ekonomide bir güven ortamı yaratarak global ortamın iyileştirdiği beklentilere önemli katkılar sağladığını ifade eden Özel, şöyle devam etti 
     ''Türkiye'nin artan cari açığı global gelişmelere uygun değil. AB müzakereleri bir süre daha kısa vadeli olmak üzere fonlama sağlar ama giderek daha pahalı gelecek. Kısmen kur hareketinden, kısmen de bugün hükümetin daha da sıkılaştırdığını gördüğümüz bütçe ve para politikalarından destekle ekonomi soğuyacak. Enflasyon hedefi 2005'te zorlanacak, bu da Merkez Bankası'nı daha tutucu davranmaya yöneltecek.'' 
     
</TEXT>
</DOC>
