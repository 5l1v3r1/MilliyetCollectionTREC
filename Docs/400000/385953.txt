<DOC>
<DOCNO> 385953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/siyaset/siy03.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Öymen'e Horon tepelim mi 
</HEADLINE>
<TEXT>


CHP'li Öymen, "Erdoğan'ın bir kadını dansa kaldırabileceğini hayal edebiliyor musunuz " sözleriyle AKP'de tepki görmüştü. Erdoğan, dün Öymen'e "Bizimle horon tepmeye gelir misiniz " diye sordu 

BÜLENT SARIOĞLU Ankara 


Başbakan Erdoğan, "Erdoğan'ın bir kadını dansa kaldırabileceğini hayal edebiliyor musunuz " sözleriyle AKP'lilerin tepkisini çeken CHP Genel Başkan Yardımcısı Onur Öymen'i "horon tepmeye" davet etti. 
İktidarla muhalefetin "dans polemiği" dün tarafların TBMM'deki karşılaşmasıyla sürdü. AKP grup toplantısının ardından Meclis'ten ayrılan Erdoğan, korumaları ve kalabalık partili grupla ana binadaki döner kapıdan çıkarken Öymen'le karşılaştı. Başbakan, aniden karşısında bulduğu Öymen'in elini sıkarken "dans" sözlerini ima ederek, "Bizimle türkü söylemeye, horon tepmeye gelir misiniz " diye sordu. Erdoğan aracına doğru yürümeyi sürdürürken Öymen, "Sizi Cumhuriyet balosunu beklerim. O zaman memnuniyetle gelirim" karşılığını verdi. Erdoğan, bu sözler üzerine gülümseyerek aracına bindi. 

TBMM'ye de geldi 
Dans tartışması TBMM Genel Kurulu'ndaki atışmalarda da gündeme geldi. CHP Bursa Milletvekili Mustafa Özyurt'un 3 Ekim sürecine ilişkin eleştirilerini yanıtlayan Milli Eğitim Bakanı Hüseyin Çelik, konuyu Öymen'in değerlendirmesine getirerek şunları söyledi 
"Bunları birisi kaleme alsa 10-15 sene sonra yayımlasa, o dönem ben de yetkili olsam, bunu mizah örnekleri olarak, komedi örnekleri olarak çocuklara okuturum." 
Erdoğan'ın Atatürk'le kıyaslanmasına dönük değerlendirmelere tepki olarak yaptığı yorumun dans tartışmasına indirgenmesini eleştiren Öymen de, "Atatürk'ün kadını dünyaya açması devrimdi. Şimdi kadının dünyaya kapatılmasına özgürlük deniyor. RP il başkanı iken, 'Türkiye'nin yarınında Kemalizm benzeri rejimlere yer yoktur' diyen Erdoğan ilerici oluyor, biz gerici oluyoruz. Atatürk'ü hatırlatmamıza bile tahammülleri yok" dedi. 


</TEXT>
</DOC>
