<DOC>
<DOCNO> 399044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur01.html </URL>
<DATE> 2005/11/29/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
İzmir, Expo 2015'e hazır... 
</HEADLINE>
<TEXT>

     İzmir Büyükşehir Belediye Başkanı Aziz Kocaoğlu, İzmir'in, 5 yılda bir düzenlenen ve son olarak Japonya'da gerçekleştirilen ''EXPO'' fuarına 2015 yılı için aday olduğunu hatırlatarak, kentin bu fuarı yapmaya hazırlandığını bildirdi. 
     Kocaoğlu, Feriye Lokantası'nda, ''İstanbul'da yaşayan İzmirliler ve İzmir dostlarıyla'' bir araya gelerek, kente ilişkin projelerini anlattı. 
     İzmir'in büyük bir değişim ve gelişim içinde olduğunu vurgulayan Kocaoğlu, turizmden ticarete birçok alanda etkinlik yapmanın ve geliştirmenin, İzmir'in öncelikle ulaşım sorunlarına çözüm getirmeyi zorunlu kıldığını, Üçyol-Üçkuyular metro projesinin, kentin doğu-batı aksını, Aliağa-Menderes projesinin ise kuzey-güney aksını çözümleyecek stratejik öneme sahip projeler olduğunu kaydetti. 
     Kocaoğlu, bu projelerlerin kentin ana arterlerinin dışında yeni merkezlerin doğmasını sağlayacağını ve kenti çanağının dışına taşıyacağını söyledi. 
     Kentin tarihsel bilincine, çevresine yönelik, ona yaşamsallık kazandıracak projeler de hazırladıklarını anlatan Kocaoğlu, Kemeraltı-Agora-Kadifekale aksını içeren projeler zinciriyle, hem uygarlık tarihine sahip çıkacaklarını, hem de turizm ve ticarete canlılık kazandıracaklarını söyledi. 
     Adnan Saygun Kültür Sanat Merkezi'nin, kentin kültür ve sanat aktiviteleri için çağdaş bir mekan arayışını sona erdireceğini belirten Kocaoğlu, jeotermal kaynakların kullanımının, hayvanların doğal yaşam ortamı bulacağı yeni hayvanat bahçesinin ve kent ormanlarının, temiz ve yaşanabilir bir çevre için hayata geçirecekleri projeleri arasında yer aldığını kaydetti. 
     Kocaoğlu, ''Temiz ve yaşanabilir bir kent için çalışıyoruz. Körfezin mavisini kentliyle yeniden buluşturmak ve onu korumak için yeni projeler hayata geçiriyoruz. Körfezin atık suyunu arıtan tesislere yenilerini ekleyerek, dereleri ıslah ederek, sürekli bakım ve denetim yaparak körfezimizi koruyoruz. Kayıklarıyla, deniz müzesiyle ona canlılık kazandırıyoruz'' diye konuştu. 
     
     EXPO 2015 FUARI 

     Türkiye'de fuarcılığın İzmir'de başlayıp geliştiğini, 74 yıldan beri devam eden İzmir Enternasyonal Fuarı'nın kentin ve ülkenin onur anıtı olduğunu vurgulayan Kocaoğlu, fuarın bu yıl 75. kez yapılacağını söyledi. 
     Aziz Kocaoğlu, ''Dünyanın emeğini kentimizde buluşturmayı sürdürmek ve ona çağdaş bir boyut kazandırmak için ulaşımı kolay yeni bir fuar alanı kurmak gerekiyor. Bunun için Gaziemir'de yaklaşık 300 bin metrekarelik bir alan belirledik'' dedi. 
     İzmir'in ülke ve kent adına büyük bir projenin eşiğinde bulunduğunu, anlattığı bütün proje ve çalışmaların bir anlamda bu büyük projenin hazırlığı niteliğinde olduğunu belirten Kocaoğlu, şunları kaydetti 
     ''İzmir EXPO 2015'e hazırlanmaktadır. Dünyanın en önemli düzenlemelerinden biri olan EXPO ekonomik bir platform olmasının yanında, başta turizm olmak üzere büyük bir gelir kaynağı ve ülke tanıtım olanağıdır. Ülkemizin kalkınmasına, tanıtımına yardım edecek ve Türkiye'yi hak ettiği yere taşıyacaktır. İzmir ulaşım, kentleşme, doğal çevre, tarihsel zenginliği, mekansal olanakları ve nitelikli insanlarıyla EXPO 2015'e hazırdır. Bu büyük projenin gerçekleşmesi için dayanışmamız ve el ele vermemiz gerekmektedir. İzmir için, Ege için, Türkiye için güçlerimizi birleştirme zamanıdır.'' 
     
     ''EXPO 3-6 AY AÇIK KALIYOR'' 

     EXPO'nun en az 3, en çok 6 ay açık kaldığını ve düzenlendiği kent ve ülkelerine ekonomi başta olmak üzere pek çok alanda önemli katkılar sunduğunu vurgulayan Kocaoğlu, en son Japonya'da gerçekleştirilen EXPO'yu, 20 milyonun üzerinde katılımcının ziyaret ettiğini söyledi. 
     Kocaoğlu, ''İzmir, EXPO 2015'e, birikimi ve kendisine olan güveniyle adaylığını koymuştur. Büyükşehir Belediyesi, stratejik yönetim anlayışıyla bu büyük organizasyona hazırlanmaktadır. Kent için 20-30 yıllara uzanan gelecek senaryoları oluşturup uygulamaya başlamaktadır'' dedi. 
     Toplantıda, Nebil Özgentürk tarafından hazırlanan ''Bir İzmir Filmi'' adlı kenti tanıtan belgeselin de gösterimi yapıldı. 
     Toplantıya, aralarında Gönül Yazar, Leman Sam, Ali Kocetepe, Yılmaz Erdoğan, Demet Akbağ, Ege ve Çolpan İlhan'ın da bulunduğu sanatçılar, Hürriyet Gazetesi Genel Yayın Yönetmeni Ertuğrul Özkök, gazeteci-yazar Hıncal Uluç, Meriç Köyatası, Şakir Süter, Yener Süsoy ve Hikmet Çetinkaya'nın bulunduğu gazeteciler ile işadamları katıldı. 
     
</TEXT>
</DOC>
