<DOC>
<DOCNO> 399009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonspo01.html </URL>
<DATE> 2005/11/29/ </DATE>
<TIME> 03.45 </TIME>
<AUTHOR>  </AUTHOR>
<HEADLINE>
Serdar Bilgili'nin bu sözleri olay yaratacak... 
</HEADLINE>
<TEXT>

     Beşiktaş Kulübü başkanlığından 19 ay önce istifa eden Serdar Bilgili, suskunluğunu bozarak, kendisine yöneltilen eleştirilere yanıt verdi. 
     NTV'de canlı yayınlanan ''Futbol Aktüel'' programına katılan Bilgili, istifa ettikten sonra ilk kez bir programa çıktığını belirterek, ''Beşiktaş gelenekleri gereği, yeni yönetimin daha rahat çalışması ve ayrıca kırgın ayrıldığım için bugüne kadar bir röportaj vermedim'' dedi. 
     
     HERKESİ AYDINLATMAM GEREKTİĞİNİ DÜŞÜNDÜM 
     Bilgili, bu dönemde şahsıyla ve dönemiyle ilgili çirkin iftiralar atıldığını ifade ederek, ''Bunlara cevap vermedim. Suskunluğum zafiyet olarak algılandı, bu yalanlara insanlar inanmaya başladı. Beşiktaş camiasını aydınlatmam gerektiğini düşündüm'' diye konuştu. 
     2003-2004 sezonu şampiyonluğunun kaçırılmasıyla ile ilgili iki dedikodunun ortaya atıldığını belirten Bilgili, şunları söyledi 
     ''İlk çirkin iddia, 'futbol şubesi sorumluları Yıldırım Demirören ve Kıvanç Oktay'ın istifa ettikten sonra futbol takımı üzerinde etki yaparak, Beşiktaş'ın başarısızlığına çalıştıkları' yönündedir. 
     İkinci iddia ise 'benim kendi maddi menfaatlerim için şampiyonluğu sattığım' şeklindedir. Bu absürd, komik ve ancak geri zekalı bir insanın inanabileceği bir iddiadır. Ben gidip hangi antrenöre, futbolcuya kime ne talimat vereceğim ki Beşiktaş yenilsin ve ben kendime bir menfaat sağlayayım Bu son derece aşağılık, iğrenç bir iddiadır. Bunu çıkaranlar Beşiktaş'a ihanet etmektedir. Benim maddi menfaatlerim için şampiyonluğu verdiğimi söyleyenler ve düşünenler şerefsizdir.'' 
     
     MALİ İŞLER İÇİN KOMİSYON KURULMASI LAZIM 
     Serdar Bilgili, Beşiktaş'ın geçen sezon ve bu sezon liderin 16 puan gerisine düştüğünü kaydederek, ''O zaman bunlar için de komisyon kurulsun. Bugün Beşiktaş'ın mali yapısı nereye gelmiş, bunun için de komisyon kurulsun. Şampiyon olamadığımız her sene için bir komisyon kurulsun, araştırılsın. Bunlar sadece Beşiktaş'a zarar verecektir. Beşiktaş'taki gereksiz şaibeler nedeniyle insanların birbirine düşmesine ve kin tohumlarının daha fazla atılmasına neden olacaktır. Böyle bir çalışmayı son derece yanlış görüyorum'' dedi. 
     
     İÇ VE DIŞ ETKENLER 
     Şampiyonluğun kaybedilmesinde iç ve dış etkenlerin bulunduğunu vurgulayan Bilgili, elinde belge bulunmadığı için dış etkenleri ispatlamasının mümkün olmadığını söyledi. 
     Bilgili, o sezon ilk yarıyı Fenerbahçe'nin 8 puan önünde bitirdiklerini dile getirerek, şöyle konuştu 
     ''8 puan öndeyken şampiyonluk kaybedilebilir, bu doğaldır. Galatasaray, geçmişte 9 puan öndeyken kaybetti. Öncelikle Fenerbahçe-Rizespor maçının tekrarı Beşiktaş'a çok büyük bir haksızlıktı. Onu geçtik, Samsunspor maçında Türk futbol tarihinde olmayan bir yönetimle Cem Papila ismindeki bir hakem, Beşiktaş'ı katletti. Çok büyük zarar verdi Beşiktaş'a. Bunu ispat etmem mümkün değil, ama ben o günkü maçın iyi niyetli yönetildiğini düşünmüyorum. Diğer maçlar da göz önüne alındığında dış etkenlerden etkilendiğimizi görüyorum. 
     Ayrıca, Beşiktaş 2003 yılı sonunda 63.5 milyon dolar gelirle, mali yapısı en güçlü kulübü haline gelmişti. Sportif ve idari yönden diğer kulüplerin önüne geçmiştik. Bir sene daha şampiyon olsaydık, diğer rakiplerimizle aramızdaki fark ciddi bir şekilde açılacaktı. Bu birçok rakibimizi elbette ki rahatsız etti.'' Samsunspor maçındaki neticeyi kendi bünyelerinde iyi idare edemediklerini anlatan Bilgili, ''Konsantrasyonumuzu kaybettik, kriz dönemini iyi idare edemedik ve başarısızlığa doğru gittik'' dedi. 
     
     ''AĞIZDAN KELİME BİR KERE ÇIKAR'' 
     İstifasıyla ilgili bir soru üzerine, ''Beşiktaş başkanının ağzından bir kelime bir kere çıkar. Ben istifa edeceğimi söyledim, bıraktım'' diyen Bilgili, ''O gün bir açıklamada bulundum ve, 'artık benim Beşiktaş'daki başkanlık misyonum bitmiştir, bir daha aday olmayacağımı' söyledim. Bundan geri dönmem söz konusu değil. Maddi manevi her zaman Beşiktaş'a yardıma ise hazırım'' diye konuştu. 
     Bilgili, bir gazetede yer alan ''Beşiktaş'ı kalbimden sildim, kapısından bile geçmem'' şeklindeki sözleri söylemediğini de vurgulayarak, şunları kaydetti 
     ''Bununla ilgili gazetede yazı yazan kişiyle dava açtım, mahkemece bunu söylemediğim tespit edildi. Ben sadece Beşiktaş'taki kırgınlığımı ifade ettim. Hayatımın en verimli dönemlerimi Beşiktaş için harcadım. Beşiktaş, benim hayattaki en önemli varlıklarımın başında gelmektedir. Beşiktaş'ı benim hayatımdan hiç kimse çıkaramaz.'' En güçlü olduğu dönemde ve önünde 3 yıllık bir görev süresi bulunmasına rağmen istifa ettiğini dile getiren Bilgili, istifanın onurlu bir müessese olduğunu ve bunun altında, edilen küfürlere tepkiden başka bir şey aranmaması gerektiğini söyledi. 
     Bilgili, Beşiktaş Belediyesi Başkanı İsmail Ünal'ın iyi bir Beşiktaşlı olduğunu ve Fulya Projesi'ni engel olması iddiasının hiçbir mantığının bulunmadığını da kaydederek, ''Başkan Yıldırım Demirören'in bu açıklamalarını hedef saptırmak olarak görüyorum. Eğer bunları Beşiktaş Belediyesi'ni sıkıştırmak için söylediyse, acemice bir strateji olarak değerlendiriyorum'' dedi. 
     Başkanlığı süresince popülist davranmadığını, taraftara ve basına sempatik gözükmek için kararlar almadığını belirten Bilgili, bütün kararlarını Beşiktaş'ın menfaati için aldığını bildirdi. 
     Bilgili, ''Kapalı tribünün şeklini değiştirdiğim için taraftarı, basını karşıma aldım. Bunu Beşiktaş'ın stat gelirini artırmak için yaptım. 1.5 milyon dolarlık gelir, 11.5 milyon dolara çıktı. Bugün ise stat kapasitemiz yüzde 50 arttı, ancak geliri 6.5 milyon dolar'' diye konuştu. 
     
     ''DEMİRÖREN'E TOLERANS GÖSTERMEK LAZIM'' 
     Beşiktaş'ın başkanlığını yapmanın zorluğuna dikkat çeken Bilgili, Yıldırım Demirören'in çok iyi niyetli olduğunu ve kendisine tolerans göstermek, destek vermek gerektiğini söyledi. Bilgili, Demirören'e başkan adayı olacağı zaman önce etrafındaki yanlış kişilere dikkat etmesi ve taviz vermemesi gerektiğini söylediğini anlatarak, başkanın, bugün o kişiler ve gruplar nedeniyle ciddi sıkıntı çektiğini savundu. 
     Beşiktaş'ın bu dönemde imajının zarar gördüğünü, borçlarının arttığını ve kamuoyundaki saygınlığında her geçen gün düşüş yaşandığını iddia eden Bilgili, şunları söyledi 
     ''Beşiktaş'ı biz bıraktığımız zaman konsolide net borcu 18.7 milyon dolardı. Bugün baktığınızda borç 78 milyon dolar olmuştur. Borçta yaklaşık 60 milyon dolarlık artma var. Biz bıraktığımızda Beşiktaş'ın geliri 63.5 milyon dolardı, bugün geliri 35 milyon dolara düşmüştür. Mali yapı, negatife giden ve bir an önce tedbir alınması gereken bir durumda. Başkanımızdan ricam, kararlı davranması ve özellikle mali yapıyı, Beşiktaş'a daha fazla zarar vermeden, geleceğini ipotek altına almadan, çok ciddi tedbirlerle korumaya alması lazım. Beşiktaş'ta kemerleri sıkarak, mali yapıyı düzeltmesi lazım. Yoksa ileride Beşiktaş'ı kurtarmak çok sıkıntılı olabilir.'' 
     
     PİŞMAN DEĞİLİM AMA ÜZÜLÜYORUM... 
     Bilgili, ''Geriye dönüp baktığınız da pişmanlık duyduğunuz bir şey var mı '' sorusuna ise, ''Görevden ayrıldığımda pırıl pırıl bir Beşiktaş bırakmıştım. Kasasında parası olan, ligde ikinci durumda ve şampiyonluk şansı olan bir Beşiktaş bırakmıştık. O günkü durum ile bugünü kıyasladığımda, biraz rahatsızlık duyuyorum'' yanıtını verdi. 
     
</TEXT>
</DOC>
