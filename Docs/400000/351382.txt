<DOC>
<DOCNO> 351382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/bbas.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido erdi muradına 
</HEADLINE>
<TEXT>


NBA'deki başarılı basketbolcumuz, toplam 1 milyon dolara mal olan görkemli bir düğünle Lütfi Kırdar'da dünyaevine girdi, beş yıldır birlikte olduğu Banu Ergür'le hayatını birleştirdi 

BAYRAM KAYGUSUZ 


NBA'de Orlando Magic formasıyla ülkemizi başarıyla temsil eden Hidayet Türkoğlu, dün görkemli bir törenle beş yıldır birlikte olduğu Banu Ergür ile dünyaevine girdi. 
Lütfi Kırdar Kongre Sarayı Rumeli Salonu'nda düzenlenen ve yaklaşık 1 milyon dolara mal olan düğüne yerli ve yabancı çok sayıda davetli katıldı. Düğün öncesi, ayda iki kez ABD'ye giderek saç traşını yapan özel kuaförü Bayram Bal tarafından damat traşı yapılan Hido'yu, mutlu gününde eski takım arkadaşları Vlade Divac, Stajakovic ve Bodiroga da yalnız bırakmadı. Eşiyle aralarında boy sorunu bulunmadığını belirten Hido, "Çok iyi anlaşıyoruz, hiçbir sorun yok" dedi. Hidayet, eşiyle Orlando'da 1 milyon dolara aldığı çatı katında oturacak. 

Ümitler Moskova'da 

2005 Ümitler Avrupa Şampiyonası için hazırlıklarını sürdüren Ümit Milli Erkek Basketbol Takımımız kamp çalışmaları için dün Rusya'ya gitti. Moskova'da üç gün sürecek bir kamp programı uygulayacak olan Ay - Yıldızlılar, Çek Cumhuriyeti, Yunanistan ve Rusya ile hazırlık karşılaşması oynayarak, son performanslarını görme imkanı bulacaklar. Yoğun bir kampdönemine giren millilerimiz, 17 Haziran'da ise Litvanya'ya geçecek. Bu ülkede daha çok taktik çalışmalara ağırlık verilecek. 

Yıldızlardan açılış 

Türkiye Yıldız Erkek Basketbol Şampiyonası bugün Malatya'da başlayacak. Bir hafta sürecek turnuvada ilk günün programı şöyle Atatürk Salonu A GRUBU 12.00 Işık - Ülker, 14.00 Darüşşafaka - Ank.Basket, C GRUBU 16.00 Tofaş - Yeşilyurt, 18.00 Yeşimspor - TED Kolej, Üniversite Salonu B GRUBU 12.00 Pınar Karşıyaka - F.Bahçe, 14.00 T.Telekom - E.Pilsen, D GRUBU 16.00 T.Pilsener - T.Amerikan Kol., 18.00 Banvit - O.Renault. 

Bayanlardan iş başı 

Türkiye'nin eylül ayında ev sahipliği yapacağı 30. Avrupa Şampiyonası hazırlıklarını sürdüren A Milli Bayan Basketbol Takımımız dün Antalya'da kampa girdi. Beş gün sürecek olan kampı atletizm, ağırlık, kondisyon ve top çalışmaları ile sürdürecek olan millilerimiz, 17 Haziran'da İstanbul'a dönecek. İlk günü dinlenerek geçiren Ay - Yıldızlı bayanlar, bugünden itibaren mesaiye başlayacak. 14 oyuncu bugün yapacağı halter ve kondisyon çalışmaları ile çalışmalara start verecek. 


</TEXT>
</DOC>
