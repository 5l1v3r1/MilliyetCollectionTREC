<DOC>
<DOCNO> 393010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun10.html </URL>
<DATE> 2005/11/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Irak'ta 4 Amerikan askeri öldürüldü 
</HEADLINE>
<TEXT>

     Bağdat’ın güneyinde intihar bombası taşıyan kişi 4 Amerikan askerini öldürdü. 
     Amerikan karargahından yapılan açıklamaya göre, otomobille yapılan intihar saldırısı, bir kontrol noktasında oldu. Ölen 4 askerin "Bağdat’ın emniyetinden sorumlu Görev Gücü"ne dahil oldukları belirtildi. 
     ABD’nin Irak Devlet Başkanı Saddam Hüseyin’in iktidarını devirmek için 20 Mart 2003’te giriştiği saldırı ve işgalin 32 ayında 2 bin Amerikan askeri öldü. 
     
     BASRA'DA 2 POLİS ÖLDÜ, 4'Ü YARALANDI 

     Irak'ın güneyindeki Basra kentinde, yol kenarına yerleştirilen bombanın bir polis konvoyunun geçtiği sırada patlaması sonucu 2 polisin öldüğü, 4'ünün yaralandığı bildirildi. 
     Polis, saldırının, ülkenin ikinci büyük kenti olan Basra'nın El Hasib bölgesinde düzenlendiğini kaydetti. 
     Polis, saldırıda ölen polislerden birinin, kentin suç araştırma biriminin başkanı albay Kerim el Zeydi olduğunu belirtti. 
     
     BAĞDAT GÜNE BOMBAYLA BAŞLADI 

     Bu arada, Irak’ın başkenti Bağdat’ta bomba yüklü bir aracın infilak etmesiyle 1 kişi öldü, 1 kişi de yaralandı. 
     Polis yetkilililerinin verdikleri bilgiye göre, bombalı araç şehrin doğusundaki Mustansiriya Üniversitesi yakınındaki park yerindeyken patladı. 
     Güçlü patlamanın sesi, Bağdat’ın merkezindeki geniş bir bölgede duyuldu. 
     
</TEXT>
</DOC>
