<DOC>
<DOCNO> 354480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur16.html </URL>
<DATE> 2005/06/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Dayakçı kocasını kiralık katile öldürttü... 
</HEADLINE>
<TEXT>

     Ramazan ÇETİN DHA 

DENİZLİ’de 40 yerinden bıçaklanarak öldürüldükten sonra halıya sarılıp çuvala konarak açık kanalizasyon kanalına atılan büfeci 40 yaşındaki Mithat Ö.’in 20 yıllık eşi 37 yaşındaki Gülistan Ö.'nün tuttuğu kiralık katil tarafından öldürüldüğü anlaşıldı. Kiralık katilin Gülistan Ö.'in komşularının yeğeni olan 19 yaşındaki İsmet Bıyık olduğunu belirledi. Bu kişiyi arayan polis, Gülistan Ö., oğlu E.Ö. ile aranan İsmet Bıyık'ın dayısı 47 yaşındaki Hasan Doğan ile eşi 39 yaşındaki Dudu Doğan'ı gözaltına aldı. 
     Mithat Özdemir’in cesedinin dün bulunmasından sonra cinayetle ilgili soruşturma başlatan Denizli Emniyet Müdürlüğü Cinayet Bürosu dedektifleri Gülistan Ö. ve oğlu 17 yaşındaki E.Ö.’yü gözaltına aldı. Ö. Ailesi’nin komşularının da ifadelerine başvuran ekipler, Mithat Ö.’in eşini sürekli dövdüğünü, koca dayağından bıkan iki çocuk annesi Gülistan Ö.’in eşinden yakındığını, zaman zaman öldürmeyi bile düşündüğünü söylediğini belirledi. 
     Ö. Ailesi’nin evinde yapılan araştırmada kanlı çarşaf, nevresim bulundu, koltukların ve bazı ev eşyalarının üzerinde kan lekeleri görüldü. Soruşturma kapsamında komşularının yeğeni İsmet Bıyık'ın sık sık Gülistan Ö.’in evine gelip gittiği ve görüşme yaptığı belirlendi. Anne ve oğlu sorgulanırken, Gülistan Ö.’in kiralık katil olarak tuttuğu saptanan İsmet Bıyık'ın dayısı Hasan Doğan ve eşi Dudu Doğan da gözaltına alındı. 
     
     GÜLİSTAN Ö. SUSMA HAKKINI KULLANDI 

     Sorguda Gülistan Ö., ifade vermeyip susma hakkını kullanırken, oğlu E.Ö. olaydan haberinin olmadığını, ancak annesinin ara sıra babasını öldürtmekten söz ettiğini söyledi. Soruşturma kapsamında Gülistan Ö.’in daha önce de iki kişiyi kiralık katil olarak tuttuğu, ancak kiraladığı kişilerin verdiği paralarla kaybolduğu öne sürüldü. 
     Cinayet Bürosu ekipleri zanlı olarak İsmet Bıyık'ı aramaya başladı. Gözaltında tutulan Gülistan Ö.'in cinayete azmettirmekten, Hasan Doğan ve Dudu Doğan'ın da yardım ve yataklıktan yarın adliyeye gönderileceği belirtildi. 
     Büfecilik yapan Mithat Ö.’in cesedi dün Kirişhane Mahallesi’nde açık kanalizasyon çukurunda halıya sarılıp çuvala konmuş olarak bulunmuştu. 40 yerinden bıçaklandıktan sonra boğazı kesilen Mithat Ö.'in kolunun da kırıldığı belirlenmişti. Cinayet bürosu dedektifleri, Ö.’in gece uyurken öldürüldüğünün sanıldığını dile getirdi. 
     
</TEXT>
</DOC>
