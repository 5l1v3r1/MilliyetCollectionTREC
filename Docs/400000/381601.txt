<DOC>
<DOCNO> 381601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy06.html </URL>
<DATE> 2005/09/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
1 Ekim'de yeni yasama yılına girecek TBMM'yi yoğun bir gündem bekliyor 
</HEADLINE>
<TEXT>

     Yeni yasama yılına 1 Ekim’de girecek olan TBMM’yi yoğun bir gündem bekliyor. 
     Birinci yasama yılında 199, ikinci yasama yılında 265 ve üçüncü yasama yılında 166 olmak üzere bugüne kadar toplam 630 yasa çıkaran 22. Dönem parlamentosu, yaklaşık 3 ay tatilin ardından dördüncü yasama 
     yılına giriyor. 
     TBMM Genel Kurulu ve komisyonlarını bu yıl da ağır bir iş yükü bekliyor. Genel Kurul gündeminde 97 tasarı, 42 teklif, 242 araştırma önergesi bulunuyor. Ayrıca, bin 237 yazılı ve 394 sözlü soru önergesi, Başbakan ve bakanlar tarafından yanıtlanmayı bekliyor. 
     Geçen yasama yılında kurulan 5 araştırma komisyonu çalışmalarına 1 Ekim’den itibaren devam edecek. Çalışmalarını tamamlayan TMSF, patates üreticileri ve sporda şiddetle ilgili komisyonların raporları ise Genel Kurul gündeminde yer alıyor. 
     İhtisas komisyonlarının gündeminde, KHK ve teklifler hariç, 108 yasa tasarısı görüşülmeyi bekliyor. Gündemi en yoğun komisyon, 40 tasarıyla Plan ve Bütçe Komisyonu... Dışişleri Komisyonu’nda 21, Milli Savunma Komisyonu’nda 13, İçişleri Komisyonu’nda 10, Adalet Komisyonu’nda 8, Milli Eğitim Komisyonu’nda 6, Sağlık Komisyonu’nda 4, Anayasa Komisyonu’nda 3, Sanayi ve Ticaret Komisyonu’nda 2 ve Tarım Komisyonu’nda bir tasarı görüşülmeyi bekliyor. Bayındırlık ve Çevre komisyonlarının gündeminde tasarı bulunmuyor. 
     
     VETOLU YASALAR 
     TBMM gündeminde, Cumhurbaşkanı Ahmet Necdet Sezer’in bir kez daha görüşülmek üzere geri gönderdiği 14 yasa da görüşülmeye bekliyor. 
     Bankacılık Kanunu, Türkiye İstatistik Kanunu, sözleşmeli sağlık personeli çalıştırılmasına imkan tanıyan yasa, Hakimler ve Savcılar Kanunu, Sivil Havacılık Genel Müdürlüğü Teşkilat ve Görevleri Hakkında Kanun, Kamu Yönetiminin Temel İlkeleri ve Yeniden Yapılandırılması Hakkında Kanun, Tababet ve Şuabatı Sanatlarının Tarzı İcrasına Dair Kanunda değişiklik yapan kanun, Yükseköğretim Kanunu ve Yükseköğretim Personel Kanunu’nda değişiklik içeren kanun, Spor Müsabakalarında Şiddet ve Düzensizliğin Önlenmesine Dair Kanun, bazı belediye ve köylerin Denizli Belediyesi’ne katılmasına olanak tanıyan kanun, bazı belediyelerin kaldırılmasını içeren kanun, Büyükşehir Belediye Kanunu, 2B ile ilgili Anayasada değişiklik yapan yasa ile İş Kanunu, 
     Sendikalar Kanunu ile Basın Mesleğinde Çalışanlarla Çalıştıranlar Arasında İlişkilerin Düzenlenmesi Hakkında Kanun, yeniden görüşülmeyi bekliyor. 
     
     ÖNCELİK VETOLU YASALAR İLE SOSYAL GÜVENLİK... 
     Yeni yasama yılının açılışının ardından AK Parti milletvekilleri, Kızılcahamam’da kampa girecek. 4 Ekim Salı gününden itibaren çalışmalarına başlayacak olan Meclis’te, öncelikle vetolu yasalar ile Plan ve Bütçe Komisyonu’nda tümü üzerinde görüşmeler tamamlanarak maddelerine geçilen Sosyal Sigortalar ve Genel Sağlık Sigortası Kanunu Tasarısı’nın ele alınması bekleniyor. Ayrıca, üzerinde çalışmalar süren Terörle Mücadele Yasası’nda yapılacak değişiklik Meclis’e sevk edilirse öncelikle ele alınacak. 
     AK Parti Grup başkanvekilleri, Hükümet’in öncelikle çıkarılmasını istediği yasal düzenlemeler konusunda henüz kendilerine bir istek gelmediğini belirterek, bunun iletilmesi halinde nasıl bir programla çalışılacağının belirleneceğini ifade etti. 
     
</TEXT>
</DOC>
