<DOC>
<DOCNO> 390859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/soneko05.html </URL>
<DATE> 2005/10/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Pazarda "bayram" sürprizi... 
</HEADLINE>
<TEXT>

     Ramazan Bayramı öncesinde misafir ağırlama hazırlıkları yapan vatandaşların sebze-meyveye talebinin artmasının, fiyatların yükselmesine neden olduğu bildirildi. 
     Yaş sebze ve meyvenin üretim merkezleri arasında yer alan Mersin'de, yaklaşan Ramazan Bayramı öncesinde alışverişe çıkanlar, son bir hafta içinde yüzde 20 ile yüzde 75 arasında değişen fiyat artışı ile karşılaşıyorlar. 
     Mersin Büyükşehir Belediyesi Hal Müdürü Atilla Gümüşoğlu, AA muhabirine yaptığı açıklamada, sebze ve meyve fiyatlarının Ekim ayının ikinci yarısından itibaren tırmanışa geçtiğini, bu tırmanışın özellikle son bir haftada yoğunlaştığını bildirdi. 
     Gümüşoğlu, fiyat yükselişinde yaz sebze ve meyvelerin tükenmesinin de etkisinin olduğunu, ürünlerin toptancı halden semt pazarına gidinceye kadar fiyatını katladığının görüldüğünü anlattı. 
     Bayram telaşının arz-talep dengesini tüketici lehine bozduğunu, bayram hazırlıkları için çarşı pazara çıkan halkın fiyat sürprizi ile karşılaştığını vurgulayan Gümüşoğlu, şunları kaydetti 
     ''Halden ürün alan esnaf, semt pazarına ürünü götürmek için nakliye, komisyon ve karını fiyatlara yansıtıyor. Serbest piyasa ekonomisi nedeniyle pazardaki etiketlere müdahale şansı olmadığı için isteyen istediği fiyattan satıyor. Bu nedenle, birkaç aile birleşerek halden daha uygun fiyatlara ürün alabilir. Kabzımallarımız da bu konuda yardımcı oluyorlar. Kasalarla alınan ürünler, aileler arasında paylaştırılarak tasarruf sağlanabilir'' dedi. 
     Gümüşoğlu, yaklaşan bayramla birlikte hale giren mal miktarının her gün artış gösterdiğini sözlerine ekledi. 
     Bu arada, toptancı halde, en fazla fiyat artışı domates, biber ve salatalıkta görülüyor. Geçen hafta toptancı halde 2560 YKr'den satılan domates, bu hafta 40-100 YKr oldu. 20-50 YKr'den satılan salatalık ise 25-60 YKr'ye yükseldi. 
     
</TEXT>
</DOC>
