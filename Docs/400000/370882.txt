<DOC>
<DOCNO> 370882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko16.html </URL>
<DATE> 2005/08/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Merkez Bankası döviz rezervi 42.2 milyar dolara yükseldi... 
</HEADLINE>
<TEXT>

     Merkez Bankası’nın döviz rezervi, geçen hafta 400 milyon dolardan fazla büyüyerek 42.2 milyar dolara yükseldi. Banka’nın döviz fazlası ise 11.1 milyar dolar oldu. 
     Merkez Bankası’nın verilerine göre, döviz rezervinde geçen bir haftalık dönemde 429 milyon dolarlık artış gözlendi. 5 Ağustos’ta 41 milyar 796 milyon dolar olan rezerv, 12 Ağustos itibariyle 42 milyar 225 milyon dolara yükseldi. Temmuz sonunda 42 milyar 895 milyon dolarla rekor düzeye yükselen döviz rezervi, izleyen hafta ise 1 milyar 99 milyon dolar azalmıştı. 
     Altın mevcutlarının 1 milyar 631 milyon dolarlık düzeyinin yine değişmediği geçen hafta, brüt rezerv ise 43 milyar 856 milyon dolar düzeyinde oluştu. 
     
     DÖVİZ FAZLASI 
     Merkez Bankası’nın döviz pozisyon fazlası, son haftada 19 milyon dolar daha artarak 11 milyar 51 milyon dolar oldu. 
     Banka’nın dış varlıkları 455 milyon dolarlık artışla 46 milyar 16 milyon dolara, döviz yükümlülükleri 436 milyon dolarlık artışla 34 milyar 965 milyon dolara ulaştı. 
     
</TEXT>
</DOC>
