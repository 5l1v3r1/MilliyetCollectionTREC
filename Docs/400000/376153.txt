<DOC>
<DOCNO> 376153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur06.html </URL>
<DATE> 2005/09/06/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
İki üniversite öğrencisi bulunan otomobili silah zoruyla kaçırdı 
</HEADLINE>
<TEXT>

     İzmir’in Konak İlçesi’nde, içinde 2 üniversite öğrencisinin bulunduğu özel otomobilin silah zoruyla kaçırıldığı iddia edildi. 
     Kaza yapıp kaçan zanlının güvenlik güçlerinin operasyonu sonucu yakalandığı bildirildi. 
     AA muhabirinin aldığı bilgiye göre, saat 02.00 sıralarında, zanlı M.K. 22 , 35 TL 113 plakalı özel otomobiliyle Konak’tan Alsancak yönüne giderken, eski balık halinin önünde orta refüjdeki demir parmaklıklara çarparak karşı yöne geçti. 
     Otomobil, Alsancak’tan Konak yönüne gelmekte olan Hasan Pulatlı’nın 26 yönetimindeki 35 T 5230 plakalı taksiye çarparak durabildi. 
     Zanlı, kazadan sonra otomobilden atlayarak kaçtı. 
     Kaza sırasında otomobilde bulunan Fırat Özbey 21 burnundan hafif yaralandı. Ambulansla Yeşilyurt Atatürk Eğitim ve Araştırma Hastanesi’ne götürülen Özbey, tedavi edildikten sonra taburcu edildi. 
     Otomobilde bulunan Ege Üniversitesi Su Ürünleri Bölümü 3. sınıf öğrencisi Mehmet Çürüksu 21 ile Celal Bayar Üniversitesi Fizik Bölümü 4. sınıf öğrencisi Sinan Kardelen 22 , olay yerine gelen ekiplere, kaçan zanlının silah zoruyla kendilerini ve otomobili silah zoruyla kaçırdığını söylediler. 
     İhbar üzerine olay yerine gelen güvenlik güçlerinin eşkal bilgileri doğrultusunda yaptıkları arama sonucu M.K. gözaltına alındı. 
     M.K’nin kaçarken attığı 7.65 milimetre çapında Baretta marka silah da otların arasında bulundu. Eski sabıkalılardan olduğu belirlenen M.K’nin suçlamaları kabul etmediği öğrenildi. 
     Soruşturma sonucu, içinde 2 üniversite öğrencisinin bulunduğu 35 TL 113 plakalı otomobilin, Yeşilyurt semti Karafatmadağı Parkı’nın yanından silah zoruyla kaçırıldığı belirlendi ve öğrenci Mehmet Çürüksu’nun gümrük komisyonculuğu yapan babası Kemal Çürüksu’ya ait olduğu ortaya çıktı. 
     Zanlı M.K. hakkında "gasp", "6136 Sayılı Kanun’a muhalefet", "yağma" ve "trafik kazası" suçlarından işlem yapılacağı bildirildi. 
     
</TEXT>
</DOC>
