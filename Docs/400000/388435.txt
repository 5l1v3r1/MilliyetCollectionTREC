<DOC>
<DOCNO> 388435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/siyaset/asiy.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Van 'çıkarması' 
</HEADLINE>
<TEXT>


Rektörler Komitesi, pazar günü yerine yarın Van'da olağanüstü toplanmaya karar verdi. Cezaevinde Aşkın ziyaret edilecek. Katılamayacak rektörlerin yerine bir temsilci gidecek 

Bahar Atakan - Ankara 


YÖK, Yüzüncü Yıl Üniversitesi YYÜ Rektörü Prof. Dr. Yücel Aşkın'a destek vermek üzere Van'a gidecek 70'i aşkın rektör için, "Şov yapıyorlar" eleştirisine yol açmamak için uçak kaldırmayacak. Rektörler Komitesi, yarın YYÜ'de olağanüstü toplanmaya karar verdi. Van'da buluşacak rektörlerden oluşacak 2 veya 3 kişilik heyet, YÖK Başkanı Prof. Erdoğan Teziç başkanlığında, "Türk yükseköğretimi" adına cezaevinde Aşkın'la görüşecek. 
Rektörler, Ankara'daki toplantıda pazar günü Van'a gitme kararı almalarına karşın program dün değiştirildi. Van'a yarın gidecek rektörlerin, geceyi burada geçirecekleri belirtildi. YÖK Başkanlığı, "çok olağanüstü bir durum söz konusu olmadıkça Van programına katılımınızı bekliyoruz" çağrısı yaptı. Ziyarete gelemeyecek rektörlerin, kendileri yerine üniversiteyi temsilen öğretim üyesi göndermeleri kararlaştırıldı. Rektörler Komitesi, yarın saat 16.00'da YYÜ'de olağanüstü toplanacak. Toplantı sonunda Aşkın'a destek veren yeni bir açıklama yapılması bekleniyor. Adalet Bakanı Cemil Çiçek'in sözleriyle gündeme gelen "Şov yapıyorlar" eleştirisi almamak için, rektörlerin toplu olarak Van'a gitmesinden vazgeçildiği öğrenildi. Rektörlerin, kendi belirleyecekleri programlara göre uçak ya da karayolu ile Van'a ulaşacakları belirtildi. YÖK'ün, özel bir uçak kiralanması konusundaki maliyeti de göz önüne aldığı yorumları yapıldı. 
Rektörlerin, önceki gün Ankara'da yaptıkları toplantıda Aşkın'a destek için önce Anıtkabir'e cüppeli yürüyüş planlandığı ortaya çıktı. Ancak, yanlarında cüppeleri olmadığı için yürüyüşün iptal edildiği öğrenildi. Toplantının ardından Çankaya Köşkü'ne gidilerek Cumhurbaşkanı Ahmet Necdet Sezer'le görüşme önerisi de gündeme geldi. YÖK ve rektörler, toplantı sürerken Adalet Bakanı Cemil Çiçek'ten randevu istenmesine karar verdi. Türk yargı sistemine duyulan güvenin gösterilmesi açısından ziyaretin önemine dikkat çeken rektörler, Çiçek'in "Gösteri ve protesto tavrı içindeydiler" sözlerine anlam veremediklerini söyledi. 

'Gammazlayamayız' 
Galatasaray Üniversitesi Rektörü ve ceza hukukçusu Prof. Dr. Duygun Yarsuvat ise toplantıda Aşkın'ın tutuklanma sürecinde yapılan hukuki yanlışlıkları anlattı. AİHM'ye başvurma önerisi de, "Ülkemizi Avrupa'ya gammazlayamayız" denilerek rafa kaldırıldı. 
Bakan Hüseyin Çelik'in ağabeyi, Tıp Fakültesi Sekreteri Ramazan Çelik'in alınan cihazlarla ilgili teslimler konusunda hatalı davrandığını da kaydeden rektörler, "Cihazları teslim almış, ayniyata geçirmiş. Muayene komisyonuna götürmemiş" görüşünü dile getirdi. 


</TEXT>
</DOC>
