<DOC>
<DOCNO> 398002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonspo27.html </URL>
<DATE> 2005/11/25/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Fener, derbi hazırlıklarını sürdürüyor... 
</HEADLINE>
<TEXT>

     Fenerbahçe, Turkcell Süper Ligi'nde Galatasaray ile 27 Kasım Pazar günü yapacağı derbi maçın hazırlıklarını sürdürdü. 
     Sarı-lacivertli ekip, bu akşam Samandıra Tesisleri'nde 1 saat 45 dakika süren bir antrenman yaptı. Yoğun yağış altında, düz koşu, ısınma ve koordinasyon çalışmasıyla başlayan antrenman, ardından dar ve geniş alanda taktik ağırlıklı çift kale maçlarla sona erdi. 
     Kaleciler, taktik maç dışında Ike Immel ve Murat Öztürk nezaretinde çalışırken, sakatlığı süren Zafer, bir süre takımla birlikte antrenman yaptı, ardından fizyoterapist eşliğinde salonda çalışmasını tamamladı. 
     Sarı-lacivertli takımda, sakatlıkları bulunan Alex ve Selçuk antrenmana katılmadı. 
     Fenerbahçe, yarın akşam basına kapalı yapacağı çalışmayla Galatasaray maçı hazırlıklarını tamamlayacak ve Samandıra Tesisleri'nde kampa girecek. 
     
</TEXT>
</DOC>
