<DOC>
<DOCNO> 376958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/yasam/axyas01.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cam kırıkları cenneti yaktı 
</HEADLINE>
<TEXT>


Sultansazlığı Kuş Cenneti'nde 50 hektarı kül eden yangına, çevreye atılmış cam ve şişe parçalarının yarattığı 'mercek etkisinin' neden olduğu anlaşıldı 

KAYSERİ DHA 

Türkiye'nin en büyük sulak alanlarından Sultansazlığı Kuş Cenneti'ndeki yangına, gelişigüzel atılmış şişe parçalarının mercek etkisinin neden olduğu belirtildi. 
Sultansazlığı Kuş Cenneti'nde önceki gün başlayıp tam 14 saat süren yangın, dün sabaha karşı saat 02.00 sıralarında söndürüldü. Yangın sonucu, yaklaşık 50 hektarlık alanda kurumuş ot ve kamışlar kül oldu. 

Can kaybı yok 
Çevre ve Orman İl Müdür Vekili Mustafa Akrap, yangınla ilgili şu açıklamayı yaptı 
"Bölge verimsiz ve kurak olduğu için bir can kaybı yok. Kuşlar zaten bu bölgede bulunmuyor. Kuluçka dönemi olmadığı için kamışlar arasında yumurta da bulunmuyor." 
Çevre ve Orman İl Müdürlüğü uzmanları ile itfaiyenin yaptığı incelemelerde, cam kırıkları, gelişigüzel atılmış meşrubat ve bira şişelerinin, havanın sıcak olması nedeniyle mercek etkisi yaparak yangına neden olduğu belirlendi. 
Kayseri Valiliği ise, yangın söndürme çalışmalarına Türk Hava Kuvvetleri Komutanlığı'na bağlı uçakların da katıldığını bildirdi. 



</TEXT>
</DOC>
