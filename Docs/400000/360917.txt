<DOC>
<DOCNO> 360917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo05.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim'de deprem 
</HEADLINE>
<TEXT>


Tahkim Kurulu Başkanı Samim Ünan dün görevinden istifa etti. Bu sürpriz haber Futbol Federasyonu'nda büyük bir sarsıntı yarattı 

CEMAL ERSEN 


Tahkim Kurulu Başkanı Prof. Dr. Samim Ünan görevinden istifa etti. Geçen yıl yapılan genel kurulda Federasyon Başkanı Dr. Levent Bıçakcı'nın listesinden seçim kazanan ve daha sonra Tahkim Kurulu başkanlığına getirilen Ünan'ın istifası, Futbol Federasyonu'nda şok etkisi yarattı. 
Son olarak Orduspor - Eskişehirspor maçıyla ilgili kararı nedeniyle federasyon ikinci başkanı Hasan Doğan tarafından sert bir dille eleştirilen Samim Ünan'ın, yaşanan gelişmelerden son derece rahatsız olduğu ve istifa gerekçesinin ardında bu diyaloğun yattığı ileri sürüldü. Diğer kurul üyelerinin de aynı huzursuzluğu hissettiği, ancak toplu bir istifanın söz konusu olmadığı kaydedildi. 
Futbol Federasyonu yönetim kurulu kararlarının bazıları ile PFDK tarafından verilen cezaların bozulması yolundaki tavrıyla da tartışma yaratan Tahkim Kurulu'nun, Ünan'ın yerine kendi içinden yeni bir başkan seçeceği öğrenildi. 


</TEXT>
</DOC>
