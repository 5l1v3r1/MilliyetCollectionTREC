<DOC>
<DOCNO> 357493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas15.html </URL>
<DATE> 2005/07/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Modaya göre estetik ameliyat... 
</HEADLINE>
<TEXT>

     Ondokuzmayıs Üniversitesi OMÜ Tıp Fakültesi Estetik ve Rekonstrüktif Cerrahi Anabilim Dalı Başkanı Doç. Dr. Ahmet Karacalar, "Bikini modasına göre estetik ameliyat yapış planımız da değişiyor" dedi. 
     Karacalar, AA muhabirine yaptığı açıklamada, moda ile estetik ameliyatlar arasında yakından ilişki olduğuna dikkat çekerek, modaya göre estetik taleplerinin ve estetik ameliyatlarda uygulanan yöntemlerin de değiştiğini belirtti. 
     Ameliyatlarda yara izlerinin asla kaybolmadığını, ancak azaldığını söyleyen Karacalar, yaraları gizlemek için estetik ve rekonstrüktif cerrahinin kamuflaj ilmini kullandığını ifade etti. 
     Değişen modayla birlikte yara izlerini açıkta bırakacak modellerin gelişmesiyle estetik ameliyatlarda uygulanan yöntemlerin de değiştiğini anlatan Karacalar, şunları söyledi 
     "Örneğin bikini modasına göre estetik ameliyat yapış planımız da değişiyor. Bikinin üst kısmında dekolte açıldıkça meme küçültme ameliyatlarında uygulanan ters T modeli yerini yara memenin altında kalacak şekilde olan lolipop modeline bırakıyor. Ters T modelinde ameliyat sonrası dekolteden iz görüneceği için de şu anda tercih edilmiyor." Aynı şekilde son yıllarda göbeği açıkta bırakan kıyafetlerin moda olmasının estetik ameliyatları etkilediğini belirten Karacalar, "Biz karın germe ameliyatında göbek deliğini yeniden yapıyoruz. Göbek deliği izinin görünmemesi gerekir. Şimdi moda bizi zorluyor. Bu nedenle yara izini göbek deliğinin içinde bırakıyoruz" diye konuştu. 
     
     SAÇ MODASINA GÖRE 

     "Saç modeline göre burun ve kulak estetikleri de değişiklik gösteriyor" diyen Doç. Dr. Karacalar, kısa saç veya topuz gibi kulakları ortada bırakan saç modellerinin moda olduğu dönemlerde kepçe kulak tabir edilen hastaların daha fazla estetik talebinde bulunduklarını, yüzü kapatan saç modellerinin moda olduğu dönemlerde ise bu saç modelinde burun ön plana çıktığı için burun ameliyatlarına ilginin arttığını söyledi. 
     Ayak parmaklarını açıkta bırakan ayakkabıların moda olduğu dönemlerde tırnak estetiği yaptırmak için gelen hastaların sayısında artış olduğunu anlatan Karacalar, kolları tamamen açıkta bırakan kıyafetler moda olduğunda ise kolun iç kısımları sarkan kişiler tarafından estetik taleplerinin ilgi gördüğünü ifade etti. 
     
     "İDEAL BACAK KALEM GİBİ OLANDIR..." 

     Etek boyuna göre de estetik talepleri olduğunu belirten Karacalar, "İdeal bacak kalem gibi olandır. Dizin iç kısımlarındaki fazla yağ dokusu bacak esteğini bozduğu gibi bacağın daha kısa gözükmesine neden olur. Modaya göre etek boyu kısaldıkça bu kısımlar açıkta kaldığı için bize dizin iç kısımlarındaki yağların aldırılması talebiyle gelen hastaların sayısı da artıyor" dedi. 
     Küpe modasının bile estetik ameliyat taleplerini artırdığını belirten Karacalar, küpelerin ön planda olduğu dönemlerde kulak memesi ameliyatlarının sayısının artığına işaret etti. 
     "Hastayı rahatsız eden kısımlar açıkta olan kısımlardır. Hiç kimse saçlarının arasındaki yara izini dert etmez. Moda nereyi açıkta bırakırsa o bölgeyle ilgili estetik ameliyatlar gelmeye başlıyor" diyen Karacalar, giyilen kıyafetin daha iyi taşınması için estetik cerrahinin öneminin giderek daha fazla anlaşıldığını sözlerine ekledi. 
     
</TEXT>
</DOC>
