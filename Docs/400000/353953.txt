<DOC>
<DOCNO> 353953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun34.html </URL>
<DATE> 2005/06/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
AB Çevre Örgütü AB ülkelerinin atmosfere karbondioksit salımı arttı 
</HEADLINE>
<TEXT>

     AB Çevre Ajansı EEA , genişlemeden önceki 15 AB ülkesinin karbondioksit salımının 2002 ve 2003'te yüzde 1,8 arttığını bildirdi. 
     Ajansın, AB'nin 2004'te 25 ülkeye genişlemesinden önce yaptığı ölçümlere göre, 15 AB ülkesi 2002 ve 2003'te atmosfere fazladan, bütün AB ülkelerinin yaydığı karbondioksit miktarının yüzde 80'ini oluşturan 59 milyon ton karbondioksit saldı. 
     Küresel ısınmaya yol açtığı belirtilen sera etkisini yaratan karbondioksitin atmosfere salımının artışında, soğuk geçen kışın ve kömür yakıtlı enerji üretimi artışının etkili olduğu kaydedildi. 
     AB, Kyoto anlaşması uyarınca küresel ısınmayla mücadele çerçevesinde, sera etkisi yaratan gazın atmosfere salımını, 2012'ye kadar 1990'lardaki düzeylerinin yüzde 8 daha azına düşürmeyi kabul etmişti. 
     EEA'nın rakamlarına göre ise, karbondioksit salımı 1990'dan bu yana yüzde 3,4 arttı. 
     Çevre grubu Dünya Dostları da verilerin, AB'nin taahhütlerini yerine getirmenin çok uzağında olduğunu gösterdiğini belirterek, Batı Avrupa'nın hedefi tutturabilmesi için, karbondioksit salımını 2003'te 1990'dan yüzde 5,2 oranında azaltmış olması gerektiğini kaydetti. 
     Taahhütlerin en gerisinde kalan ülkelerin Avusturya, Danimarka, İrlanda, Portekiz ve İspanya olduğu belirtildi. Kyoto anlaşması uyarınca 1990 ile 2012 arasında sera etkisi yaratan bu gazın salımını yüzde 13 azaltması gereken Avusturya'nın 2002'deki karbondioksit salımının 1990'a göre yüzde 16 arttığına dikkat çekildi. 
     
</TEXT>
</DOC>
