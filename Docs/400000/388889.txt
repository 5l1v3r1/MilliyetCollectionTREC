<DOC>
<DOCNO> 388889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/dunya/dun02.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT Judy bizi aldattı 
</HEADLINE>
<TEXT>


SEMA EMİROĞLU New York 


ABD'nin önde gelen gazetelerinden New York Times'ın yönetimi, bir CIA ajanının kimliğinin yasadışı biçimde basına sızdırılması olayıyla ilgili olarak haber kaynağını açıklamadığı için 3 ay hapis yatan muhabir Judith Miller'in kendilerini yanılttığını bildirdi. Gazetenin Genel Yayın Yönetmeni Bill Keller, gazete çalışanlarına elektronik posta ile gönderdiği mektupta, Miller konusunu ele alış biçimiyle ilgili pişmanlık duyduğu pek çok nokta olduğunu bildirdi ve ilk kez Miller'i, sızdırma olayındaki rolü konusunda gazeteyi "aldatmakla" suçladı. 
"Özel Savcı Patrick Fitzgerald'ın, cezai soruşturmada büyük jüri önünde ifade vermek için çağırmasına kadar, Judy'nin, ajanın kimliğini sızdıran kişiler arasında olduğunu bilmiyordum" diyen Keller, "Judy, olayla bağlantısı konusunda Washington Büro Şefi Bill Taubman'ı aldatmış gözüküyor" dedi. 
New York Times'ın Genel Yayın Yönetmeni Keller, Miller'ın gizlediği haber kaynağı olan ABD Başkan Yardımcısı Dick Cheney'nin personel şefi Lewis Scooter Libby'ye de atıf yaptı ve "Judy'nin Libby ile yakın bağlantısının ayrıntılarını önceden bilseydim, savcı Fitzgerald ile işbirliği yapardım" dedi. Bush'un danışmanı Karl Rove ve Cheney'nin danışmanı Lewis Libby'nin, Irak Savaşı konusunda yönetimi eleştiren eski Büyükelçi Joe Wilson'dan öç almak amacıyla, Wilson'un eşi olan CIA ajanı Valerie Plame Wilson'un kimliğini basına sızdırmış olabileceği belirtiliyor. Bir ajanın kimliğini bilerek açığa çıkarmak, federal kanunlara göre suç sayılıyor. 




</TEXT>
</DOC>
