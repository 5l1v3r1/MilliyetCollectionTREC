<DOC>
<DOCNO> 357946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/spor/aspo.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondi sendromu 
</HEADLINE>
<TEXT>


Galatasaray, Palermo'ya gitme konusunda ısrarcı olan Kolombiyalı kaleci için kırmızı alarm verdi. Kulüple temasa bile geçmeyen Mondragon'un, Ribery taktiği ile Cim - Bom'dan ayrılmayı planladığı da bildirildi 

ÖZEL HABER HALİL ÖZER 


Galatasaray'da, İtalya'nın Palermo kulübüne gitmeyi düşünen Mondragon konusunda telaş başladı. Sevgilisinin, İtalya'ya yerleşmek için Kolombiyalı kaleciye baskı yaptığı ve kendisini ikna ettiği de bildirildi. 
Menajerinin, Galatasaray yönetimiyle pazarlık yaparak, yeni sözleşme hazırlamasına rağmen, "Hayır" yanıtı veren Mondragon'un, Sarı - Kırmızılı kulüple temasa bile geçmediği ve kampa katılma tarihini bildirmediği öğrenildi. Kolombiyalı file bekçisinin, geçtiğimiz sezonlarda ilk idmanlara katılarak, yükleme yaptığı hatırlatılırken, bu sezon böyle gecikmesinin kötü işaret olduğu da vurgulandı. 
Cim - Bom ile sözleşmesi devam eden Mondragon'un, Ribery gibi gecikmeli ödemeleri kanıt göstererek, FIFA'ya gitmeyi ve geçici lisans almayı düşündüğü ifade edildi. 34 yaşına gelmesi ve futbolu iki yıl sonra bırakacak olması, ayrıca FIFA'nın bu tür davaları bir yıldan önce sonuçlandırmaması yüzünden tecrübeli kalecinin cezaya da aldırış etmediği ileri sürüldü. 
Galatasaray yönetiminin, Mondragon'u ikna etmek için yoğun çaba sarfettiği, ancak henüz başaramadığı vurgulandı. Cim - Bom'un son çare olarak Kolombiyalı kaleci ile istediği yerde yüz yüze konuşmayı planladığı belirtildi. 

RİBERY Marsilya beni korur 

Fransa'da idmanlara başlayan yıldız oyuncu, kulübün resmi sitesine yaptığı açıklamada, "İmzamın tadını çıkaramadım. Ama kendimden eminim" dedi 

Galatasaray'dan kaçarak, Marsilya ile sözleşme yapan, ancak FIFA'ya şikayet edilen Frank Ribery, yeni takımıyla ilk idmanına çıktı. Marsilya kulübünün resmi internet sitesine yaptığı açıklamalarla da, Cim - Bom'a ilginç mesajlar yolladı. 
Fransız yıldız, "Karışık bir durum. Ama gerekli belgeler var. Marsilya bana imza attırdığına göre, gerekli referansları da toplamıştır. Öyle sanıyorum ki, artık bunlar geçerli" dedi. 
Ribery, Marsilya'ya attığı imzanın henüz tadını çıkaramadığını da belirtti, "Yöneticilerim beni koruyacak. Ayrıca Galatasaray, FIFA'da tanınıyor Tek ödeme problemi olan ben değilim. Perez de, maaş sorunu yüzünden FIFA'ya gitmiş. Takımdaki diğer futbolcuların dört aydır maaş problemleri vardı. Galatasaray beni almayı deneyecek, ama kendimden eminim" diye konuştu. 


</TEXT>
</DOC>
