<DOC>
<DOCNO> 393190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas04.html </URL>
<DATE> 2005/11/08/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Aşırı hız düşkünü Nobel ödüllü fizikçiye 2 yıl hapis 
</HEADLINE>
<TEXT>

     Spor arabasıyla saatte 160 kilometre hız yaparken sebep olduğu trafik kazasında bir kişinin ölümüne, 7 kişinin yaralanmasına yol açan 74 yaşındaki Nobel ödüllü Amerikalı fizikçi John Robert Schrieffer, dün yapılan mahkemede iki yıl hapis cezasına çarptırıldı. 
     Florida Eyalet Üniversitesi profesörlerinden Schrieffer’in geçen yıl sebep olduğu ölümlü kazadan önce de aşırı hız dolayısıyla dokuz kez trafik cezası yediği kaydedildi. Schrieffer’in, ehliyeti iptal edilmiş olmasına rağmen trafiğe çıktığı da tespit edilmişti. 
     Avukatı, Nobel ödüllü fizikçinin spor arabasını kullanırken direksiyonda uyuduğunu ifade ederken, mahkeme yargıcı Jim Herman’ın kaza kurbanlarının gözyaşları içindeki yakınlarını dinledikten sonra ünlü fizikçiyi 2 yıl hapse mahkum ettiği belirtildi. 
     Daha önce ise avukatının savcılarla yaptığı pazarlıklar doğrultusunda mahkemenin Schrieffer’in mahalli bir hapishanede sadece sekiz ay yatmasına yönelik bir karar alması bekleniyordu. 
     Schrieffer, meslektaşları Leon Cooper ve John Bardeen ile birlikte yaptıkları bilimsel çalışmalar dolayısıyla 1972 yılında Nobel ödülüne layık görülmüştü. 
     
</TEXT>
</DOC>
