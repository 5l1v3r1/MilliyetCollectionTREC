<DOC>
<DOCNO> 387771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonyas05.html </URL>
<DATE> 2005/10/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ucuz kuş gribi ilacının önü açıldı 
</HEADLINE>
<TEXT>

     İsviçreli ilaç firması Roche'un, kuş gribine karşı etkili olan ''Tamiflu'' adlı antiviral ilacı üretme kapasitesini artırdığı ve ilacın üretimi için diğer firmalara lisans vermeye hazır olduğu bildirildi. 
     Roche yetkilileri, bu yıl içinde Tamiflu üretim kapasitelerini iki katına çıkarmak istediklerini, tüm dünyada 40'tan fazla ülkeden ilaç talebi aldıklarını belirtti. 
     Bugüne kadar ''kalite garantisi olmayacağı'' endişesiyle lisans vermeye yanaşmayan Roche'un yetkililerinden William Burns, Tamiflu'nun üretimi için tüm hükümetlerle ve ilaç firmalarıyla görüşmeye ve lisans vermeye hazır olduklarını ifade etti. 
     Öte yandan, Tayvan hükümetinin, Tamiflu üretimi için Roche ile temasa geçtiği açıklandı. 
     Fransız haber ajansı AFP'ye açıklama yapan bir Roche yetkilisi, ''Tayvan hükümetinden dün bir mektup aldık, durumu inceliyoruz'' derken, Tayvan'ın teklifinin şu ana kadar gelen ilk işbirliği teklifi olduğunu vurguladı. 
     
</TEXT>
</DOC>
