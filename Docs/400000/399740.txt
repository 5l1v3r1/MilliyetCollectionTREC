<DOC>
<DOCNO> 399740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur13.html </URL>
<DATE> 2005/12/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kefil oldu, canından oldu 
</HEADLINE>
<TEXT>

     
     Erhan GÖGEM KIRIKKALE, DHA 
     
KIRIKKALE Köy Hizmetleri'nde çalışan ve 5 kurşunla öldürülen evli ve 2 çocuk babası 42 yaşındaki Abbas Diken'in katil zanlısı, amcasının torunu 27 yaşındaki Gülseren Diken çıktı. Abbas Diken'in, aralarında ilişki bulunan ve bekar olan amcasının torununa bankadan kredi çekmesi için kefil olduğu, ancak Gülseren Diken'in kredi borcunu ödemediği belirtildi. İki kuzenin bu yüzden tartıştığı ve cinayetin de bu nedenle işlendiği öne sürüldü. 
     Bir ihbarı değerlendiren Kırıkkale İl Jandarma Komutanlığı'na bağlı ekipler, Hacılar Beldesi'nde bulunan Kırıkkale Rafinerisi'nin akaryakıt istasyonunda bir erkek cesediyle karşılaştı. Geçen cumartesi günü 5 kurşunla öldürüldüğü belirlenen ve üzerinden kimlik çıkmayan kişinin, yapılan araştırmada Abbas Diken olduğu ortaya çıktı. 
     Kırıkkale Köy Hizmetleri'nde yol yama işinde işçi olarak çalışan ve Keskin ilçesi doğumlu olan 2 çocuk babası Abbas Diken'in cesedi Adli Tıp Kurumu'nda alınıp, Kırıkkale'nin Yenimahalle Mezarlığı'nda toprağa verildi. Olayın zanlısı olarak Abbas Diken'in amcasının torunu Gülseren Diken cinayetten 4 gün sonra Kırıkkale İl Jandarma Komutanlığı'na bağlı ekipler tarafından evinde yakalandı. Belediyede ve gönüllü kuruluşlarda geçici görevler alan Gülseren Diken'in suçunu itiraf ettiği ve Kırıkkale Adliyesi'ne sevkedildiği bildirildi. 
     
     KENDİ TABANCASIYLA ÖLDÜRÜLDÜ 
     Abbas Diken'in, amcasının torunu Gülseren Diken'e bankadan kredi çekmesi için kefil olduğu, Gülseren Diken'in ise bankaya olan borcunu ödememesi nedeniyle aralarında tartışma çıktığı belirtildi. Gülseren Diken'in, aralarında ilişki bulunduğu da iddia edilen Abbas Diken'i olay günü konuşmak için otobiline aldığı kaydedildi. İki kuzen sevgilinin konuşurken tartıştıkları, Gülseren Diken'in bu sırada eline geçirdiği Abbas Diken'e ait ruhsatlı tabancayla 5 el ateş ederek kuzenini öldürdüğü belirtildi. Gülseren Diken'in, öldürdüğü amcasının oğlu Abbas Diken'e ait olan 7.65 mm. çapındaki ruhsatlı tabancayı ise Kızılırmak'a attığı kaydedildi. Zanlının, amcasının oğluna ait tabancayı nasıl ele geçirdiği ise henüz öğrenilemedi. 
     
</TEXT>
</DOC>
