<DOC>
<DOCNO> 391505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur12.html </URL>
<DATE> 2005/11/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
'Ona her şey geçmişini hatırlatıyor' 
</HEADLINE>
<TEXT>

     Çocukluğu yetiştirme yurtlarında geçen ve girdiği hayat mücadelesinden başarıyla çıkarak emniyet müdürü olan Şevki Dinçal, geçmişini unutamıyor. 11 şiir kitabı bulunan ve bazı şiirlerine eski günlerini yaşatan Dinçal, sık sık görev yaptığı Kütahya'daki yurdu ziyaret ederek, çocuklarla bir araya geliyor. Hayat hikayesi, tüm olumsuz şartlara rağmen okuma azmine sahip olan ve yaşamdan asla kopmayan bir kişinin neler yapabileceğini en iyi şekilde ortaya koyan Dinçal, 1952 yılında Sivas'ın Şarkışla İlçesi'nde doğdu. 
     Henüz üç yaşındayken babasını kaybeden Dinçal'ın çocukluğu, annesinin evlenmesi üzerine yerleştirildiği yetiştirme yurtlarında geçti. Sivas'ta ilkokulu bitirdikten sonra kaçak bindiği bir kamyonla Ankara'ya giden Dinçal, burada evinde ziyaret ettiği bir ''Devlet büyüğü''nün yardımıyla hem okula hem de yetiştirme yurduna yerleştirildi. 
     Burada geçen bir yılın ardından yeniden memleketi olan Sivas'taki bir yurda gönderilen Dinçal, eğitimine bu kentte devam etti. Dinçal, daha sonra girdiği polis koleji sınavını kazanarak, giriştiği hayat mücadelesinde en büyük adımı atmış oldu. 
     
     'ÇOCUKLUĞU HİÇBİR ZAMAN UNUTMADIM' 
     İzmir, Bursa, Şanlıurfa, Ankara ve Bilecik'in ardından 2001 yılında emniyet müdürü olarak Kütahya'da göreve başlayan Dinçal, AA muhabirine yaptığı açıklamada, yaşadığı çocukluk dönemini hiçbir zaman unutmadığını ve unutmayacağını belirterek, her fırsatta görevli olduğu kentteki yurdu ziyaret ettiğini söyledi. 
     Yurttaki çocuklarla zaman geçirmenin, onların sıkıntılarına ortak olmanın, ihtiyaçlarını karşılamanın kendisini çok mutlu etiğini anlatan Dinçal, özellikle Malatya Çocuk Yuvası'ndaki olayın ardından, yurtda yaptığı ziyaretlerin sayısını artırdığını vurguladı. Yurt çocuklarının toplumda hep problemli olarak tanınmasının kendisini son derece rahatsız ettiğini anlatan Dinçal, ''O kurumdan çıkan biri olarak böyle tutum ve davranış beni son derece üzüyor. Yetiştirme yurdu denilince insanlar farklı gözlerle bakıyorlar. Bu davranış orada yaşayanları etkiliyor'' dedi. 
     Kendisinin de toplumun bakış açısından dolayı yurtta yetiştiğini 40 yaşına kadar sakladığını belirten Dinçal, ancak bu yaptığını ''Cahillik'' olarak nitelendirdi. 
     
     ŞAİR MÜDÜRDEN ''AĞLAMA ÇOCUK'' ŞİİRİ 
     Bu arada, çevresinde şiire olan tutkunluğuyla da bilinen Emniyet Müdürü Şevki Dinçal'ın, 11 şiir kitabı bulunuyor. 
     Aşk, sevgi ve doğa üzerine yazdığı ''Sır Defteri'' adlı ilk şiir kitabının 1996'da yayımlanmasının ardından, ''Sır Değil Artık'', ''Damladan Deryaya'', ''Rubailer'', ''Ertelenmiş Düşler'', ''Arayış'', ''Aşk ve Ötesi'', ''Sessiz Sesim'', ''Hüzün Sokağında Aşk'' ve ''Melekler Aşk Acısı Çeker mi'' adlı şiir kitaplarında duygularını mısralaştıran Dinçal, son olarak ''Ben seni sevdim ya'' kitabını yayınladı. 
     Bazı şiirlerinde geçmişinden izlere rastlanan Dinçal'ın, bir yetiştirme yurdunu ziyaretinin ardından kaleme aldığı, ''Ağlama Çocuk'' adlı şiiri de çocukluğunun geçtiği yurtları bir türlü unutamadığını gözler önüne seriyor. 
     Yurtlara gittiği zaman oradaki çocukların gözlerine baktığında kendini gördüğünü belirten Dinçal, '' Ağlama çocuk şiirimi de ziyarete gittiğim bir yetiştirme yurdunda ağlayan çocukları görünce yazmıştım'' diye konuştu. 
     Dinçal'ın, ''Ağlama Çocuk'' şiiri şöyle 
     ''Neden gözlerinden yaşlar akıyor. 
     Sil o gözlerini ağlama çocuk. 
     Her damla bir ateş beni yakıyor. 
     Sil o gözlerini ağlama çocuk. 
     Kalbimi hicranla dağlama çocuk. 
     Ben de senin gibi yetim büyüdüm. 
     Evim yoktu sokaklarda uyudum. 
     Tattım her acıyı ben yudum yudum. 
     Sil o gözlerini ağlama çocuk. 
     Gözyaşına umut bağlama çocuk. 
     Bilirim yoksulluk, yokluk ne demek. 
     Nasıl yakar ana baba özlemek. 
     Cana düşer bu hicranı gizlemek. 
     Sil o gözlerini ağlama çocuk. 
     Coşkun seller gibi çağlama çocuk. 
     Sokakları mesken etme kendine. 
     Gam, keder doldurma gönül bendine. 
     Hayat güzel yavrum, gülmeyi dene. 
     Sil o gözlerini ağlama çocuk. 
     Kalbinde acıyı eğleme çocuk. 
     Mutluluğun dudağı yok, dili yok. 
     Tutup seni kaldıramaz, eli yok. 
     Döktüğün yaşların bir bedeli yok. 
     Sil o gözlerini ağlama çocuk. 
     Beni anılara bağlama çocuk.'' 
     
</TEXT>
</DOC>
