<DOC>
<DOCNO> 385934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/guncel/gun01.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalimanında 'ateş' timi 
</HEADLINE>
<TEXT>


Atatürk Havalimanı'nda oluşturulan özel ekip, yurtdışından gelen ve hastalık şüphesi görülen yolcuların pasaport kontrolünden önce 'ateşini' ölçecek 

SİNAN TOROS İstanbul 

Kuş gribinin Türkiye'de de görülmesi üzerine, havalimanlarında çeşitli önlemler alındı. Atatürk Havalimanı'nda oluşturulacak özel sağlık masasında, yurtdışından gelen ve kuş gribi belirtilerini taşıyan yolcuların pasaport kontrolünden önce ateşi ölçülecek. İstanbul Vali Yardımcısı Vedat Müftüoğlu, dün yaptığı açıklamada, alınacak önlemlerle ilgili bugün güvenlik komisyonunun toplanacağını vurguladı. 
Müftüoğlu, "Havalimanımızda hastalık şüphesi taşıyan hiçbir yolcuya rastlanmadı. Fakat özellikle riskli gruplar olarak adlandırdığımız Tayvan, Hong Kong, Bangkok gibi Uzak Asya ülkelerinden gelen yolcuları kontrol ediyoruz. Sağlık Bakanlığı'ndan görevlendirilen bir kısım personel işe başladı, bir kısmı ise henüz gelmedi" dedi. Müftüoğlu, Dış Hatlar Terminali'nde pasaport kontrolü ile körükler arasına yerleştirilecek sağlık personelinin 24 saat görev yapacağını vurguladı. 


</TEXT>
</DOC>
