<DOC>
<DOCNO> 366945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun06.html </URL>
<DATE> 2005/08/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Ermeni kadının cesedi Türkiye’ de rehin kaldı 
</HEADLINE>
<TEXT>

     Enis YILDIRIM DHA 

      TRABZON'da trafik kazası geçiren ve 23 gün süreyle tedavi gördüğü Karadeniz Teknik Üniversitesi KTÜ Tıp Fakültesi Farabi Hastanesi'nde hayatını kaybeden Ermeni uyruklu Arpine Chomaryan'ın cenazesi, 22 milyar liralık hastane faturası ödenmediği için ölüm raporu verilmeyince ülkesine götürülemiyor. Başhekim Prof.Dr. Asım Ören, hastane masrafların ödenmesi için Ermenistan makamlarıyla görüşeceklerini söyledi. 
     Çalışmak üzere Ermenistan'dan Türkiye'ye yaklaşık 1 yıl önce geldiği öğrenilen 1 çocuk annesi 27 yaşındaki Arpine Chomaryan, 7 Temmuz'da Akçaabat İlçesi'ne bağlı Akçakale Beldesi'nde, yolda karşıya geçerken otomobil altında kalarak ağır yaralandı. KTÜ Tıp Fakültesi Farabi Hastanesi Yoğun Bakım Ünitesi'ne kaldırılan Chomaryan, 23 gün süren tedavinin ardından hayatını kaybetti. Olayı haber alan anne Greta Chomaryan, kızının cesedini ülkesine götürmek için Trabzon'a geldi. Yetkililerle görüşen Greta Chomaryan, kızının 22 milyar liralık hastane masrafını ödemeden ölüm raporu alamayacağını, bu rapor olmadan da cenazeyi yurtdışına çıkaramayacağını öğrendi. Hastane yetkililerinin, para ödenmeden rapor verilmeyeceğine dair kesin tavrı karşısında çaresizlik içinde beklemeye başlayan anne Chomaryan, Kızımı bir an önce ülkeme götürüp defnetmek istiyorum. O kadar parayı nereden bulayım Türkiye'ye gelirken bile tanıdıklarımın verdiği parayla geldim'' dedi. 
     KTÜ Farabi Hastanesi Başhekimi Prof. Dr. Asım Örem ise, ölüm raporu olmadan cenazenin yurtdışına çıkarılamayacağını belirterek, Ermenistan'daki ilgili makamlarla görüşerek hastane masrafının karşılanması konusunda talepte bulunacağız. Bu tür sorunlar karşımıza fazla çıkmadığı için ne yapacağımızı tam olarak bilemiyoruz. Eğer para ödenmezse ne yapılacağı konusunda üniversitenin hukuk müşavirliğinden yardım isteyeceğiz ve ona göre davranacağız'' diye konuştu. 
     Örem, hastane masraflarını almanın yolunu arayacaklarını ve konuyu Trabzon Valiliği'ne bildireceklerini sözlerine ekledi. 
     
</TEXT>
</DOC>
