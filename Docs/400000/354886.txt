<DOC>
<DOCNO> 354886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur62.html </URL>
<DATE> 2005/06/23/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Keçiler yamaç paraşütü yaptı... 
</HEADLINE>
<TEXT>

     Muğla’nın Fethiye İlçesi’ne bağlı Ölüdeniz Beldesi’nde bu yıl 2. kez gerçekleştirilen "Ölüdeniz Kültür ve Sanat Festivali"nin başlaması nedeniyle 2 keçi, pilot eşliğinde yamaç paraşütüyle atlatıldı. 
     Dünyanın önde gelen yamaç paraşütü parkurlarının bulunduğu Ölüdeniz Babadağ bölgesinden, Murat Tüzer isimli paraşütçüyle birlikte atlatılan keçiler, yaklaşık yarım saatlik uçuşun ardından Belceğiz Plajı’na indi. 
     İnişten sonra keçilerin sağlık durumunu kontrol eden veteriner hekim Necati Ocak, yaklaşık 30 dakika havada kalan keçilerin metabolizmalarının bozulmadığını ve sağlık durumlarında herhangi bir olumsuzluk olmadığını belirtti. 
     Ölüdeniz Belediye Başkanı Keramettin Yılmaz, yörenin sembolü olan keçinin uçurulmasının yanında bir de festival kapsamında "Keçi Güzellik Yarışması" düzenleyeceklerini belirten Yılmaz, keçilerin paraşütle atlatılmasını, "değişiklik olsun diye" yaptıklarını bildirdi. 
     Keçileri sağına ve soluna bağlayarak atlayışı gerçekleştiren paraşütçü Murat Tüzer ise uçuş esnasında keçilerin oldukça sakin olduğunu kaydetti. 
     Tüzer, "Hayvanlara eziyet etmeden bizim tattığımız bazı duyguları onlara da tattırdık. Eziyet çektirecek herhangi bir şey olmadı" diye konuştu. 
     Fethiye Hayvan Dostları Derneği Başkanı Perihan Agnelli ise keçilerin Ölüdeniz’in muhteşem manzarasını havadan izleme imkanı bulduğu için "şanslı" olduklarını kaydetti. 
     Agnelli, "Eğer hayvanlara burada bir işkence, ya da eziyet söz konusu olsaydı, önce ben karşı çıkardım. Ama özel hazırlanmış uçuş ekipmanı ve veteriner kontrolünde hiçbir sorun olmadan paraşütle uçurulmuşlar" dedi. 
     
</TEXT>
</DOC>
