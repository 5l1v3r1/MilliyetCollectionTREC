<DOC>
<DOCNO> 386290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/yazar/sazak.html </URL>
<DATE> 2005/10/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Şairin ölümü 
</HEADLINE>
<TEXT>


Türk yazını usta bir şairi, düşün adamını kaybetti. An gelir, Attil İlhan ölür. Gazeteler, 'şairin ölümü'nü kendi dizeleriyle verdiler 
"Görünmez bir mezarlıktır zaman 
şairler dolaşır saf saf tenhalarında şiirler söyleyerek 
kim duysa 
korkudan ölür-tahrip gücü yüksek-saatli 
bir bombadır patlar 
an gelir Attil İlhan ölür" 
Her şeyin sığlaştığı bir dünyada, duyguya, düşünceye, kültüre, sanata adanmış, dolu dolu yaşanmış 80 yıllık ömür. 
16 yaşında sevgiliye gönderilen N zım şiirleri nedeniyle 1941 yılında kazanılan 'gözaltında ilk liseli' unvanı. Sonraki yıllarda 'ne kadınlar sevdim zaten yoktular' dizeleriyle kim bilir kaç kuşağı etkileyen aşk şiirlerinin 'ben sana mecburum' diyen şairi 
"Ne vakit bir yaşamak düşünsem 
Bu kurtlar sofrasında belki zor 
Ayıpsız fakat ellerimizi kirletmeden 
Ne vakit bir yaşamak düşünsem 
Sus deyip adınla başlıyorum 
İçim sıra kımıldıyor gizli denizlerin 
Hayır başka türlü olmayacak 
Ben sana mecburum bilemezsin" 
1978 kuşağının Attil İlhan ile siyaseten 'geç kalmış' tanışması, 12 Mart'ı izleyen günlerde 'Faşizmin Ayak Sesleri', 'Hangi Sol ' gibi yapıtlarıyla oldu. 68'lerin 'devrimci ruhu' bastırılmış, 'tam bağımsızlık' diyen Deniz'ler idam edilmiş, sol aydınlar sıkıyönetim mahkemelerinde ve cezaevlerinde süründürülmüştü. 
1980'lerde Türkiye bir kez daha askeri darbeye sürüklenirken, yeni kuşakların Türkiye'de solun mücadelesini anlamasında Attil İlhan'ın, Çetin Altan'ın, Mümtaz Soysal'ın yazılarının aydınlatıcı rolü büyük oldu. 
Attil İlhan'ı kaybettik. 
Elde var hüzün. 



</TEXT>
</DOC>
