<DOC>
<DOCNO> 356077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/siyaset/axsiy02.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polislere ceza memnun etti 
</HEADLINE>
<TEXT>


AB büyükelçileri, Kadınlar Günü'nde şiddet uygulayan 6 polise maaş kesme ve 3 amire de kınama cezası verilmesinden memnun oldu 

UTKU ÇAKIRÖZER, TOLGA ŞARDAN Ankara 


Türkiye, Avrupa'dan gelen "reformları uygulamaya geçiremiyorsunuz" eleştirilerine, Dünya Kadınlar Günü'nde göstericilere şiddet uygulayan polislere verilen cezalarla yanıt verdi. İçişleri Bakanlığı'nın, maaş kesme cezası verdiği 6 polisin yanı sıra olaylarda kusurlu bulduğu 3 yöneticiyi "kınama" cezasına çarptırmasını memnuniyetle karşılayan Avrupalı büyükelçiler, "17 Aralık'tan bu yana hükümet ilk ciddi adımı attı" değerlendirmesini yaptı. 
Başbakan Erdoğan'ın, 14 Haziran'da AB üyesi ülkelerin Ankara'daki büyükelçilerine verdiği yemekte, AB Komisyonu Başkanı Hans Jörg Kretschmer, 6 Mart'ta İstanbul'da kadın göstericilerin dövüldüğü olaylarla ilgili soruşturmanın sonucu hakkında kendilerine bilgi verilmemesinden yakınmıştı. 

Geçen hafta verildi 
Geçen hafta Kretschmer'in başında bulunduğu AB Komisyonu Türkiye Temsilciliği ile irtibata geçen hükümet, soruşturmanın sonuçları hakkında ayrıntılı bilgi iletti. Tüm üye ülkelerin büyükelçiliklerine de iletilen notta, açığa alınan 6 polis memuruna "üç günlük maaş kesintisi" üç amire de "personel üzerinde denetim, yönetim, sevk ve idarede yetersiz kalarak kontrol oluşturmadıkları" gerekçesiyle "kınama" cezası verildiği belirtildi. 
Kararı değerlendiren Avrupalı diplomatlar, yönetici konumundaki amirlerin de cezalandırılmasının, "reformların uygulamaya geçtiğini gösteren ilk örnek olduğu"nu vurguladı. 

Zihniyet değişimi 
AB kaynakları, "Geçmişte polislerin mahkemeye getirilemediğini biliyoruz. Özellikle yönetici konumdaki polislerin cezalandırılması, ileride böyle şiddet uygulanmasını engelleyici önem taşıyor. 17 Aralık'tan bu yana Türkiye ilk kez gerçekten zihniyet değişimi yaşanmakta olduğunu gösterdi" dedi. 


</TEXT>
</DOC>
