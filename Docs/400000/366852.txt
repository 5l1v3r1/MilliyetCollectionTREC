<DOC>
<DOCNO> 366852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/ekonomi/aeko.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, Yapı Kredi'nin devri için BDDK'ya başvurdu 
</HEADLINE>
<TEXT>


Koç Grubu ile İtalyan UniCredito ortaklığı, BDDK'ya başvurarak, munzam sandıklarla ilgili veto edilen maddenin tekrar Meclis'ten geçirilmesini beklemeden Yapı Kredi Bankası'nın devrini istedi 

Kadife Şahin 

Koç Grubu, BDDK'ya başvurarak, Yapı Kredi Bankası'nın devrini istedi. Cumhurbaşkanı Ahmet Necdet Sezer'in Bankacılık Yasası'nın munzam sandıklarla ilgili maddesini veto etmesi üzerine belirsizliğe giren devir sürecinde, yeni bir aşamaya gelindi. 
Geçen hafta Devlet Bakanı Abdüllatif Şener ve BDDK Başkanı Tevfik Bilgin ile görüşen Koç Grubu, veto sonrası ortaya çıkan gecikmenin önlenmesi için yeni bir süreç geliştirilmesini istedi. Dün de Koç'un BDDK'dan munzam sandık sorunu konusunda yasal süreci beklemeden devir istediği öğrenildi. 
Koç Grubu ile İtalyan UniCredito'nun yüzde 50 - yüzde 50 ortaklığından oluşan Koç Finansal Hizmetler KFS , Çukurova Grubu'ndan Yapı Kredi Bankası'nın yüzde 57.4 hissesini 1 milyar 176 milyon euroya alma konusunda sözleşme imzalamış, ancak devir için munzam sandığın, genel sigorta kapsamına alınmasını şart olarak koymuştu. 
Hükümet de Yapı Kredi'nin devrini çabuklaştırmak için ilgili maddeyi Bankacılık Kanunu'na koyarak Meclis'ten geçirmişti. Ancak bilindiği gibi bu madde, Cumhurbaşkanı tarafından veto edilmişti. 

Sandık sorun oldu 
Sezer'in Bankacılık Yasası'nın üç maddesini yeniden görüşmek üzere Meclis'e göndermesi ile YKB'nin satışında belirsizlik sürecine girilmişti. 
Bankanın Çukurova Grubu'ndan alınmasında, anlaşma maddelerinin her biri üzerinde titizlikle duran İtalyan ortak UniCredito, banka çalışanları sandığının ilerde doğabilecek açığının üstlenilmemesi için 500 ile 800 milyon euro bir karşılık gerektiği belirtiliyor sandığın SSK'ya devrini ön şart olarak belirlemişti. 
Koç Grubu ve İtalyan ortağının, veto edilen maddelerin tekrar Meclis'ten geçirilmesini beklemeden devir istemesi, konu hakkında Ankara'da yaptığı temaslarda, hükümetten güvence aldığı yorumlarına yol açtı. 

Çukurova'nın satış yetkisi 31 Ekim'de bitecek Koç Grubu, yaptığı resmi başvuru ile Yapı Kredi'nin satışında 31 Ekim 2005'e kadar satış opsiyonu bulunan Çukurova Grubu'yla vardığı anlaşmaya da yasal geçerlilik kazandırmış oldu. 
Çukurova Grubu, 2003 yılı başında BDDK ile yaptığı anlaşma gereği bankanın satışında 31 Ekim 2005'e kadar tek başına yetkili olacak. Bankanın satışının bu tarihe kadar onaylanmaması halinde bu yetki Tasarruf Mevduatı Sigorta Fonu'na geçiyor. 


</TEXT>
</DOC>
