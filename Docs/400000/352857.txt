<DOC>
<DOCNO> 352857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun09.html </URL>
<DATE> 2005/06/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kırgızistan'da devlet başkanlığı sarayı işgali kısa sürdü 
</HEADLINE>
<TEXT>

     Kırgızistan'da bir grup eylemcinin devlet başkanlığı sarayını işgal girişimi, güvenlik güçlerinin müdahalesiyle tamamen sona erdirildi. 
     Ülkede 10 Temmuz'da yapılacak devlet başkanlığı seçimleri için adaylığı reddedilen Urmat Barüktabasov taraftarlarının devlet başkanlığı sarayını işgal girişimi, güvenlik güçlerinin müdahalesi karşısında sonuçsuz kaldı. 
     Barüktabasov taraftarlarını önce binadan, ardından başkanlık sarayının bahçesinden çıkaran güvenlik güçleri, eylemcileri saraydan yaklaşık 500 metre geri çekilmeye zorladı. 
     Polisin gaz kullanması karşısında göstericiler, ara sokaklara dağılarak beklemeye çekildi. Gazdan etkilenen bazı güvenlik güçleri mensupları ile göstericiler, olay yerine gelen ambulanslarla hastanelere kaldırıldı. 
     Güvenlik güçleri ile göstericiler arasındaki gergin bekleyiş sürüyor. 
     Kırgızistan'da 24 Mart'ta halk isyanıyla Devlet Başkanı Askar Akayev iktidarı devrilmiş, başbakanlığa ve devlet başkan vekilliğine Kurmanbek Bakiyev getirilmişti. 
     Devrimin ardından yeni devlet başkanını belirlemek için 10 Temmuz'da sandık başına gidilmesi planlanıyor. Seçimlere, Başbakan ve geçici Devlet Başkanı Kurmanbek Bakiyev, Kırgızistan Ombudsmanı Tursunbay Bakiruulu, devrik lider Askar Akayev'in son İçişleri Bakanı Keneşbek Düyşebayev, Sivil Toplum Örgütleri Birliği Başkanı Toktayım Ümütaliyeva, Kırgızistan Demokratik Hareket Partisi lideri Cıpar Cekşeyev, Celalabat eyaletinin eski valisi Cusupbek Şaripov ve Koruma Partisi lideri Akparalı Aytikeyev aday olarak katılıyor. 
     Urmat Barüktabasov'un adaylığı, çifte vatandaşlığı Kırgızistan- Kazakistan bulunduğu için reddedilmişti. Merkez Seçim Komisyonu ise, Barüktabasov'un adaylık başvurusunun reddine ilişkin itirazını incelemeyi sürdürüyor. 
     
     CELALABAT'TAKİ SAVCILIK İŞGAL EDİLDİ 

     Bu arada, Kırgızistan'ın Celalabat kentinde savcılık işgal edildi. 
     "Devrimin" yerel önderlerinden Nurlan Nişanov'un yolsuzluk iddiasıyla başkent Bişkek'te tutuklanmasını protesto eden yaklaşık 200 gösterici savcılığı işgal etti. 
     Nişanov, mart sonundaki barışçı "devrim" sırasında merkez bankası şubesindeki 3,4 milyon doların muhafazasından sorumluydu. Ancak daha sonra kasadan 538 bin doların kaybolduğu anlaşıldı ve Nişanov Bişkek'te dün tutuklandı. 
     Nişanov yanlıları, paranın eski Celalabat valisi ve merkez bankası bölge başkanı tarafından çalındığını iddia ediyor. Savcılık binasını ele geçiren göstericiler, kimseyi içeri sokmuyor. Güvenlik güçleri, işgalcilere müdahale etmedi. 
     
     BAKİYEV'DEN ŞİDDET KULLANMA SİNYALİ 

     Kırgızistan Başbakanı ve geçici Devlet Başkanı Kurmanbek Bakiyev, devlet başkanlığı sarayını işgal edenler için, "Şiddet kullanmamızı istiyorsa kullanırız" dedi. 
     Seçim kampanyası nedeniyle başkent Bişkek dışında bulunan ve devlet başkanlığı sarayını işgal girişimi üzerine Bişkek'e dönen Bakiyev, düzenlediği basın toplantısında, eylemcilerin 10 Temmuz'da yapılacak devlet başkanlığı seçimlerine katılamayacağı açıklanan adaylardan Urmat Barıktabasov tarafından "kiralandığını" belirterek, bu konuda ellerinde belgeler bulunduğunu söyledi. 
     "Eylemcilerin lideri pozisyonunda olan bir kişiye ait dosyaların polisin eline geçtiğini" ifade eden Bakiyev, "bu dosyada Barıktabasov'un hangi eylemcilere kaç para ödendiğinin anlaşıldığını" açıkladı. 
     Bu belgelere göre Barıktabasov'un eylemcilere toplam 28 bin dolar yaklaşık 38 bin 200 YTL ödediğinin anlaşıldığını belirten Bakiyev, "Askar Akayev gibi başkanlık sarayını terk edip gitmeyeceğim. Barıktabasov ve taraftarları şiddet kullanmamızı istiyorlarsa, hiç çekinmeden kullanırız" dedi. 
     Bakiyev, halkın paniğe kapılmamasını da istedi. 
     
</TEXT>
</DOC>
