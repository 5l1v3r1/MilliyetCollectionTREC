<DOC>
<DOCNO> 391880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/spor/spo04.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Halilhodziç kızdıracak 
</HEADLINE>
<TEXT>


Trabzonspor Teknik Direktörü, hakemlerin bazı kulüplere farklı davrandığını iddia etti. Ligde ilk 3 için kendilerini şanslı görmediğini de belirten Boşnak çalıştırıcı, Fenerbahçe'nin rakipsiz olduğunu söyledi 

ÖMÜR AVCI DHA 


Vahid Halilhodziç, birçok konuda çarpıcı yorumlarda bulundu. Kulüp tesislerinde basın toplantısı düzenleyen bordo - mavili takımın hocası, Türkiye'de hakemlerin bazı kulüplere toleranslı davrandığını ileri sürdü. 
Hakemlerin baskı altında olduklarına dikkat çeken tecrübeli teknik adam, "Ben de 1-2 maçta onlara yüklenebilirdim. Çünkü bize de zarar verdiler. Hakemlerin 1-2 kulübe toleranslı olduklarını gördüm. Hakemlerden bize saygı göstermelerini ve doğru kararlar vermelerini bekliyoruz. Futbolu yönetenler bu konuyla bir an önce ilgilenmeli" dedi. 
Halilhodziç, takımın son durumunu da masaya yatırıp, ligde ilk 3 sıra için şanslarının az olduğunu vurguladı. Deneyimli çalıştırıcı, "Fenerbahçe rakipsiz en iyi takım. Galatasaray ve Beşiktaş ikincilik için çekişir. Biz mevcut görüntüde 4. ve 6.'lık arası bir sıra elde ederiz" diye konuştu. 

Gökdeniz'den duble 

Bordo - mavili takım, Gençlerbirliği maçı hazırlıklarını yoğun bir tempoda sürdürüyor. Sabah taktik ağırlıklı bir idman yapan Trabzonspor öğleden sonra ise kulüp tesislerinde Akçaabat Sebat ile hazırlık maçı oynadı. 30 dakikalık iki devre halinde oynanan karşılaşmadan 3-2 galip ayrılan bordo - mavililerin gollerini sakatlıktan yeni çıkan Fatih Tekke ile cezası nedeniyle sezonu kapatan Gökdeniz 2 attı. Teknik Direktör Halilhodziç'in, dün ilk yarıda oynattığı Fatih'e, Gençlerbirliği maçında da 45 dakika görev vermesi bekleniyor. 


</TEXT>
</DOC>
