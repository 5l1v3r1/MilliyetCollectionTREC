<DOC>
<DOCNO> 376552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas11.html </URL>
<DATE> 2005/09/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
'Çevirmen' bir CIA yapımı mı 
</HEADLINE>
<TEXT>

     BBC TÜRKÇE 

      Zimbabve, son dönemde vizyona giren ve başrolünde Nicole Kidman'ın oynadığı bir Hollywood filminin Devlet Başkanı Robert Mugabe aleyhinde yürütülen CIA kampanyasının bir ürünü olduğunu iddia etti. 
     Enformasyon Bakanı Chen Chimutengwende, 'The Interpreter-Çevirmen' adlı filmin Mugabe'ye karşı atılmış gizli bir darbe olduğunu söyledi. 
     Kidman, filmde bir Afrika ülkesinin liderine yönelik suikast planlarına kulak misafiri olan bir Birleşmiş Milletler çevirmenini canlandırıyor. 
     Sydney Pollack'ın yönettiği filmde, Sean Penn de suikast girişimini araştıran bir gizli servis ajanı rolünde. 
     Chimutengwende, filmi bir propaganda aracı olarak değerlendirdiklerini ve bunun 'Zimbabve'nin düşmanlarının dinlenmediğini' gösterdiğini savundu. 
     Enformasyon Bakanı, Afrikalı bir lidere BM Genel Kurulu'nda konuşma yapacağı sırada düzenlenmesi planlanan suikast etrafında dönen filmin, Robert Mugabe'ye bariz göndermeler içerdiğini de iddia etti. 
     Bakan Chimutengwende, "Film, Birleşmiş Milletler'e giden Afrikalı bir devlet başkanını konu alıyor. Bizim devlet başkanımız da gelecek hafta BM'ye gidecek, dolayısıyla aradaki ilişki bariz" şeklinde konuştu. 
     Chimutengwende, "Bu CIA'in sponsorluğunda yapılan savaşın bir parçası. Ama onları ve yeni sömürgecileri yeneceğiz. Daha önce de güçlü bir düşmanı, sömürgeciliği yendik" dedi. 
     Zimbabve Devlet Başkanı Robert Mugabe, ülkenin İngiltere'den bağımsızlığını kazandığı 1980 yılından bu yana iktidarı elinde tutuyor. 
     Yabancı eleştirmenler ve ülke içindeki muhalefet Mugabe'yi ekonomik gerilemeden ve demokrasinin kötüye gitmesinden sorumlu tutuyor. 
     Son devlet başkanlığı seçimlerinin ardından AB ve ABD Zimbabve'ye ambargo uygulamaya başlamıştı. 
     Yabancı gözlemciler ve muhalefet, seçimlere büyük ölçüde hile karıştırıldığını savunmuştu. 
     'The Interpreter', Zimbabve'nin başkenti Harare'de Temmuz ayında gösterime girmiş ve iki hafta vizyonda kalmıştı. 
     Muhalefet milletvekillerinden Trudy Stevenson, film hakkında vizyona girmesinden iki ay sonra gelen bu eleştirileri 'paranoya' olarak nitelendiriyor. 
     
</TEXT>
</DOC>
