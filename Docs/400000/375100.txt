<DOC>
<DOCNO> 375100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonsiy13.html </URL>
<DATE> 2005/09/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gül Arkamızı döner gideriz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, "Eğer AB, bize tam üyeliğin gerisinde bir şey önerir ya da yeni koşullar getirirse, bu kez bir daha dönmemek üzere çeker gideriz" dedi. 
     "The Economist" dergisinde çıkan bir makalede, Bakan Gül’ün dergiye geçen hafta sarf ettiği belirtilen bu sözlere yer verildi. 
     AB liderlerinin 17 Aralık’ta, Türkiye ile tam üyelik müzakerelerine başlama kararı verdikleri, ancak bu tarih yaklaştıkça bazı şüphelerin belirdiği kaydedilen makalede, Gül’ün bu konuda "hatanın Türk hükümetinden değil, AB içindeki bazı ülkelerden kaynaklandığını" ifade ettiği bildirildi. 
     Dergiye göre, "Türkiye’nin bu kez taviz vermesini kimse beklemesin" diyen Gül, Türkiye’nin kendi üzerine düşenleri yaptığını, aynı şeyi AB’den de beklediğini söyledi. 
     Makalede, Gül’ün bu ifadelerinin yanı sıra Başbakan Recep Tayyip Erdoğan’ın bir danışmanının, "Eğer daha çok kızdıracak olurlarsa Erdoğan çok kötü patlayabilir" dediği de kaydedildi. 
     The Economist’in makalesinde, İngiltere’nin Newport kentinde yapılan AB dışişleri bakanları gayri resmi toplantısına bu gerginliğin de yansıdığı yorumu yapılarak, Fransa Cumhurbaşkanı Jacques Chirac ve Almanya’da iktidar adayı Hıristiyan Demokrat lider Angela Merkel’den geçen günlerde gelen demeçlere de yer verildi. 

     
</TEXT>
</DOC>
