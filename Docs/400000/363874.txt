<DOC>
<DOCNO> 363874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonsiy06.html </URL>
<DATE> 2005/07/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Düğünde havaya ateş eden vekilleri bakan savundu Heyecanlandılar 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Ordu'nun Ulubey İlçesi'nde misafir olarak katıldığı kına gecesinde milletvekillerince havaya ateş edilmesiyle ilgili olarak, ''Olay bir anda gelişti. Vekillerimizin düğün heyecanı ve coşkusuna bağlıyorum'' dedi. 
     Bakan Güler, AK Parti Ordu Milletvekili Enver Yılmaz'ın kardeşi Sezgin Yılmaz'ın düğünü öncesi ilçeye bağlı Aydınlar Köyü'nde düzenlenen, kendisinin de davetli olarak katıldığı kına gecesinde havaya ateş edilmesini değerlendirdi. 
     Olayı tasvip etmediklerini belirten Güler, Karadeniz insanının silaha olan düşkünlüğünün herkes tarafından bilindiğini ifade ederek, ''Olay bir anda gelişti. Vekillerimizin düğün heyecanına ve coşkusuna bağlıyorum. Tasvip edilecek bir olay değil. Bundan sonra arkadaşlarımızın daha dikkatli olarak, vekil olduklarını unutmayacağına inanıyorum'' dedi. 
     Bazı basın organlarında yer alan haberlerde, Sezgin Yılmaz'ın kına gecesinde aralarında AK Parti Grup Başkan Vekili Eyüp Fatsa'nın da yer aldığı davetlilerin tabancayla havaya ateş açtığı görüntülerine yer verilmişti. 
     
</TEXT>
</DOC>
