<DOC>
<DOCNO> 391833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/dunya/adun.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli CIA zindanları 
</HEADLINE>
<TEXT>


Washington Post, CIA'nın çoğu El Kaide mensubu İslamcı teröristleri 8 ülkedeki gizli gözaltı merkezlerinde hapsederek sorguladığını yazdı. Burada tutulanların hiçbir hakkı yok 

DIŞ HABERLER SERVİSİ 


Washington Post gazetesi, Amerikan Haber Alma Teşkilatı'nın CIA , El Kaide terör örgütünden en önemli bazı şüphelileri, bir kısmı Doğu Avrupa'da bulunan, geri kalanı dünyanın çeşitli bölgelerine yayılmış gizli merkezlerde tuttuğunu ve sorguladığını bildirdi. Gazeteye göre, sadece ABD Başkanı ve CIA'nın üst düzey yetkililerinin haberdar olduğu gizli merkezleri barındıran ülkelerin sayısı 8'i buluyor. "Global Gizli Merkez Ağı"na ev sahipliği yapan ülkeler arasında Tayland ve Afganistan da var. 
Washington Post'un yeni ve eski istihbarat yetkilileri ile diplomatlara dayanarak internet sitesinde yayımladığı habere göre, gizli merkezler, CIA tarafından yaklaşık 4 yıl önce kuruldu. Yabancı istihbarat servisleriyle işbirliği halinde işlerlik kazandırılan bu gözaltı ağıyla ilgili bilgiler, ABD kamuoyundan, yabancı yetkililerden ve CIA'nın gizli operasyonlarını izleyen Kongre'den bile saklanıyor. Habere göre, Beyaz Saray, CIA, Adalet Bakanlığı ve Kongre'nin gizli belgelerinde siyah bölgeler olarak adlandırılan bu merkezlerin varlıkları ve yerleri yalnızca ABD'de az sayıda yetkili, ABD Başkanı ve her ev sahibi ülkedeki birkaç üst düzey istihbarat yetkilisi tarafından biliniyor. 
Washington Post, ulusal güvenlik nedeniyle bu programın çok önemli olduğunu öne süren CIA ve Beyaz Saray'ın, Kongre'yi, gizli merkezlerdeki 100'den fazla şüphelinin hangi şartlar altında tutulduğu ve nasıl sorgulandıkları konularında fazla soru sormaması için ikna ettiğini iddia etti. Gazete, bu gizli merkezlerde kimin tutulduğu, ne tür sorgulama yöntemleri uygulandığı, zanlıların ne kadar tutuklu kalacaklarıyla ilgili kararların nasıl alındığının hemen hemen hiç bilinmediğini yazdı. 
CIA'nın finanse ettiği ve yönettiği bu merkezlerde tutulan şüphelilerden 30'unun dış dünyadan tecrit edildiği hiçbir meşru haklarının bulunmadığı bildirildi. Post, ABD'de tutukluları böyle tecritte tutmanın yasadışı olması nedeniyle bu merkezlerin yurtdışında kurulduğunu yazdı. 


</TEXT>
</DOC>
