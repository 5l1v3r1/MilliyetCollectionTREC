<DOC>
<DOCNO> 377703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun28.html </URL>
<DATE> 2005/09/12/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Telafer'de 157 kişi öldürüldü 
</HEADLINE>
<TEXT>

     Irak Savunma Bakanlığı, Amerikan ordusunun Iraklı güçlerle birlikte ''terörist unsurlara karşı'' operasyon düzenlediği Telafer'de terörist olduğundan şüphelenilen 157 kişinin öldürüldüğünü açıkladı. 
     Savunma Bakanlığı yetkilisi Abdülaziz Cesim, başkent Bağdat'ta düzenlediği basın toplantısında, operasyonun sürdüğünü ve ''direnişin merkezi'' olan Saray bölgesine girildiğini belirterek, kentin batısındaki bölgelerin neredeyse denetim altına alındığını söyledi. 
     Cesim, operasyonun başladığı cumartesi gününden bu yana Telafer'de 157 kişinin öldürüldüğünü, 291 kişinin gözaltına alındığını ifade ederek, operasyonda Irak ordusunun bir kayıp verdiğini, 6 sivilin hayatını kaybettiğini bildirdi. 
     Abdülaziz Cesim, direnişçilerin operasyona çok hazırlıklı olduklarını da belirterek, kentte 41 silah deposu ve gelişmiş bir tedavi merkezinin bulunduğunu kaydetti. 
     Bu arada, Irak İçişleri Bakanı Bayan Cabur, gazetecilere yaptığı açıklamada, hükümetin, operasyondan sonra kentin yeniden inşası için 50 milyon dolar ayırdığını bildirdi. 
     
</TEXT>
</DOC>
