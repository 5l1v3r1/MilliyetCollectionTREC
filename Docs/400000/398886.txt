<DOC>
<DOCNO> 398886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun06.html </URL>
<DATE> 2005/11/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD, İran ile Irak konusunda diyalog başlatıyor 
</HEADLINE>
<TEXT>

     Amerikan Newsweek dergisi son sayısında ABD Başkanı George W. Bush’un, ABD’nin Bağdat Büyükelçisi Zalmay Halilzad’ın İranlı yetkililerle görüşmesine izin verdiğini yazarken, ABD Dışişleri Bakanlığı sözcüsü Sean McCormack de bu bilgiyi doğruladı. 
     Newsweek’ın 5 Aralık sayısında yer alan habere göre Halilzad, Irak konusunda İran ile diplomatik diyalog kurmak üzere Bush’tan özel izin aldı. Dergiye konuşan Halilzad, "Afganistan konusunda olduğu gibi İranlılar ile Irak konusunda görüşmek üzere Başkan’dan izin aldım" dedi. 
     ABD Dışişleri Bakanlığı sözcüsü Sean McCormack de, ABD’nin, Irak ile ilgili konularda İranlılar ile buluşmak istediğini doğruladı, ancak İran ile diyaloğun Irak dışına çıkmayacağını vurguladı. 
     McCormack, Halilzad’ın görüşeceği konuların sadece Irak ile sınırlı kalacağına işaret etti. 
     Sean McCormack, geçmişte ABD’nin, İran ile Irak arasında iyi ilişkiler kurulmasını destekleyen açıklamalarda bulunduğunu hatırlattı ve bu ilişkilerin ancak "karşılıklı saygı ve şeffaflıkla" yürüyebileceğini kaydetti. McCormack, İran’dan beklentilerinin bu yönde olduğunu kaydetti. McCormack, bazı Iraklı yetkililerin de İranlılarla görüştüğünü belirtti. 
     Sözcü, İran ile diyalogda gündeme gelecek konuların sorulması üzerine, sınır kontrolü başta olmak üzere Irak ile İran arasında görüşülmesi beklenebilecek diğer konular olduğunu söyledi. 
     
</TEXT>
</DOC>
