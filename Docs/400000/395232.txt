<DOC>
<DOCNO> 395232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur22.html </URL>
<DATE> 2005/11/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İş bırakma eylemi yapan Telekom çalışanlarına polis müdahalesi .. 
</HEADLINE>
<TEXT>

     Gayrettepe’deki Türk Telekom binası önünde süresiz iş bırakma eylemine başlayan çalışanlara müdahale eden polis, 8 kişiyi gözaltına aldı. 
     Türk Telekom Avrupa Yakası Müdürlüğü bahçesinde sabah saatlerinden itibaren toplanmaya başlayan çalışanlar, "Telekom halkındır, satılamaz", "Özelleştirmeye karşı tek yumruk, tek barikat" ve "Uluslararası sermayeye ve işbirlikçilerine teslim olmayacağız" yazılı pankartlar açarak, çeşitli sloganlar attılar. 
     Olay yerine gelen Çevik Kuvvet Şube Müdürlüğü’ne bağlı ekipler, megafonla "Çalışma hürriyetini engelliyorsunuz. Dağılın" şeklinde bir süre gruba uyarılarda bulundu. Ancak gruptakiler, "Burası bizim işyerimizdir" diyerek dağılmayacaklarını ifade ettiler. 
     Bunun üzerine polisler, bahçede bulunan grubu biber gazı sıkarak dağıttı. Bu sırada arbede yaşandı ve bazı kişiler gazdan etkilendi. 
     Çevik kuvvet ekipleri, binanın bahçe kapısında barikat oluşturarak grubun tekrar içeri girmesini engellemeye çalıştı. Ancak gruptakilerin bahçeye girmekte ısrar etmesi üzerine polis, tekrar biber gazı kullanarak müdahalede bulundu ve grubu dağıttı. 
     Olaylar sırasında 8 kişi gözaltına alınarak emniyete götürüldü. 
     
     EK BİNAYA GİRDİLER 

     Gayrettepe’deki Türk Telekom Avrupa Yakası Müdürlüğü binasının yanındaki ek binaya giren bir grup çalışan, burada eylem başlattı. 
     Türk Telekom Avrupa Yakası Müdürlüğü binasının bahçesinde toplanan ve polis tarafından müdahale edilerek dağıtılan çok sayıda çalışan, daha sonra bu binanın yanındaki ek binanın bahçesinde toplandı. 
     Polis, burada özelleştirme karşıtı çeşitli sloganlar atan gruba tekrar dağılmaları yönünde uyarılarda bulundu. 
     Grup daha sonra, içinde Gayrettepe ve Bebek Telekom Müdürlükleri’nin bulunduğu bu binanın içine girerek giriş kapısını kapattı ve iç tarafına sandalyelerden barikat kurdu. 
     Yaklaşık 50 kişilik grup, slogan ve alkışlarla buradaki eylemi sürdürüyor. 
     Bu arada, binanın bulunduğu caddede ayrı ayrı toplanan gruplar da sloganlar atıyor. 
     Güvenlik önlemi alan polisler ise bu kişileri dağılmaları yönünde uyarmaya devam ediyor. 

     
</TEXT>
</DOC>
