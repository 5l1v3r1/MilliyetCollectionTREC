<DOC>
<DOCNO> 370113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/ekonomi/eko03.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürünü yasaklanan kovboydan çaylı tehdit 
</HEADLINE>
<TEXT>


Türkiye'de yasaklanan aloe vera ürünlerinin en büyük üreticisi Forever Living Products'un sahibi Teksaslı Rex Maughan, misilleme olarak Türk çayı ve fındığına ambargo koydurmak için ABD Ticaret Bakanlığı'na başvurduğunu söyledi 

ESRA AKIN Dallas 

Türkiye'de Sağlık ve Tarım Bakanlığı tarafından kanserojen madde içerdiği gerekçesiyle içeceklerinin satışı yasaklanan 'aloe vera' ürününün dünyadaki en büyük üreticisi Forever Living Products'ın Başkanı Rex Maughan, yasal mücadeleye başladıklarını belirtti. 
Türkiye'nin kararına aşırı tepki verdiği gözlenen Maughan, "Şu anda durum mahkemeye intikal etti. Yürütmeyi durdurma kararının çıkmasını bekliyorum" dedi. 
Maughan mahkemeden aleyhte karar çıkması halinde "Bu iyi olmaz Şu anda ABD'deki ticari makamlarla görüşüyoruz. Bize yapılanlara karşı ABD hükümeti nezdinde Türk çayı ve fındığına kota konulması konusunda girişimlerde bulunduk" dedi. 

Küba'yı örnek gösterdi 
Forever Living'in Las Vegas'daki 'Super Rally' adındaki geleneksel bayi toplantısına bu yıl ilk kez Türk gazeteciler davet edildi. Dünyada 2.1 milyar dolar ciroya sahip olan ve 110 ülkede doğrudan pazarlama yöntemiyle 'aloe vera'lı ürünler satan firmanın toplantısına Türkiye'den bayiler de katıldı. 
Sağlık Bakanlığı ve Tarım Bakanlığı'nın 'aloe vera'lı ürünlere koyduğu yasağı şaşkınlıkla karşıladığını ifade eden Maughan, "Hiçbir ülkede böyle bir yaptırımla karşılaşmadık. Biz de karşı girişimlerimizi başlattık. Eğer bu yanlışlıktan dönülmezse biz de Türkiye'nin çayına ve fındığına ambargo konulması konusunda direteceğiz. Bakın Küba'ya yıllardır fakirlik içinde yaşıyor" dedi. 

'Mahk m edeceğiz' 
Maughan sözlerine şöyle devam etti "Kararın altında imzası olan tüm yetkilileri hapse attıracağız. Bir profesörün kararıyla böyle bir karar alınması ve devletin bunu desteklemesi aptalca birşey. O profesör aloin maddesinden bahsediyor. Oysa bizim ürünlerimizin hiçbirinde bu madde yer almıyor. Eğer bu çılgınlık sürerse Dünya Ticaret Örgütü'nün Türkiye'yi kara listeye alması konusunda başvuruda bulunacağız" dedi. 
Yasaklama kararıyla ilgili görüşlerini bildiren şirketin Türkiye Müdürü İlker İşmen ise yürütmeyi durdurma kararının çıkacağından emin olduklarını dile getirdi. 

8 milyon distribütörü var 
Tesadüfen keşfettiği aloe vera bitkisiyle şampuandan içeceğe 65 farklı ürün üreten Rex Maughan, Forever Living Products şirketini 1978'de kurdu. Türkiye pazarına 4 yıl önce giren Maughan'ın tüm dünyada 8 milyon distribütörü var. 
Maughan, Cumhuriyetçi Parti'nin de en ateşli destekçilerinden. Teksas'ta ünlü TV dizisi Dallas'ın çekildiği Southfolk çiftliğinin de sahibi olan Maughan aynı zamanda Arizona'nın vergi rekortmeni unvanına da sahip. 

Başkan Bush'a 'alo' dedi hat kesildi Başkan Bush'un yakın arkadaşı ve Teksas'ta çiftlik komşusu olduğunu sık sık dile getiren Rex Maughan, Türk bayilerinin ısrarı üzerine cep telefonundan Bush'a ait olduğunu söylediği numarayı çevirdi. Bir süre konuştuktan sonra telefonu sıkıntılarını dile getirmesini istediği bir bayiye verdi. Türkiye'de en çok satış yapan distribütörlerden biri olan Hakan Dalkılıç, Başkan Bush olduğu iddia edilen kişiye Türkiye'deki aloe vera yasağından kaynaklanan sıkıntılarını anlattı. Ancak, 'George Bush'tan yanıt gelemeden hat kesildi. Dalkılıç kısa görüşmeyle ilgili olarak, "Bush saygılarını ve sevgilerini iletti" dedi. 


</TEXT>
</DOC>
