<DOC>
<DOCNO> 350273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun22.html </URL>
<DATE> 2005/06/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
ABD, Sırbistan'a yardımı yeniden başlattı 
</HEADLINE>
<TEXT>

     ABD'nin, Sırbistan'a ekonomik ve diğer alanlarda yaptığı yardımı yeniden başlattığı bildirildi. 
     Belgrad'da temaslarda bulunan ABD Dışişleri Bakanı Yardımcısı Nicholas Burns, yaptığı açıklamada, bu yılın başında dondurulan yardıma yeniden başlanacağını söyledi. 
     Bu kapsamda 10 milyon dolardan fazla yardım yapılacağını belirten Burns, yardıma yeniden başlanmasının, Sırbistan Başbakanı Voyislav Koştunitsa'nın onlarca savaş suçlusunun yakalanmasındaki başarısının karşılığı olduğunu kaydetti. 
     Burns, savaş suçlusu Bosnalı Sırp komutan Ratko Mladiç'in günlerinin sayılı olduğunu ve Sırbistan'ın Mladiç'i yakalamak için ciddi çaba sarfettiğini söyledi. 
     Mladiç, Hollanda'nın Lahey kentindeki savaş suçları mahkemesi tarafından, 1992-95 yılları arasındaki Bosna savaşı sırasında soykırım uyguladığı ve çeşitli suçlarda parmağı olduğu gerekçesiyle savaş suçlusu olarak aranıyor. 
     ABD, Belgrad'ın Lahey'deki BM savaş suçları mahkemesiyle işbirliğinden tatmin olmadığı için bu yılın başında yardımı kesmişti. 
     
</TEXT>
</DOC>
