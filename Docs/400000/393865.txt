<DOC>
<DOCNO> 393865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur20.html </URL>
<DATE> 2005/11/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Cep telefonunun trafikte yarattığı tehlike 
</HEADLINE>
<TEXT>

     Araç kullanırken cep telefonu kullanan sürücülerin tehlikeli durumları fark edemediği ya da geç fark ettiği, frene 0.6 saniye geç basılmasının, 60 km hızla giden aracın durma mesafesini 15 metre artırdığı bildirildi. 
     Emniyet Genel Müdürlüğü’nün konuya ilişkin verilerinde, araç kullanırken cep telefonuyla arama yapmak, telefona cevap vermek, numara çevirmek gibi davranışların sürücünün dikkatinin dağılması ve konsantrasyonunun bozulmasına bunun da kazalara yol açtığı ifade edildi. 
     Cep telefonlarının kullanımı sırasında sürücülerin daha fazla hata yaptığının bazı araştırmalarda ortaya konulduğu işaret edilen verilerde, cep telefonu kullanan sürücülerin tehlikeli durumların ya hiç farkına varmadıkları ya da önlem almakta geç kaldıkları vurgulandı. 
     Yapılan bir araştırmada, tehlikeli durumların farkına varmanın çevresel koşullar, aracın hızı ve sürücünün yaşına bağlı olarak 0.6 saniyeden 0.9 saniyeye kadar artabildiği, bunun da saate 60 km hızla giden bir otomobilde frene basmayı geciktirerek durma mesafesini 15 metre artırdığı kaydedildi. 
     Cep telefonuyla konuşan sürücünün çevresindeki tehlikeli durumların bazılarını hiç fark edemediği belirtilerek, buna göre sürücülerin basit bir arama yaparken yüzde 20, zihni çok fazla meşgul eden bir görüşme yaparken ise yüzde 29 olasılıkla tehlikeli bir durumu gözden kaçırabileceği kaydedildi. 
     Yalnızca numara çevirirken ya da konuşurken değil telefon beklerken ve görüşme bittikten sonraki süre içinde bile kaza riskinin arttığı kaydedilen emniyetin verilerinde, yapılan bir başka araştırmada ile de görüşme bittikten sonraki 5 dakika içinde kaza olasılığının 4.8 kat, 15 dakika içinde ise 1.3 kat daha fazla olduğunun belirlendiği bildirildi. 
     Sürücülerin cep telefonuyla görüşürken tehlikeli bir durumda hiç tepki vermeme olasılığının da yüzde 12’ye kadar ulaşabildiği de ifade edilerek bu oranın, trafik güvenliği açısından göz ardı edilmemesi gereken bir büyüklüğü ifade ettiği vurgulandı. 
     
</TEXT>
</DOC>
