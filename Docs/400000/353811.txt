<DOC>
<DOCNO> 353811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas19.html </URL>
<DATE> 2005/06/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Genç Türk dağcılar, Himalayalara unvan için tırmanacak 
</HEADLINE>
<TEXT>

     Himalaya dağlarının en yüksek tepelerinden olan Gasherbrum-2'ye Türkiye'den tırmanacak olan 2'si kadın 6 kişilik ekip, İslamabad'a gitti. 
     Gulf Air tarafından Pakistan'a götürülecek olan ekip, Atatürk Havalimanı Dış Hatlar Terminali'nde basın toplantısı düzenledi. 
     Ekip Sorumlusu Serhan Poçan, dünyada 8 bin metrenin üzerinde 14 zirve bulunduğunu ve bunlardan birinin de Himalayalar'daki Gasherbrum-2 olduğunu söyledi. 
     Pakistan'dan izin alarak bu tırmanışı gerçekleştirecek Türkiye'den ilk ekip olduklarını anlatan Poçan, Kırgızistan'daki Ala Archa sıradağlarında geçirdiği kaza sonucu hayatını kaybeden Uğur Uluocak'ın en büyük hedefinin bu tırmanışı ekip halinde yapmak olduğunu belirterek, tırmanışta yanlarında olacağını ifade etti. 
     Ekipteki Burçak Özoğlu Poçan ve Eylem Elif Koç'un bu tırmanışı gerçekleştirdikleri taktirde Türkiye'den 8 bin metrenin üzerine tırmanan ilk kadınlar olacağını kaydeden Poçan, ayrıca bu tırmanış gerçekleşirse yine bu yüksekliğe çıkan en genç sporcuların ekipte olduğunu söyledi. 
     Poçan, Türkiye'de söz konusu yüksekliği geçen en kalabalık ekip olacaklarını da vurgulayarak, tırmanış sırasında hava koşullarına uygun ekipman ihtiyacı olduğunu, bunun için de ekibin bazı cihazlara ilave tasarımlar yaptıklarını anlattı. 
     Malzemeler arasında güneş paneli de bulunduğunu belirten Poçan, güneşten her zaman yararlanamayacakları için enerjiyi depolama ve 12 voltluk elde edilen enerjinin cihazlarda kullanılabilmesini sağlayan adaptör de tasarladıklarını kaydetti. 
     Poçan, tırmanışın ilk bölümünde yerel halktan 100 kişilik bir ekibin ana kampa kadar kendilerine eşlik edeceğini belirterek, yanlarındaki malzemenin, yiyecek ve içecekler, bataryalar, kameralarla birlikte yaklaşık 2 ton civarında olduğunu, bu nedenle yardım gerektiğini anlattı. 
     Tırmanıştan başarıyla döneceklerine inandıklarını ifade eden Poçan, 52 gün sonra sonucu hep birlikte göreceklerini bildirdi. 
     
     KADIN DAĞCILAR 
     Takım lideri Serhan Poçan'ın eşi Burçak Özoğlu Poçan da tırmanışın deneyim ya da macera olmadığını, uzun bir planlamanın sonunda hazırlandıklarını anlatarak, tırmanışın kendileri için bir aşama olacağını söyledi. 
     Ekipteki Bora Maviş ile tırmanış dönüşü evlenmeyi planlayan Eylem Elif Koç da 10 yıldır dağcılık yaptıklarını ve bu tırmanışa hazırlandıklarını ifade ederek, başaracaklarına inandıklarını anlattı. 
     Basın toplantısının ardından Serhan Poçan, Burçak Özoğlu Poçan, Bora Maviş, Eylem Elif Koç, Serkan Girgin ve Soner Büyükatalay, Gulf Air'in tarifeli seferiyle İslamabad'a gitti. 
     
</TEXT>
</DOC>
