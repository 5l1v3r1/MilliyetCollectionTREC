<DOC>
<DOCNO> 380541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko05.html </URL>
<DATE> 2005/09/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Kara liste" 650 bin kişiye gidiyor 
</HEADLINE>
<TEXT>

     Tüketici kredisi ve kredi kartı borçlularına ilişkin "kara liste" giderek büyüyor. İlk yedi ayda sözkonusu listeye büyük bölümü kredi kartı borçluları olmak üzere 190 bin kişi alınırken, listedekilerin toplam sayısı 650 bine yaklaştı. 
     ANKA’nın Merkez Bankası’ndan edindiği verilere göre, negatif nitelikli ferdi kredi ve kredi kartı adetlerine ilişkin listeye ocak-temmuz döneminde 189 bin 794 kişi alındı. Ocak ayında 17 bin 665, şubatta 22 bin 430, martta 26 bin 448, nisanda 32 bin 484 olan listeye giren kişi 
     sayısı, mayısta 29 bin 161, haziranda 29 bin 758, temmuzda 31 bin 848 olarak gerçekleşti. 
     
     BÜYÜK BÖLÜMÜ KREDİ KARTI BORÇLULARI 
     İlk yedi ayda listeye alınanların 176 bin 215’le en büyük bölümünü kredi kartı borçluları oluşturdu. Kredi kartı borcunu ödemeyenlerin sayısı 159 bin 743, gecikmeli olarak ödeyenlerin sayısı 16 bin 472 oldu. Kredi kartı borçlularının sayısının fazla olmasında kart faizlerinin yüksekliği önemli bir rol oynadı. 
     Sözkonusu dönemde 11 bin 637’si bireysel kredi borcunu ödemeyen, 1942’si gecikmeli ödeyen olmak üzere toplam 13 bin 579 kişi "kara liste"ye girdi. 
     
     TOPLAM 638 BİN KİŞİ VAR 
     Listedekilerin sayısı da giderek kabarıyor. Temmuz ayı sonu itibariyle bankaların "kara listesi"ne alınanların toplam sayısı 637 bin 621’e kadar ulaştı. Bunların 525 bin 165’inin borcunu ödemediği, 112 bin 456’sının gecikmeli 
     olarak ödediği belirlendi. 
     Kredi kartı borçları nedeniyle listeye girenlerin toplam sayısı 548 bin 331’i buldu. Kredi kartı borçlarını ödemeyenlerin sayısı 451 bin 119, gecikmeli ödeyenlerin sayısı 97 bin 212 oldu. Listedekilerin yüzde 86’sını kredi kartı borçluları oluşturdu. 
     Listedeki bireysel kredi borçlularının toplam sayısı ise 89 bin 290 düzeyinde oluştu. Bunların 74 bin 46’sının tüketici kredisi borcunu ödemediği, 15 bin 244’ünün gecikmeli olarak ödediği belirlendi. 
     
     YILLAR BAZINDA LİSTEYE GİRİŞ 
     Bankaların "kara listesi"ne en yüksek giriş krizin yaşandığı 2001 yılında olmuştu. Bunların büyük bölümü geçen yıl getirilen afla listeden çıkarılmıştı. 
     Listede bu yılın temmuz ayı sonu itibariyle 2000 yılından kalan 23 bin 431, 2001 yılından kalan 156 bin 661, 2002’den kalan 55 bin 715, 2003’ten kalan 69 bin 42, 2004 
     yılından kalan 142 bin 978 kişi bulunuyor. 
     
</TEXT>
</DOC>
