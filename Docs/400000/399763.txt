<DOC>
<DOCNO> 399763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur38.html </URL>
<DATE> 2005/12/01/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Malatya'daki ishal vakaları nedeniyle vatandaşlar uyarıldı 
</HEADLINE>
<TEXT>

     Malatya Sağlık İl Müdürü Sezai Demirel, kentte görülen ishal nedeniyle sağlık kuruluşlarına yapılan günlük başvuru sayısının yarı yarıya düştüğünü bildirdi. 
     Malatya Valiliği'nde, İnönü Üniversitesi ve Sağlık İl Müdürlüğü'nden yetkililerin katılımıyla bilimsel kurul toplantısı yapıldı. 
     Sağlık İl Müdürü Sezai Demirel, toplantı sonrasında yaptığı açıklamada, ishal vakaları ile ilgili sevindirici gelişmelerin olduğunu belirterek, şunları söyledi 
     ''Sağlık kuruluşlarına günlük başvuru sayısı yarı yarıya düştü. Bugün, geçtiğimiz 10 güne göre iyi başladık. Bazı günlerde başvuru sayısı bini buluyorken, bugün sağlık kuruluşlarına toplam 450 kişi müracaatta bulundu. Başlangıçtaki günlere oranla başvuru sayısı düştü.'' 
     
     ''İSHAL KANALİZASYON KAYNAKLI'' 
     İnönü Üniversitesi İÜ Tıp Fakültesi Halk Sağlığı Anabilim Dalı Başkanı Prof. Dr. Erkan Pehlivan ise salgının içme suyu ile kanalizasyon sularının karışmasından kaynaklandığı ihtimalinin yüksek olduğunu ifade etti. 
     İshalin nedeninin rota virüsü olduğunu vurgulayan Prof. Dr. Pehlivan, suda koliform bakteri tespit edilmesinin, sulara kanalizasyon sularının karıştığının bir göstergesi olduğunu kaydetti. 
     Prof. Dr. Pehlivan, şöyle dedi 
     ''Kentteki altyapı çalışmaları sırasında gerçekleştirilen su kesintilerinde kanalizasyon sularının ortamda bulunması, herhangi bir patlak olmasa bile negatif basınçla şebeke suyunun kirlenmesine neden olabilir. Böyle bir durumda çalışmalar başlamadan önce yeterli klorlama dozunun sağlanması gerekirdi.'' 
     
     ÖNLEMLER 
     Prof. Dr Pehlivan, ''ishal salgını'' bitinceye kadar vatandaşların gerekli önlemleri alması gerektiğini belirterek, şöyle konuştu 
     ''Öncelikle belediye salgın ortadan tamamıyla kalkana kadar klorlama dozunu yükseltmeli. Vatandaşların şebeke sularını 5 dakika kaynattıktan sonra içmesini öneriyoruz. Sebze ve meyvelerin klorlama yapılmış suyla ancak durulamanın kaynatılmış suyla yapılmasını tavsiye ediyoruz. Öğrencilerin okullarda şebeke suyu kullanması engellenmeli. Hasta bebeklerin emzirilmesi aksatılmadan sürdürülmeli.'' 
     
</TEXT>
</DOC>
