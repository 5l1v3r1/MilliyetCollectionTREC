<DOC>
<DOCNO> 392366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun12.html </URL>
<DATE> 2005/11/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Amerika Zirvesi'nin ikinci günü polis barikatlarının ardında başladı 
</HEADLINE>
<TEXT>

     Amerika kıtasındaki ülkelerin liderlerini bir araya getiren Amerika Kıtası Zirvesi'nin ikinci günü başladı. 
     Küba hariç 32 ülkenin devlet, hükümet başkanları veya üst düzey yetkililerinin katılımıyla yapılan toplantılarda, ABD Başkanı George Bush ile nüfusunun üçte ikisi sol görüşlü hükümetler tarafından yönetilen ve Washington yönetimiyle birçok konuda anlaşamayan liderlerin bir araya gelmesi dikkat çekiyor. 
     ABD Başkanı George Bush'un ısrarla üzerinde durduğu ''Amerika ülkeleri arasında serbest ticaret bölgesi'' projesi, başını Venezuela Devlet Başkanı Hugo Chavez'in çektiği bir grup ülke lideri tarafından kati suretle reddediliyor. Proje konusundaki fikir ayrılığı, on binlerce kişinin katılımıyla düzenlenen Bush karşıtı gösterilere de yansıyor. 
     Bush ve serbest ticaret bölgesi aleyhinde sloganların atıldığı gösterilerde, dün bir banka ateşe verilmiş ve birçok işyerinin camları taş ve sopalarla kırılmıştı. Dünkü gösterilerde eylemcilerle çatışan polisin sıkı güvenlik önlemleri aldığı, zirve toplantısının yapıldığı bölgenin barikatlarla çevrildiği belirtiliyor. 
     Bush'un, toplantıların ikinci gününde de serbest ticaret bölgesi projesine destek arayacağı ifade edilirken, Venezuela ve Brezilya ile birlikte birkaç ülke muhalif tutumunu koruyor. 
     
</TEXT>
</DOC>
