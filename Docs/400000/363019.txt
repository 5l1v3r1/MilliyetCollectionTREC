<DOC>
<DOCNO> 363019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun15.html </URL>
<DATE> 2005/07/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Avusturyalı Başkan Türkleri oturma odamızda istemiyoruz... 
</HEADLINE>
<TEXT>

     AB ülkelerinden Avusturya’da Türkiye karşıtlığı giderek tırmanıyor. Son olarak Graz kenti belediye başkanı Siegfried Nagl, Türkiye ile "evlenmek" istemediklerini belirterek "Graz kenti, Avrupa’nın batısını korumak için Türklere karşı yüzyıllar önce kale görevi görmüştür.Şimdi de Türklere karşı aynı kale görevi görecektir" dedi. 
     ABHaber’e göre, Avusturya televizyonuna bir demeç veren iktidardaki Hristiyan Demokrat ÖVP Avusturya Halk Partisi üyesi Nagl, Türkiye’nin AB üyeliğine karşı olduğunu belirtirken ağır sözler kullandı. Nagl şöyle konuştu 
     
     'TÜRKLERİ OTURMA ODAMIZDA İSTEMİYORUZ' 
     "Türkleri oturma odamızda istemiyoruz. Biz Türkiye ile evlenmek istemiyoruz. Türkiye AB’ye girerse, herkese bu Avrupa’nın ortadan kalkacağını garanti ederim. Graz şehri, Avrupa’nın batısını korumak için Türklere karşı yüzyıllar önce kale görevi görmüştür. Şimdi de Türklere karşı aynı kale görevi görecektir" dedi. 
     Avrupa Komisyonu yetkilileri, 1980 yılların başında itibaren AB üyesi olan Yunanistan’ın yaklaşık 20 yıldır tek başına Türkiye-AB ilişkilerini bloke ettiğine dikkat çekerek "Şimdi aynı şeyi acaba Avusturya mı yapmak istiyor " sorusunu sordular. 
     Avusturya Maliye Bakanı Karl-Heinz Grasses, geçtiğimiz günlerde Türkiye ile üyelik müzakerelerinin başlamamasını isterken Dışişleri Bakanı Ursula Plassnik de, Hırvatistan ile müzakerelerin başlaması konusunda net bir tarih saptanmaması halinde Türkiye ile müzakerelerin başlamasının desteklenmesinin zor olacağını söylemişti. 
     

      ANKA 
     
</TEXT>
</DOC>
