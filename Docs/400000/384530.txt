<DOC>
<DOCNO> 384530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy19.html </URL>
<DATE> 2005/10/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Baykal Amacımız tam üyeliğe yönelik gelişmeyi güvence altına almak 
</HEADLINE>
<TEXT>

     CHP Genel Başkanı Deniz Baykal, Türkiye-AB ilişkilerinin dünyada, Avrupa’da ve Türkiye’de büyük güç birikimi, momentum yarattığını kaydederek, "Bu momentumdan güç alarak, bizi tam üyelik dışına yönlendirebilecek olan girişimleri, etkisiz kılmak durumundayız" dedi. 
     Baykal, AB Komisyonu’nun Genişlemeden Sorumlu Üyesi Olli Rehn ile CHP Genel Merkezi’nde gerçekleştirdiği görüşmeden sonra yaptığı açıklamada, Rehn ile 3 Ekim sonrasında kabul edilen müzakere çerçeve belgesi ile ilgili ve genel olarak Türkiye’nin AB ile ilişkileri konusunda bir değerlendirme yaptıklarını belirtti. 
     Rehn’e ziyaretinden dolayı teşekkür eden Baykal, "Sayın Rehn Lüksemburg’taki müzakereler sırasında ve öncesinde de Türkiye’nin AB ile ilişkilerinin olumlu gelişmesi için kişisel katkılarını ortaya koymuş değerli bir insan. Kendisini Türkiye’de görmekten mutluluk duyuyoruz" dedi. 
     Rehn’in iyi niyetli katkılarına önümüzdeki dönemde Türkiye’nin çok ihtiyacı olacağını belirten Baykal, "Çünkü Türkiye’nin, AB ile ilişkilerinde yeni ve oldukça güç bir dönem başlıyor. Uzun sürecek bir dönem söz konusudur. Bu dönem içinde Sayın Rehn’in iyi niyetli yaklaşımı, bizim için büyük önem taşıyacaktır" diye konuştu. 
     Baykal, ziyaret vesilesiyle kendilerinin çerçeve belgesine yönelik kaygılanmalarına yol açan konuları gündeme getirme ve Rehn’in bu konudaki açıklamalarını dinleme fırsatı bulduklarını söyledi. Bu ziyaretin ve Rehn’in açıklamalarının, kendileri için büyük önem taşıdığını kaydeden Baykal, "Türkiye’nin AB ile ilişkilerine yönelik bu çerçeve, hiç kuşkusuz Türkiye’de sürekli tartışma konusu olmaya devam edecektir. Hepimizin amacı, bekleyişi bu ilişkinin tam üyeliğe yönelik olarak gelişmesini güvence altına almaktır" diye konuştu. 
     Bu konuda kendilerinin çok ciddi tereddüt noktaları bulunduğunu ifade eden Baykal, bu tereddüt noktalarını Türkiye’nin, önümüzdeki zaman içinde göğüslemeye çalışacağını belirtti. Çerçevede asıl önemli olan konunun, Türkiye-AB ilişkilerinin dünyada, Avrupa’da ve Türkiye’de yarattığı büyük güç birikimi, momentum olduğunu vurgulayan Baykal, şunları söyledi 
     "Şunu memnuniyetle görüyorum Giderek yaygın bir biçimde Türkiye’nin AB’ye tam üye olmasına yönelik bir sürecin başladığı anlayışı, Türkiye’de ve Avrupa’da yaygınlaşıyor. Bu sevindirici bir gelişmedir. Sanıyorum, kurduğumuz ilişkinin en büyük önem taşıyan noktası da budur. Yani inşa edilen bu momentum, önümüze çıkacak olan ve bizim tam üyeliğimizi engelleyebilecek sorunların çözümünde önemli bir dayanak olacaktır. Bunu sarsmamak durumundayız. Bu momentumu yüksek tutmak durumundayız. Bu momentumdan güç alarak, bizi tam üyelik dışına yönlendirebilecek olan girişimleri etkisiz kılmak durumundayız." Türkiye’nin bu doğrultuda çalışacağını belirten Baykal, muhalefet partisi olarak gayretlerinin özünde, temelinde ve amacında bunun bulunduğunu bildirdi. İktidarın da bu duyarlılıkla davranması gerektiğini ifade eden Baykal, "Avrupa’daki dostlarımızın özellikle Sayın Rehn’in ve komisyondaki, konseydeki Türkiye’nin önemini değerini ve AB içinde tam üye olarak yer tutması gerektiğini düşünen insanların da, bizim bu mücadelemize destek vermeye devam edeceklerini umut ediyorum" diye konuştu. 
     Baykal sözlerini, "CHP’ye bilgi verme, bir ziyaretle bu konuda bizi aydınlatma gereğini duydukları için de ayrıca içten teşekkürlerimi sunuyorum" diyerek tamamladı. 
     
</TEXT>
</DOC>
