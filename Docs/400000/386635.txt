<DOC>
<DOCNO> 386635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko09.html </URL>
<DATE> 2005/10/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Carrefoursa, yeni atılımlar peşinde... 
</HEADLINE>
<TEXT>

     Carrefoursa, yeni atılımlara hazırlanıyor. 
     Ankara’nın Çankaya ilçesinde Üstünçelik A.Ş.’den alacağı gayrimenkul üzerine hipermarket açacak olan Carrefoursa, çeşitli illerdeki gayrimenkulleriyle de yeni bir şirket oluşturacak. 
     Carrefoursa Carrefour Sabancı Ticaret Merkezi A.Ş.’nin yönetim kurulu toplantısında bu yönde kararlar alındı. Buna göre, şirketin İstanbul, Ankara, Bursa ve Kocaeli’deki çeşitli gayrimenkullerinin satılabilmesi, Carrefoursa’nın sermayesiyle yeni bir şirket kurulabilmesi, söz konusu gayrimenkullerin yeni kurulacak şirkete ayni sermaye olarak konulması, yeni kurulacak şirketin ya da hisselerinin satılabilmesi ve devredilmesi konusunda şirketin Genel Müdürü Luc Dunoyer de Noirmont’a yetki verildi. 
     Carrefoursa yönetim kurulu ayrıca, Ankara’nın Çankaya ilçesinde Üstünçelik Malzeme İmalat Montaj A.Ş.’ye ait gayrimenkulün ya da bu gayrimenkul üzerinde yapılacak yapının tümüyle ya da kısmen kiralanabilmesi konusunda da Genel Müdür Noirmont’u yetkili kıldı. 

ANKA 
     
</TEXT>
</DOC>
