<DOC>
<DOCNO> 351635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonyas09.html </URL>
<DATE> 2005/06/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yüzmede acemiyseniz bikini giymeyin... 
</HEADLINE>
<TEXT>

     Selçuk Üniversitesi Öğretim Görevlisi ve yüzme antrenörü Orhan Şener, Türkiye nüfusunun yarıdan fazlasının yüzme bilmediğini, Avrupa ülkelerinde ise yüzmenin ilköğretim okullarında zorunlu ders olarak okutulduğunu söyledi. 
     Şener, yüzmenin, 3 tarafı denizlerle çevrili ülkemizde yaygın bir spor dalı olmadığını, bu sporun yaygınlaştırılması için tesis sayısının artırılması gerektiğini belirtti. 
     Yüzmenin, tüm vücut kaslarının aynı anda çalıştığı az sayıdaki spor dalından biri olduğunu ifade eden Şener, "Çünkü suya girdiğimizde saçımızın telinden tırnağımıza kadar tüm vücudumuz suyla birlikte hareket ediyor. Bu nedenle tüm kas aktif hale geçiyor" dedi. 
     Karadaki vücut ağırlığının suya girildiğinde yaklaşık 10 kat hafiflediğini dile getiren Şener, bu özelliği nedeniyle yüzme sporunun rehabilitasyon, çeşitli hastalıkların tedavisi ve stresi gidermesi açısından da bir terapi olarak nitelendirildiğini anlattı. 
     Yüzmenin, fiziksel görünümü şekillendirdiğini, kan dolaşımını düzenlediğini, bütün vücudu çalıştıran ritmik hareketleriyle kalp-damar sistemini güçlendirdiğini vurgulayan Şener, şunları kaydetti 
     "Yaz aylarında serinletirken, stresimizi alan ve kaslarımızı güçlendiren yüzme sporu, ergenlik döneminde ise beden gelişimini hızlandırıyor. Bu nedenle ergenlik dönemindeki gençler ve çocukların yüzme sporu yapması daha yararlı sonuçlar vermektedir. 1 saat yüzen kişi, ortalama 500 kalori harcıyor. Su bir dirençtir ve suya karşı kulaç atarak verilen mücadele özellikle çocuklara kas gelişimin yanı sıra özgüveni de kazandırır. Özellikle kara sporlarını yapamayan engelliler, rahatlıkla yüzebiliyor. 4 yaşından itibaren çocuklara yüzme alışkanlığı kazandırılmalıdır. Ülkemizde nüfusun yarıdan fazlası yüzme bilmiyor. Avrupa ülkelerinde ise yüzme, ilköğretim okullarında zorunlu ders olarak okutuluyor. Yüzme dersleri bizde de zorunlu hale getirilmelidir." Yüzmenin en iyi havuzda eğitmen eşliğinde öğrenildiğini belirten Şener, denizde küçük bir dalga ve su yutma nedeniyle hissedilen korkunun bazen ömür boyu etkisini sürdürerek kişiyi su sporlarından uzaklaştırdığını anlattı. 
     
     ACEMİYSENİZ BİKİNİ GİYMEYİN 
     Yüzme öğrenen kişinin su tutmayan, hafif ve rahat bir mayoyla başlaması gerektiğini dile getiren Şener, şunları kaydetti 
     "Kadınlar daha rahat olan ve yüzücü mayosu olarak bilinen mayoları, erkeler ise silip şeklindeki mayoları tercih etmelidir. 
     Bikini ise henüz yüzme aşamasında olan ve bütün dikkatini yüzmeye vermesi gereken kişi için kullanışlı değildir. Fazladan bir ağırlık yapan ve kasları yoran paletin kullanılması, kramplara neden olabilir. 
     Burnu kapatan yüzücü gözlükleri zaman zaman, panik halindeki yüzücünün nefes almasını engelleyebilmektedir. Sadece gözü kapatan yüzücü gözlükleri daha sağlıklıdır." 
     
</TEXT>
</DOC>
