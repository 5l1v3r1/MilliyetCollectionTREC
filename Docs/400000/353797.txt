<DOC>
<DOCNO> 353797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas05.html </URL>
<DATE> 2005/06/20/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kumrular kur yaparken trafoyu patlattı 
</HEADLINE>
<TEXT>

     Mithat ÜNAL DHA 

      MERSİN’in Anamur İlçesi’nde yüksek gerilim hatları çevresinde birbirlerine kur yapan kumrular, kanatlarıyla tellere çarpınca trafoyu patlattı. Anamur, kısa devre sonucu meydana gelen patlama nedeniyle uzun süre elektriksiz kalırken, 2 kumrudan biri de yanarak telef oldu. 
     Muzlu Kavşak’ta bulunan trafo direğinin üzerinden geçen yüksek gerilim hatlarının üzerine konan kumrular, birbirlerine kur yapıp bir süre oynaştı. Aniden uçmak için havalanan kumrular kanatlarıyla elektrik tellerine çarpınca kısa devre yaptırdı. 
     Bu nedenle trafoda meydana gelen patlama nedeniyle Anamur uzun süre elektriksiz kaldı. Kumrulardan biri yanarak telef oldu. TEDAŞ ekipleri yaklaşık bir saat süren çalışma sonucu patlayan kısmı tekrar onararak ilçeye elektrik verilmesini sağladı. 
     TEDAŞ görevlisi İbrahim Toksoy, bu tür olayların açık hatlarda sık sık meydana geldiğini, hatların üzerine konan kuşların kanatlarını çırptıkları sırada elektrik direklerinin yakın kısımlarında kısa devre yaptırdıklarını ve kesintilere neden olduklarını söyledi. 
     Olayı görenler ise daha önce de iki kuşun oynaşırken elektrik hattında kısa devreye yol açıp, benzer bir şekilde trafoyu patlattıklarını söyledi. 
     
</TEXT>
</DOC>
