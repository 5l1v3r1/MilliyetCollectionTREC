<DOC>
<DOCNO> 389157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun09.html </URL>
<DATE> 2005/10/24/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Arjantin'de ara seçimin galibi Kirchner 
</HEADLINE>
<TEXT>

     Arjantin'de dün yapılan Senato ve Temsilciler Meclisi ara seçimlerinde, Devlet Başkanı Nestor Kirchner'in desteklediği adaylar büyük başarı elde ederken, Kirchner'in eşi de Senato seçimlerini kazandı. 
     Kirchner yanlısı Kongre üyesi Osvaldo Nemirovsci, Devlet Başkanı'nın desteklediği adayların, 127 Temsilciler Meclisi üyeliğinin yüzde 40'ını kazanmış göründüklerini söyledi. 
     Sandık çıkışında yapılan yoklamalar da Devlet Başkanı Kirchner'in desteklediği adayların Senato ve Temsilciler Meclisi seçimlerinde önde gittiğini gösteriyor. 
     Devlet Başkanı'nın eşi Cristina Kirchner de Buenos Aries eyaletindeki Senato seçimlerinde en yakın rakibine 25 puanlık fark attı. Sandık çıkışında yapılan yoklamalara göre bayan Kirchner, eski Devlet Başkanı Eduardo Duhalde'nin eşi Hilda Chiche Duhalde'yi 25 puanlık bir fark ile geride bıraktı. 
     Arjantin'in 36 milyonluk nüfusunun dörtte birinin yaşadığı Buenos Aires'ten 3 Senatör seçileceği için 2. sırada olan Duhalde'nin de Senato'ya girmesi bekleniyor. 
     Devlet Başkanı Kirchner'in selefi olan Eduardo Duhalde, aynı zamanda Kirchner'in iktidardaki Peroncu Parti'deki en büyük rakibi. 
     Ara seçimlerde alınan sonuçlar, 2 yıl önceki büyük ekonomik krizden sonra yapılan seçimlerde oyların sadece yüzde 22'sini alarak Devlet Başkanlığına seçilen Kirchner için büyük bir zafer olarak görülüyor. Kirchner, ara seçimleri politikaları konusunda bir ''halk oylaması'' olarak nitelemişti. 
     72 üyeli Senato'nun 24, 256 üyeli Temsilciler Meclisi'nin ise 127 sandalyesi için yapılan ara seçimlerde ayrıca, 13 eyaletteki 400 eyalet meclisi üyesi, 55 belediye başkanı ve başka yerel yetkilileri belirlemek için oy kullanıldı. 
     Basın, 26 milyon kadar kayıtlı seçmenin bulunduğu Arjantin'de, seçimlere katılım oranının yüzde 70'u bulacağını belirtiyordu. 
     Resmi nihai sonuçların bugün alınması bekleniyor. 
     Bu arada, Arjantin Birinci Ligi'ndeki futbol takımlarından Boca Juniors'ın başkanı işadamı Mauricio Macri ise başkent Buenos Aires'de bir Temsilciler Meclisi üyeliği için yapılan seçimde Kirchner'in desteklediği eski Dışişleri Bakanı Rafael Bielsa'yı geride bıraktı. 
     Eski Devlet Başkanlarından Carlos Menem'in de seçim bölgesinde ikinci sıradan Senato'ya girmeyi garantilediği bildirildi. 
     Kirchner'in kız kardeşi Toplumsal Gelişme Bakanı Alicia da Santa Cruz eyaletinden girdiği senatürlük seçimlerini önde götürüyor. 
     
</TEXT>
</DOC>
