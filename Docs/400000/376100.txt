<DOC>
<DOCNO> 376100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonsiy16.html </URL>
<DATE> 2005/09/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
ABD, Türk halkı ve yetkililerine desteklerinden ötürü teşekkür etti 
</HEADLINE>
<TEXT>

     ABD, Türk yetkilileri ve Türk halkına, Katrina kasırgasını takip eden günlerde gösterdikleri dayanışma ve ilgiden dolayı teşekkür etti. 
     ABD’nin Ankara Büyükelçiliği’nden yapılan yazılı açıklamada, Türk yetkilileri ve Türk halkının Katrina kasırgasını takiben gösterdiği dayanışma ve ilgiden dolayı ABD’nin minnettarlığı dile getirildi. 
     Türk liderlerin bu felaketin ardından ABD’nin acısını paylaşan ve destek içeren açıklamalarının takdirle karşılandığının belirtildiği açıklamada, kurtarma çalışmaları için yapılan cömert yardım tekliflerinden dolayı da Türkiye’ye teşekkür edildi. Açıklamada daha sonra şunlar kaydedildi 
     "Birçok sivil toplum kuruluşu ve Türk vatandaşı, ihtiyaç duydukları bu zamanda Amerikalılara katkıda bulunmak ve felaketten zarar görenler için üzüntülerini ifade etmek adına teklifte bulunmuştur. Türk vatandaşlarının gösterdiği yoğun ilgi ve felaketten zarar görenlere yardım etmek konusundaki bu samimi istek bizi duygulandırdı. 
     Dostumuz ve müttefikimiz olan Türkiye’den gelen destek mesajları ABD Hükümeti ve Amerikan halkı tarafından duyulmakta ve büyük takdirle karşılanmaktadır." 
     
</TEXT>
</DOC>
