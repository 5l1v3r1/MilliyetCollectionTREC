<DOC>
<DOCNO> 394214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur51.html </URL>
<DATE> 2005/11/11/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Emekli Tuğgeneral Başaran Türkiye hala 3 çeşit adamdan çekiyor 
</HEADLINE>
<TEXT>

     Emekli Tuğgeneral Atilla Başaran, ''Türkiye hala 3 çeşit adamdan çekiyor. Bunlar, Atatürkçüyüm deyip, Atatürk'ün gerisine saklananlar, dini ticari meta olarak kullananlar ve milliyetçiyim deyip gangstercilik yapanlardır'' dedi. 
     Başaran, AK Parti Ankara İl Başkanlığı'nca 4. dönem ''Medeniyetler Buluşması'' eğitim programı çerçevesinde ''Cumhuriyetten günümüze asker ve siyaset ilişkisi'' konulu bir ders verdi. 
     Avrupa Birliği AB Katılım Ortaklığı Belgesi'ne değinen Başaran, ''Adamlar, sizdeki jandarma teşkilatı dünyada yok maşallah demeye getiriyorlar'' dedi. 
     Başaran, Türkiye'de 3 tane halk hareketi olduğunu savunarak, bunları, ''Demokrat Parti, Anavatan Partisi ve AK Parti hareketleri'' olarak sıraladı. 
     Başaran, daha sonra katılımcıların sorularını yanıtladı. 
     Batıda, ''jandarma komutanlığı'' diye bir teşkilat bulunmadığını bildiren Başaran, jandarmanın direk İçişleri Bakanlığı'na bağlı sivil bir teşkilat olduğunu kaydetti. 
     ''Bilimsellik neyle mümkün olur'' diye soran Başaran, bunun akademilerle işbirliği çerçevesinde olabileceğini, ama henüz Türkiye Cumhuriyeti'nin kurumlarıyla üniversitelerinde akademik olarak nasıl çalışılacağının programlanmamış olduğunu söyledi. 
     Türkiye'de üniversitelerin çalışmalarının hükümet ve devletle eş zamanlı olarak yürütülmesi gerektiğinin altını çizen Başaran, üniversitelerin devletten ve hükümetten kopuk olduğunu savundu. 
     Türkiye'nin genç nüfusuyla güzel bir ülke olduğunu ifade eden Başaran, ''Türkiye, çevresindeki ülkelere nazaran genç nüfusu iyi yetişmiş bir ülkedir'' diye konuştu. 
     Kendisini ''bir misyon adamı'' olarak nitelendiren Başaran, Sincan İlçe ve Büyükşehir Meclis üyesi olduğunu kaydetti. 
     Başaran, derse katılanlardan birinin ''Türkiye'nin gelişip gelişmediği paşaların da ellerini taşın altına sokup sokmamalarıyla anlaşılır'' diyerek, Genelkurmay Başkanı'nın ''Van'daki olaylara soğuk bakardım'' açıklamasını hatırlatması üzerine, şunları kaydetti 
     ''Herkesin konuşması çok yanlış, bir kişinin konuşması doğrudur. Bir kişinin konuşması TSK'nın fikrini ifade ediyor. 
     Türk milletinin bu dönemde iki şansı var. Bunlar Başbakan ve Genelkurmay Başkanıdır. Medya medyatik adamlar ister. Genelkurmay Başkanı bizim en akıllımızdır ve de diplomattır. Soğukkanlı olmak zorundadır.'' Fransa ve İngiltere'de Milli Güvenlik Konseyi bulunduğunu belirten Başaran, Türkiye'de sivilleşmenin iyi gittiğini bildirdi. Başaran, ''Milli Güvenlik Kurulu'nun bildirilerine bakarsanız, eskisi gibi değil. Tavsiye edilmiştir denilmiyor. Görüşülmüştür ya da Meclis'e takdimine karar verilmiştir deniliyor'' dedi. 
     Kışlalarda mescit ve cami bulunduğunu belirten Başaran, dinin siyaset aracı yapılmaması gerektiğini söyledi. Atilla Başaran, şunları söyledi 
     ''Türkiye hala 3 çeşit adamdan çekiyor. Bunlardan biri Atatürkçüyüm deyip, Atatürk'ün gerisine saklananlar, biri dini ticari meta olarak kullananlar ve diğeri de milliyetçiyim deyip gangstercilik yapanlardır. TSK Türk milletinin bağrından çıkmıştır. Allahu Ekber diyen üniformalı da vardır, demeyen de vardır. Ama milletin içinde de böyledir. Diyen de demeyen de vardır.'' 
     
</TEXT>
</DOC>
