<DOC>
<DOCNO> 394033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun29.html </URL>
<DATE> 2005/11/11/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Havada panik İstanbul-Brüksel uçağında korkulu anlar... 
</HEADLINE>
<TEXT>

     Brüksel Savcılığı, Belçika Havayolları şirketi SN Brussels Airlines'ın dün yaptığı İstanbul-Brüksel uçuşu sırasında, uçağın kapısını açmak isteyen bir yolcunun gözaltına alındığını bildirdi. 
     Savcılık kaynaklarından elde edilen bilgilere göre, SN Brussels Airlines'ın İstanbul'dan saat 16 00'da hareket eden uçağına binen 29 yaşındaki Belçikalı, uçuş sırasında, aşırı alkol nedeniyle uçağın bir kapısını açmak istedi. 
     Savcılık, ''şans eseri'' uçakta iki sivil polis bulunduğunu ve bu kişilerin sarhoş yolcuya süratle müdahale ettiklerini ve söz konusu kişiyi uçuşun sonuna kadar ''etkisiz halde tuttuklarını'' duyurdu. 
     Kaynaklar, sarhoş yolcunun Belçika asıllı olduğunu, Türkiye'de ikamet ettiğini ve Belçika'daki ailesinin yanında 15 gün tatil geçirmek için Brüksel'e gelmek üzere uçağa bindiğini bildirdiler. 
     Savcılık, gözaltına alınan Belçikalının sorgulamasının devam ettiğini, söz konusu şahsın uçakta olup bitenleri ''hatırlamadığını'' söylediğini, bu kişinin sabıkası bulunmadığını belirtti. 
     Olayla ilgili ayrıntılı bilgi vermeyen SN Brusels Airlines yetkilileri de, ''korkulu anlar yaşandığını'' söylemekle yetiniyor. 
     
</TEXT>
</DOC>
