<DOC>
<DOCNO> 359893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sontur09.html </URL>
<DATE> 2005/07/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sağlık Bakanı Hasta ziyaret saatlerini tüm güne yayacağız 
</HEADLINE>
<TEXT>

     Sağlık Bakanı Recep Akdağ, hasta ziyaret saatlerinin tüm güne yayılması için çalışma başlattıklarını söyledi. 
     Bakan Akdağ, Çorum'dan Ankara'ya hareketinden önce yaptığı açıklamada, Sağlık Bakanlığı'nın SSK'dan devraldığı hastaneleri, cihaz ve ekipman yönünden zenginleştirdiğini belirterek, ''Büyük bir özveriyle halkımıza hizmet veren sağlık çalışanlarının cihaz ve ekipman eksikliğinden dolayı kendi maharetlerini ortaya koyamamalarını kesinlikle kabul etmiyoruz. Devletin gücü gerekli ekipmanları sağlamaya yeter'' dedi. 
     Bakanlık olarak hasta ziyaret saatlerinin tüm güne yayılması için çalışma başlattıklarını vurgulayan Akdağ, pilot illerdeki uygulamalarda olumlu sonuçlar alınırsa vatandaşların günün her saatinde hastalarını ziyaret edebileceğini bildirdi. 
     Türkiye'nin tüm ilçelerinde, 112 Acil Servis hizmetlerini aktif hale getirmeyi planladıklarını ifade eden Bakan Akdağ, ''112'yi arayan vatandaş köyde bile olsa acil hastası için kendisine hizmet verilecektir. Aynı şekilde diyaliz hastalarımızın da kendilerini çok uzak bir yere gitme zaruretinden tamamen koparılmasını hedef almış durumdayız'' diye konuştu. 
     Performans sistemine de değinen Bakan Akdağ, sağlık çalışanlarına hizmetleri ölçüsünde ek ödeme yapılan sistem sayesinde birçok hekimin, tüm gün çalışmaya başladığını, muayenehanelerini kapatarak tamamen kamuda çalışır duruma geldiğini belirtti. 
     Bıçak parası konusundaki şikayetler üzerine de Akdağ, ''Bu yönde bir taleple karşılaşan vatandaşlarımızdan, boyunlarını bükmelerini istemiyoruz. Bu ülkenin bütün yetkili mercileri onların arkasındadır. Dar gelirli vatandaşımızın hizmet alabilmesi için cebinden para vermesinin asla doğru olmadığına inanıyoruz'' ifadesini kullandı. 
     
</TEXT>
</DOC>
