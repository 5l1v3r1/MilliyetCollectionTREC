<DOC>
<DOCNO> 359687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur14.html </URL>
<DATE> 2005/07/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Yatağan'da durum normale dönüyor... 
</HEADLINE>
<TEXT>

     Muğla İl Sağlık Müdür Yardımcısı İsmail Hakkı Timur, Yatağan’da ishal, ateş, mide bulantısı ve kusma şikayetleriyle hastaneye başvuranların sayısında düşüş olduğunu, ilçede hayatın normale dönmeye başladığını bildirdi. 
     Timur, AA muhabirine yaptığı açıklamada ilçede hastaneye başvuranların sayısının giderek azaldığını belirtti. 
     Toplam başvuru sayısının 560 olduğunu belirten Timur şunları söyledi 
     "Dün akşamdan bu yana bu şikayetlerle sadece 20 kişi müracaat etti. Bu da Yatağan’da durumun normale döndüğünün bir göstergesidir. 
     Bu kişiler ayakta tedavileri yapıldıktan sonra taburcu edildi. Bu sayı önceki günlere göre hastanelere gelen hasta sayısının oldukça altında. 
     Vakaların ortaya çıkmasından itibaren geçen sürede 62 kişi yataklı tedavi gördü. Şu anda hastanelerde bu nedenle yatan 6 hasta var, onların durumları da iyi. Yakında taburcu olabilirler." Timur, ishal, ateş, kusma ve mide bulantısı şikayetlerine içme suyuna karışan kanalizasyonun yol açtığının tahlille belirlenmesinin ardından, Yatağan’da Sağlık İl Müdürlüğü ekiplerinin, belediye ekipleri ile çalışmalarını sürdürdüğünü anlattı. 
     Timur, "Ekiplerimiz ilçede çalışmalarına halen devam ediyor. 
     Yatağan’da bulunan tüm içme suyu kaynakları klorlanırken şebeke de belediye ekipleri tarafından kontrol ediliyor" diye konuştu. 
     Vatandaşları içme suyu konusunda uyaran İsmail Hakkı Timur, kaynağı bilinmeyen içme sularının kullanılmamasını, kullanılan suların kaynatılıp içilmesini, çiğ yenilen sebze ve meyvelerin 15-20 dakika klorlu sularda bekletilip daha sonra tüketilmesini istedi. 
     
</TEXT>
</DOC>
