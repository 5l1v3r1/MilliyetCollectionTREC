<DOC>
<DOCNO> 380295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonsiy09.html </URL>
<DATE> 2005/09/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sezer'den 'tehlike çanları' uyarısı 
</HEADLINE>
<TEXT>

     Cumhurbaşkanı Ahmet Necdet Sezer, son günlerde tırmandırılan terör olayları ile ilgili olarak, Türkiye'nin, gelecek yönünden büyük tehlike oluşturan bir ortama çekilmek istendiğini söyledi. 
     Gaziantep Üniversitesi'nin açılışında konuşan Cumhurbaşkanı Sezer, son günlerde tırmandırılan terör olayları ile sokak gösterileriyle gündemde tutulmak istenen etnik ve irticai temele dayalı gruplaşmaları üzüntüyle izlediklerini belirtti. 
     Sezer, ''Türkiye, ne yazık ki birlik ve kardeşliğin, toplumsal barışın yerini gerginliğin ve çatışmanın aldığı, geleceğimiz yönünden büyük tehlike oluşturan bir ortama çekilmek istenmektedir'' diye konuştu. 
     Cumhurbaşkanı Sezer, ''devletimiz, tekil devlet yapısını her koşulda koruyacak kararlılıkta ve güçtedir'' dedi. 
     Cumhurbaşkanı, Türkiye'nin istikrarını, birliğini bozmaya, barışa, huzura ve bölünmez tümlüğüne zarar vermeye hiç kimsenin gücünün yetmeyeceğini söyledi. 
     Sezer, ''Türkiye Cumhuriyeti'nin tüm değiştirilemez nitelikleriyle varlığını kabullenemeyen, teröre ya da sokak gösterilerine başvurarak, çirkin emellerini gerçekleştirmeye çalışanlar, bu amaçlarına hiçbir zaman ulaşamayacaklarını bilmelidirler" dedi. 
     Sezer, her zaman olduğu gibi bugün de gençlerin sağduyulu davranacağına olan güvenlerinin sonsuz olduğunu vurguladı. 
     
</TEXT>
</DOC>
