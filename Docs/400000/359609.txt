<DOC>
<DOCNO> 359609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun15.html </URL>
<DATE> 2005/07/09/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kırgızlar yarın sandık başına gidiyor... 
</HEADLINE>
<TEXT>

     Kırgızistan'da yarın yapılacak devlet başkanlığı seçimi öncesinde ülkede sakin bir ortam sürerken, uluslararası kuruluşlar, seçimlerin adil ve şeffaf bir ortamda geçmesi temennisinde bulundu. 
     Birleşmiş Milletler Kalkınma Programı Dairesi UNDP Bişkek Temsilciliği'nin bildirisinde, Kırgızistan'ın ciddi bir dönemden geçtiği belirtilerek, ''seçim propagandası sürecinin sakin ve demokratik bir ortamdan geçmesinden memnunuz'' denildi. 
     Oy kullanımının da aynı şekilde geçmesi için tüm partilerle adaylara çağrı yapılan bildiride, ''seçimlerin başarılı geçmesinin, tüm Orta Asya coğrafyasına büyük etkisi olacağı'' vurgulandı. 
     Avrupa Birliği'nin AB açıklamasındaysa ''10 Temmuzda yapılacak seçimlerin adil, şeffaf ve uluslararası normlara uygun yapılacağını umuyoruz'' denildi. 
     Kırgız Haber Ajansı'nın KABAR bildirdiğine göre, AB açıklamasında, ''seçimler ne kadar şeffaf olursa ülke genelinde karşılaşılabilecek sıkıntılar da o derece az olacaktır'' denilerek, uluslararası normlara uygun yapılacak seçimlerin ülkenin toplumsal, siyasi ve ekonomik gelişmesine katkı sağlayacağına da dikkat çekildi. 
     Kırgızistan'ın hedeflerine ulaşmasında AB'nin her zaman bu ülkenin yanında olacağı da hatırlatılan açıklamada, ''AB, Avrupa Güvenlik ve İşbirliği Teşkilatı'nın AGİT seçim izleme çalışmalarını desteklemektedir'' ifadesi de yer buldu. 
     Merkez Seçim Komisyonu Başkanı Tuygunaalı Abdraimov, seçimin sağlıklı geçeceğini belirterek, ülkede bulunan uluslararası gözlemcilerle yabancı basın mensuplarına da, ''seçim sürecini doğru yansıtın'' çağrısında bulundu. 
     Eski SSCB ülkelerinin oluşturduğu Bağımsız Devletler Topluluğu BDT ülkelerinden gelen çeşitli örgütlerse seçimlerle ilgili olarak uluslararası gözlemcileri eleştirdi. 
     AGİT gözlemcilerinin, seçimleri değerlendirmek için belli kriterleri olmadığını savunan bu örgütler, batılı gözlemcilerin BDT ülkelerindeki seçimleri değerlendirirken objektif davranmadıklarını savundu. 
     İçişleri Bakanlığı'ndan yapılan açıklamada, seçimlerin olaysız ve sakin geçmesi için tüm önlemlerin alındığı belirtilerek, ülkede durumun sakin olduğu kaydedildi. 
     
</TEXT>
</DOC>
