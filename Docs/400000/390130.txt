<DOC>
<DOCNO> 390130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko17.html </URL>
<DATE> 2005/10/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Barometre Araştırması'nda dolar kuru beklentisi 1.4004 YTL 
</HEADLINE>
<TEXT>

     Yabancı yatırımcıların, yabancı yatırımlar için ekonomik ortamın daha iyiye gideceğini düşündükleri belirlendi. 
     Yabancı Sermaye Derneği YASED tarafından gerçekleştirilen Barometre Ekim 2005 Araştırması sonuçları, İstanbul'da düzenlenen basın toplantısıyla açıklandı. 
     Araştırmaya göre, katılımcıların yüzde 49'u AB ile müzakerelerin 3 Ekim'de başlamasının yatırım kararlarını etkilemeyeceğini düşünürken, yüzde 29'u müzakerelerin başlamasının yatırım kararlarını etkileyeceği görüşünde. 
     Araştırmaya katılanların yüzde 63'ü AB ile tam üyelik müzakerelerinin 11-15 yıl, yüzde 23'ü 6-10 yıl, yüzde 12'si 15 yıldan fazla, yüzde 2'si ise 0-5 yıl sürmesini bekliyor. 
     Ekonomik büyüme konusunda katılımcıların yüzde 'ü büyümenin sabit kalacağını, yüzde 28'i yavaşlayacağını, yüzde 19'u ise hızlanacağını düşünüyor. 
     Enflasyon hızı konusunda katılımcıların yüzde 66'sı enflasyonun sabit kalacağını, yüzde 25'i yavaşlayacağını, yüzde 9'u ise hızlanacağını ifade etti. 
     Araştırmaya katılanların yüzde 47'si döviz kurunun enflasyona paralel seyredeceğini, yüzde 30'u enflasyondan daha hızlı artacağını, yüzde 23'ü ise enflasyondan daha yavaş artacağını bildirdi. 
     Faiz oranları konusunda ise katılımcıların yüzde 56'sı yavaşlayacağını, yüzde 40'ı sabit kalacağını, yüzde 4'ü ise hızlanacağını belirtti. 
     Katılımcılar GSMH artışında bu yıl sonu için yüzde 5.3, 2006 yılı için yüzde 5.1'lik tahmin yaparken, bu yıl tüketici fiyat endeksinde yüzde 8, önümüzdeki yıl yüzde 6.9 artış olacağı öngörüsünde bulundu. 
     Toptan eşya fiyat endeksi için sırasıyla yüzde 8.2 ve yüzde 6.7 artış tahmininde bulunan katılımcılar, bu yılın sonunda dolar kurunu 1.4004 YTL, önümüzdeki yıl için 1.5184 YTL, avro kurunu da sırasıyla 1.7097 YTL ve 1.8459 YTL olarak öngördü. 
     Faiz oranlarının yıl sonu itibariyle yüzde 14.4, 2006'da da yüzde 12.2 olacağı tahmini yapıldı. 
     
     YABANCI YATIRIMLAR 
     Araştırmaya katılanların yüzde 72'si doğrudan yabancı yatırımcılar için ekonomik ortamın daha iyiye gideceğini, yüzde 26'sı değişmeyeceğini, yüzde 2'si ise daha kötüye gideceğini bildirdi. 
     Türkiye'deki yabancı yatırımların önündeki 3 ana engel ise yüzde 66 ile yasal çerçeve, yüzde 62 ile vergi ve teşvikler, yüzde 47 ile kayıtdışı ekonomi olarak sıralandı. Bunların yanı sıra bürokratik engeller, ekonomik istikrarsızlık, fikri mülkiyet hakları ve finansal ortam da engeller arasında yer aldı. 
     Araştırmaya katılanların yüzde 57'si ekonomik istikrarın önceki 6 aya göre daha iyi olacağını düşünürken, yüzde 36'sı aynı olduğunu, yüzde 6'sı da daha kötü olduğunu ifade etti. 
     Katılımcıların yüzde 77'si yasal çerçevenin önceki 6 ay ile aynı, yüzde 19'u daha iyi ve yüzde 4'ü daha kötü olduğunu belirtti. 
     Araştırmaya katılanların yüzde 91'i fikri mülkiyet haklarının önceki döneme göre aynı, yüzde 7'si daha iyi, yüzde 2'si ise daha kötü olduğunu kaydetti. 
     Katılımcıların yüzde 66'sı önceki 6 ayda finansal ortamın, yüzde 11'i rekabeti korumanın, yüzde 8'i vergi ve teşviklerin, yüzde 11'i ise bürokratik engellerin daha iyi olduğunu düşünüyor. 
     Önümüzdeki 6 ay içinde katılımcıların yüzde 38'i ekonomik istikrarın, yüzde 27'si yasal çerçeve ve fikri mülkiyet haklarının, yüzde 54'ü finansal ortamın, yüzde 22'si rekabeti korumanın, yüzde 33'ü vergi ve teşviklerin, yüzde 16'sı kayıt dışı ekonominin, yüzde 33'ü de bürokratik engellerin daha iyi olacağı görüşünü taşıyor. 
     Araştırmaya katılanlar arasında yüzde 55'lik kesim ekonomik istikrar, yüzde 73'lük kesim yasal çerçeve ve fikri mülkiyet hakları, yüzde 41'lik kesim finansal ortam, yüzde 76'lık kesim rekabeti koruma, yüzde 62'lik kesim vergi ve teşvikler, yüzde 77'lik kesim kayıtdışı ekonomi ve yüzde 60'lık kesim bürokratik engellerin aynı kalacağını düşünüyor. 
     
</TEXT>
</DOC>
