<DOC>
<DOCNO> 364701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko32.html </URL>
<DATE> 2005/07/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Tüzmen Yüksek vergi oranları kaçakçılığı tetikler 
</HEADLINE>
<TEXT>

     Devlet Bakanı Kürşad Tüzmen, yüksek vergi oranlarının kaçakçılığı tetiklediğini belirterek, ''Türkiye'nin gelir gider dengesi henüz tam olarak sağlanamadığı için yüksek vergilendirme yapmak zorunda kalıyoruz. Ancak, bunu normal noktasına taşıyacağız'' dedi. 
     Tüzmen, bakanlığıyla ilgili incelemelerde bulunmak üzere geldiği Mersin'de, Mersin Valisi Atilla Osmançelebioğlu'nu ziyaret ederek, bir süre görüştü. 
     Bakan Tüzmen, Büyükşehir Belediye Başkanı Macit Özcan'ı ziyaretinde ise bir gazetecinin, Mersin'in, son zamanlarda akaryakıt kaçakçılığı ile gündeme geldiğini anımsatması üzerine, yüksek vergi oranlarının kaçakçılığı tetiklediğini belirtti. 
     Tüzmen, ''Yani, ticaretimizi artırmaya çalıştığımız yanı başımızdaki ülkelerdeki akaryakıt, sigara, içki fiyatları ile Türkiye'deki fiyatlar arasında çok yüksek fiyat farkı varsa, o zaman kaçakçılık çok yaygın işkolu haline gelmeye başlar'' dedi. 
     Türkiye'de, 1980 yılında da benzer olayların yaşandığını anımsatan Bakan Tüzmen, şunları söyledi 
     ''Ne zaman komşu ülkelerdeki fiyatlar ile Türkiye arasındaki fiyatlar eşitlendi, o zaman böylesine bir kaçakçılık kalmadı, bu iş cazip olmaktan çıktı. Bu konuda da ayarlama yapılması gerektiğine inanıyorum. Belirli tüketim mallarında ülkeler arasındaki fiyat farklıkları bu kadar farklı olmamalı.'' 
     
     ''VERGİLENDİRMEYİ NORMAL NOKTASINA TAŞIYACAĞIZ'' 
     Tüzmen, Türkiye'nin gelir gider dengesinin henüz tam olarak sağlanamaması nedeniyle yüksek vergilendirme yapmak zorunda kaldıklarını kaydederek, şunları kaydetti 
     ''Biz o vergilendirmeyi normal noktasına taşıyacağız ama diğer taraftan aramızdaki ayrık otlarını temizleyerek, ülkeyi bu sorundan kurtarmalıyız. Teknolojiyi kullanarak elbirliğiyle kaçakçılıkla mücadele etmeliyiz. Zaten yasal düzenlemeleri yapmaya gayret ediyoruz. Ayrıca, bu konuda kaçakçılıkla ilgili kim olursa olsun hükümetimiz büyük bir kararlılıkla üzerine gidiyor. Zaman içinde bu sorunları hep birlikte çözeceğiz.'' 
     
     ''KAÇAKÇILIK TÜRKİYE'NİN HER BÖLGESİNDE'' 
     Tüzmen, Türkiye'nin her bölgesinde kaçakçılık olaylarının yaşandığını, sadece Mersin'i odak haline getirmenin, Mersin'e haksızlık olacağını ifade ederek, konuşmasını şöyle sürdürdü 
     ''Konu sadece akaryakıt kaçakçılığı değil. Türkiye'deki ilk Serbest Bölgemiz burada yer alıyor. 1984 yılında bu serbest bölgenin kuruluşunda 21 sene önce yer almış bir insan olarak şunu söyleyeyim, bu serbest bölgeler tamamıyla Türkiye ekonomisinin o günkü mevcut şartlarında dış ticareti öğrenmesi, dış ticaretin modernleştirilmesi ve bir kümeleşmenin sağlanması için yapılan yerlerdir. 
     Mersin Serbest Bölgesi kurulduğunda, çok büyük bir vizyonu vardı. O vizyon rahmetli Özal'ın vizyonudur. Hakikaten önemli bir vizyondu. Mersin'i çok büyük bir şehir ve dış ticaret merkezi haline getirmek için serbest bölge araç olarak kullanıldı. Devlet Planlama Teşkilatı'nda o zamanlar uzman olarak çalışıyordum. Mersin'e hizmet etmeye gayret ettim. O zaman şehrin dokusu ona göre değişmişti, oteller, büyük yapılar yapıldı. Ama, sonra bu hız kesildi. Çünkü biz denetimi çok iyi yapamıyoruz. Yani işi başlatıyoruz, kuruyoruz, daha sonra düzenleme, denetleme konusunda eksik yanlarımız oluyor. Eksikliklerimizi Serbest Bölge'den başlatarak gidereceğiz.'' 
     
     AKARYAKIT KAÇAKÇILIĞI 
     Tüzmen, Türkiye'deki akaryakıt kaçakçılığı ile ilgili olarak, gerek gümrük teşkilatı, gerek dış ticaret teşkilatı, içişleri, enerji, maliye ve Ulaştırma Bakanlıkları ile hep beraber çalışma yaptıklarını ifade ederek, ''Bu çalışmalarda, farklı denetim mekanizmalarının oluşturulması, gümrüklerde giriş çıkışlarda en ince ayrıntıların analiz edilmesi, yüksek teknolojiden de yararlanılarak bu işin önünün kesilmesi amaçlanıyor'' dedi. 
     Mersin'in kurtuluşunun ticaret ve dış ticarete bağlı olduğunu ifade eden Tüzmen, Mersin'i Ticaret Merkezi ve turizm kenti yapmak istediklerini, önemli olanın halkı zenginleştirmek olduğunu kaydetti. 
     
     BÜYÜKŞEHİR BELEDİYE BAŞKANI ÖZCAN 
     Mersin Büyükşehir Belediye Başkanı Macit Özcan da, Mersin Büyükşehir Belediyesi'ne bağlanan 19 belde ile toplam 22 alt belediyeye hizmet verdiklerini söyledi. 
     Özcan, 5216 sayılı Büyükşehir Yasası ile belediyelere çok büyük imkanlar sağlandığını ancak, büyükşehire bağlanan beldelerde sıkıntıların devam ettiğini belirtti. 
     
</TEXT>
</DOC>
