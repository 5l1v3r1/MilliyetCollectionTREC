<DOC>
<DOCNO> 379784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonyas04.html </URL>
<DATE> 2005/09/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İngiliz uzman Türkler Avrupalılardan daha sağlıklı besleniyor 
</HEADLINE>
<TEXT>

     
     Tuncay DAĞLI DHA 
     
İNGİLİZ diyet uzmanı Dr. Marianne Vennegor, Türklerin sahip olduğu gıda kaynakları ve aile kavramı nedeniyle Avrupa'da yaşayanlara göre daha sağlıklı beslendiğini belirterek obezitenin Avrupa'da önemli bir sağlık sorunu olarak geliştiğini söyledi. 
     İzmir'de gerçekleştirilen 4'üncü Uluslararası Üremik Araştırmalar ve Toksisite Kongresi'ne katılan Dr. Marianne Vennegor, düzensiz beslenmenin yarattığı sağlık sorunlarıyla ilgili görüşlerini aktardı. Dr. Vennegor, Şu an İngiltere ve Avrupa'nın diğer ülkelerinde beslenme konusundaki en büyük problem insanların fazla kilolu olması yani obezite. Bu olumsuz gelişme giderek artıyor, hükümetler sağlık politikalarıyla önlem almaya çalışıyor ama süpermarketler ve gıda pazarlayan firmalar bu olayda engel teşkil ediyor. Ancak yöneticiler özel rehberlik hizmetleri sunarak insanların dengeli beslenip, spor ve egzersiz yapmasını sağlamaya çalışıyor'' dedi. 
     Uluslararası Böbrek Vakıfları Birliği temsilcisi olarak İzmir'de bulunduğunu ifade eden Dr. Vennegor, daha önce de bir çok kez Türkiye'de diyet uzmanlarına sağlıklı beslenme konusunda konferans ve seminerler verdiğini söyledi. 
     Avrupa insanının sağlıklı beslenme konusunda yeterli eğitimi alamadığını, özellikle fast-food türü yiyeceklerin çok fazla tüketildiğini kaydeden Dr. Marianne Vennegor, çok fazla gıda imkanı sunulmasının obez kişilerin artışına yol açtığını kaydetti. 
     Türkiye'nin sahip olduğu gıda imkanları nedeniyle sağlıklı beslenme konusunda daha çok seçenek yaratıldığını belirten Dr. Marianne Vennegor şunları söyledi 
     Türkler, Avrupalılardan daha fazla gıda kaynaklarına sahip. Sebze ve taze meyve türü yiyecekler çok olduğu için dengeli ve sağlıklı beslenebiliyorsunuz. Ayrıca Türk aile yapısı farklı olduğu için eşler evde güzel yemekler yapıyor ve insanlar daha iyi besleniyorlar. Ancak sizde de bizim ülkemizde olduğu gibi egzersiz ve spor yapma alışkanlığı gelişmemiş. Fakat genel anlamda Türk insanı Avrupallılara göre daha dengeli ve sağlıklı besleniyor.'' 
     
     DENGESİZ BESLENME HASTA EDİYOR 
     Avrupa insanını tehdit eden obeziteden kaynaklanan diabet ve böbrek bozukluklarının hipertansiyona neden olduğunu, bunun da kalp-damar hastalıklarını getirdiğini ifade eden Dr. Marianne Vennegor, dengeli ve hastalıklardan uzak bir beslenme için şu önerilerde bulundu 
     Proteinli gıda maddeleri yeteri kadar alınmalı. Kırmızı et fazla olmamakla birlikte tavuk ve balık eti çokca tüketilmeli. Sebze ve meyve ağırlıklı bir beslenmede hamur işleri, yağ ve tuz azaltılmalı. Bunun yanında alkol ve sigaradan uzak durup günde en az yarım saat egzersiz veya yürüyüş yapılmalı. Ayrıca vücudun ihtiyaç duyduğu günlük iki litre su mutlaka kahve, çay veya benzeri içeceklerle alınmalı.'' 
     
</TEXT>
</DOC>
