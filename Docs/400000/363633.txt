<DOC>
<DOCNO> 363633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun13.html </URL>
<DATE> 2005/07/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İran Avrupalılara tehditkar konuşmamalarını tavsiye ediyoruz... 
</HEADLINE>
<TEXT>

     İran Dışişleri Bakanlığı sözcüsü Hamid Rıza Asefi, Avrupalı yetkililerin İran hakkında tehditkar konuşmamaları gerektiğini, tehdidin kendileri üzerinde hiçbir etkisi olmayacağını söyledi. 
     Asefi, düzenlediği basın toplantısında, Fransa Cumhurbaşkanı Jacques Chirac'ın ''İran dosyasının BM Güvenlik Konseyi'ne gönderililebileceğine'' ilişkin sözlerini değerlendirdi. Chirac'ın İran ile ilgili ifadelerinin bir İsrail gazetesinde yayımlandığını vurgulayan Asefi, ''Dolayısıyla o sözlerin doğru olduğunu bilmiyorum'' dedi. 
     En iyi yöntemin işbirliği olduğunu vurgulayan Asefi, ''Avrupalılara İran hakkında tehditkar konuşmamalarını tavsiye ediyoruz. Çünkü bu tehdidin hiçbir etkisi olmaz'' diye konuştu. 
     Almanya İçişleri Bakanı Otto Schily'nin ''Cumhurbaşkanı seçilen Mahmud Ahmedinecad'ın teröristlerle bağlantısı olmadığı kesin değil'' şeklindeki ifadelerine de tepki gösteren Asefi, Schily'yi ''diplomatik kurallara uymaya ve demokrasiye saygılı olmaya'' çağırdı. 
     
     NÜKLEER MÜZAKERELER 
     AB üyesi üç ülke Almanya, Fransa, İngiltere yetkililerinin İran müzakere heyetiyle geçen Çarşamba günü Londra'da bir araya geldiğini belirten Asefi, toplantıda, İran Ulusal Yüksek Güvenlik Konseyi Başkanı Hasan Ruhani'nin mesajının iletildiğini bildirdi. 
     Asefi, mesajda, nükleer programın bugüne gelişi hakkında AB ülkelerine bilgi verildiğini, nükleer enerji müzakerelerinin ertelenmesinin nasıl bir sonuç ortaya çıkaracağının belirtildiğini ve hükümetin değişmesinin nükleer enerji politikası üzerinde hiçbir etkisi olmayacağının iletildiğini kaydetti. 
     Sözcü, Avrupalı yetkililerin de yeni hükümetle işbirliği yapmaya hazır olduklarını ve cumhurbaşkanı seçilen Mahmud Ahmedinecad hakkındaki iddiaların kendi resmi tutumları olmadığını belirttiklerini söyledi. 
     İran, BM Güvenlik Konseyi'nin muhtemel yaptırımlarıyla karşı karşıya kalmamak için İngiltere, Almanya ve Fransa'nın Tahran yönetiminin barışçı elektrik üretimi amaçlı nükleer programına sahip olma hakkını tanımasına karşılık, geçen kasım ayında uranyum zenginleştirmeyle ilgili faaliyetlerini askıya almıştı. 
     ABD, İran'ın nükleer programının silah geliştirmek için olduğu endişesini taşırken, Tahran bu programın barışçı amaçlı olduğunda ısrar ediyor. 
     AB ülkelerinin, geçen mayıs ayında yapılan müzakereler çerçevesinde İran'ın nükleer programı hakkında hazırlayacakları öneriyi ağustos ayının ilk günlerinde sunmaları gerekiyor. 
     
</TEXT>
</DOC>
