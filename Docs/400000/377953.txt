<DOC>
<DOCNO> 377953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/spor/spo04.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Szymkowiak'a operasyon 
</HEADLINE>
<TEXT>


Gaziantep maçında ayak bileğinde kırık belirlenen Trabzonlu futbolcu, dün İstanbul'a geldi, Memorial Hastanesi'nde ameliyat oldu. Polonyalı oyuncunun sahalara dönüşünün 2 ayı bulabileceği ifade edildi 


Gökdeniz'in cezası nedeniyle orta alanda sıkıntıya düşen Trabzonspor, Szymkowiak'ın dünkü ameliyatıyla bir şok daha yaşadı. Gaziantepspor maçının 86. dakikasında rakibiyle girdiği bir mücadelede sakatlanan Bordo - Mavili oyuncunun sağ ayak bileğinin arka kısmında kırık belirlenmişti. İstanbul'da dün ameliyat olan futbolcunun sahalara dönüşünün iki ayı bulabileceği ifade edildi. Bu gelişme, Teknik Direktör Şenol Güneş'i çok üzdü. "Bu sezon bir türlü rahat olamadık" diyen Güneş, şunları söyledi 
"Gökdeniz'i uzun süreli kaybetmiştik. Şimdi de Szymkowiak'tan 2 aya yakın yararlanamayacağız. Bu sezona zaten sorunlu başladık. Bir türlü her yönüyle hazır bir takım olarak sahaya çıkamadık. Bu kayıplar orta sahanın gücünü olumsuz yönde etkileyecek. Yine de elimizdeki diğer oyuncularımızla birlikte sıkıntılı süreci en az kayıpla atlatırız ve zirve yarışından kopmayız." 

Hakan Ben suçsuzum 

Szymkowiak ile ikili mücadeleye giren ve sakatladığı ileri sürülen Hakan Korkmaz kendini savundu. Gaziantepsporlu futbolcu, "Kesinlikle bir müdahalem yok. Omuz omuza mücadeleye girdik. Ardından acılar içinde düştü ve orta parmakla işaret yapıp, İngilizce küfür etti. Ancak benim bir suçum yok. Hepimiz ekmeğimizi bu işten kazanıyoruz. Umarım kısa zamanda sahaya döner" dedi. 

Ailece idman 

Trabzonspor, Sivasspor maçı hazırlıklarına dün başladı. Antep karşısında 90 dakika görev yapan futbolcular yenilenme idmanı yaparken, diğerleri ise yarı alanda çift kale maç ve şut çalışması yaptı. Bu arada idmana gelen Celaleddin'in 3.5 yaşındaki oğlu Deniz ile Yattara'nın 2.5 yaşındaki oğlu Salif Junior'a oyuncular ve Teknik Direktör Şenol Güneş büyük ilgi gösterdi. 




</TEXT>
</DOC>
