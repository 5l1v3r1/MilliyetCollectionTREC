<DOC>
<DOCNO> 390568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonyas14.html </URL>
<DATE> 2005/10/28/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Tek vuruşta 1 milyon dolar .. 
</HEADLINE>
<TEXT>

     Kanada'da hayatında Amerikan futbol topuna dokunmamış 25 yaşında bir genç, 50 metreden yaptığı harika vuruşla topu kale direkleri arasından geçirince 1 milyon dolar kazandı. 
     Toronto kentinde bir amerikan futbolu karşılaşmasının devre arasında bir reklam tanıtımı için 200 bin kişi arasından seçilen talihli genç mühendis Brian Diesburg, profesyonel oyuncuların dahi çok seyrek yapabildikleri vuruşta başarılı oldu. 
     Aslında ''normal futbol'' ile amatör olarak ilgilenen Kanadalı genç 20, 30 ve 40 metreden yaptığı vuruşlarda amerikan futbol topunu kaleden geçiremezken, 50 metre gibi çok uzak bir mesafeden yaptığı vuruşta başarılı olunca stadyumdaki 40 bin kişi tarafından çılgınca alkışlandı. 
     Yuvarlak toptaki ustalığını elips Amerikan futbolu topunda konuşturmayı başaran Kanadalı gence kazandığı ödül, 40 taksit halinde ödenecek. 
     
</TEXT>
</DOC>
