<DOC>
<DOCNO> 361523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/ekonomi/aeko.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir işçilerinden Başbakan'a çiçekli yanıt 
</HEADLINE>
<TEXT>


Özelleştirmeden dolayı endişeli olan Erdemir işçisi dün de Başbakan'ın sözlerine üzüldü. Başbakan Erdoğan'ın "Erdemir pislik içinde" dediğini öğrenen Erdemir işçileri, tepki olarak fabrikayı çiçeklerle donattı 

Ünsal Ereke 

Başbakan Recep Tayyip Erdoğan'ın, önceki gün Erdemir hakkında "teknolojiyi geriden takip ediyor", "her taraf pislik içinde" şeklinde ifadeler kullandığını dün basın yayın organlarından öğrenen Erdemir işçileri, büyük bir üzüntü duyduklarını söylediler. Erdemir'in özelleştirilecek olmasından dolayı endişeli günler geçirdiklerini anlatan işçiler, Başbakan'ın son sözlerinin morallerini iyice bozduğunu dile getirdiler. 

'Hiç gelmedi' 
Buna tepki olarak dün çalıştıkları tesislere her zamankinden daha fazla özen gösterdiklerini belirten işçilerin fabrikayı çiçeklerle donattığı gözlendi. 
Erdemir yetkilileri de fabrikayı son altı ayda 6 binden fazla ziyaretçinin gezdiğini, hiçbirinden pislik konusunda şikayet almadıklarını, aksine övgülerle karşılaştıklarını ifade ettiler. Erdemir'in üye olduğu yerli ve yabancı kalite derneklerinin belirli aralıklarla tesisleri ziyaret ettiğini bildiren yetkililer, "Temizliğimizi ve kalitemizi onlar da denetliyor" diye konuştular. 
Bugüne kadar kabinedeki pek çok bakanın Erdemir'i gördüğünü belirten Erdemir çalışanları da şunları söyledi 
"Başbakan, bugüne kadar bir kere bile Erdemir'e gelmedi. Ama en azından bakanlarından tesislerle ilgili bilgi alabilirdi. Belki o zaman buranın geri teknolojili ve pislik içinde olduğunu söylemezdi." 

'Rencide olduk' 
Ereğli Belediye Başkanı Halil Posbıyık da Erdemir'in bugüne kadar ilçede herhangi bir çevre sorununa yol açmadığını vurguladı. Dünkü haberleri şaşkınlıkla okuduklarını belirten Posbıyık, "Başbakan'ın sözleri Erdemir çalışanını ve Ereğli halkını rencide etti. Üç dönemdir Ereğli'de belediye başkanıyım. Erdemir'i bu sürede pek çok başbakanın gezdiğini ve etkilendiğini gördüm. Erdoğan da 15 dakika gezse gözyaşları içinde özelleştirmeden vazgeçer" diye konuştu. 

Kalitesi ödüllü 
1990'larda toplam kalite yönetimi çalışmalarına başlayan Erdemir, 1991'de KalDer'e, 1998'de ise Avrupa Kalite Yönetim Vakfı'na EFQM üye oldu. Erdemir 2004'te Avrupa Kalite Ödülü ve Ulusal Kalite Ödülü'ne başvurdu. Avrupa'da "Mükemmellikte Yetkinlik" belgesini alan şirket, Türkiye'de ise "Başarı Ödülü"nü elde etti. 

Demir çeliğin tozu toprağı 'çöp' sayılmıyor İzlenim Ebru Sungur 
Başbakan Erdoğan'ın, 'Erdemir pislik içinde' şeklindeki sözleri tartışma yarattı. Gazeteci olarak Erdemir, İsdemir ve Kardemir tesislerini birçok kez gezdim, fotoğraflar çektim. Yine geçtiğimiz şubat ayında dünyanın yedinci en büyük çelik üreticisi Corus'un tesislerini incelemek için Hollanda'ya giden gazeteci grubundaydım. 
Demir çelik fabrikalarında manzara hep aynıdır Bir tarafta kömür, diğer tarafta demir cevheri yığınları, bir tesisten diğerine uzanan raylarda hareket eden vagonların içinde kok kömürleri, cüruflar... 

Japonlar feyz alıyor 
Erdemir yetkilileri de sektörü bilenler de fabrikanın diğer dünya şirketleri ile kıyaslandığında temizlik ve teknoloji açısından aşağı kalır bir yanı olmadığını hep söylerler. Erdemir'deki iki yüksek fırından biri olan Zübeyde, Avrupa'nın üçüncü en verimli yüksek fırını. Günde 5 bin ton çelik üreten fırını 1978'de Japonların yapmış ama aynı Japonlar zaman içinde Erdemir teknolojisiyle yenilenen Zübeyde'ye bugün 'feyz almak' için geliyorlar. 
Çelik, kömür ve çeliğin yüksek fırınlarda bin 200 derece gibi yüksek ısıda buluşmasıyla üretiliyor. Yüksek fırından akan sıvı çelik, çeşitli işlemlerden geçiriliyor, haddeleniyor, istenilen inceliğe ve şekle getirilip sanayinin kullanımına sunuluyor. Bu tesislerde çalışan işçiler, işin doğası gereği kömür ve demir tozuna bulanabiliyor. Ama vardiya sonunda hem çalıştıkları yeri temizliyor hem de kendileri yıkanıp, temizlenip evlerinin yolunu tutuyorlar. 
Demir çelik fabrikalarındaki toz, duman, kömür karası 'pislik' sayılmıyor. Kömür madenlerinde, ocaktan çıktıklarında sadece dişleri parlayan işçilerin durumu da aynıdır. Bir şey daha var Erdemir'in çevreye duyarlılığı çeşitli uluslararası ödüllerle tescillenmiş durumda. 

DSP 'Yoğurdum kara' dedi ANKARA Milliyet 
DSP Genel Başkanı Zeki Sezer, Başbakan Recep Tayyip Erdoğan'ın, önceki gün, Erdemir'e ilişkin "Erdemir pislik içinde ve siyasi arpalık olmuş" yönündeki açıklamasını "dehşet verici" ifadeler olarak niteleyerek, "Türk Telekom ve Erdemir, k rlı, verimli, stratejik, övünç duyulan bu şekilde özelleştirilmemesi gereken kuruluşlardır" dedi. 
Erdoğan'ı "acemi tacir" gibi davranmakla suçlayan Sezer, "Kimse 'yoğurdum kara' demez. Ama Başbakan, adeta 'yoğurdum kara' demektedir" dedi. 

Rusya'dan üç yatırımcı başvurdu EKONOMİ SERVİSİ 
Dünyanın önde gelen demir çelik şirketleri Erdemir ihalesi için ön yeterlilik aldı. Erdemir'in kamuya ait yüzde 49.29'luk hissesinin 'satış yoluyla blok' olarak özelleştirilmesi için açılan ihalede 13 şirketin ön yeterlilik aldığı açıklandı. Rusya'dan üç farklı yatırımcının başvurması ise dikkat çekti. 
Son teklif verme süresi 26 Eylül 2005 olan ihale için başvuran yatırımcıların tümünün ön yeterlilik aldığı bildirildi. 

5 yerli firma var 
Ön yeterlilik alan yatırımcılar arasında sekiz yabancı, 5 yerli yatırımcı bulunuyor. Buna göre yerli yatırımcılar Ereğli Ortak Girişim Grubu, Koç Holding, Zorlu Holding, Nurol-Limak-Özaltın Alkol Pazarlama Ortak Girişim Grubu ve OYAK grubu oldu. Yabancı yatırımcılar ise Corus, Arcelor, Azovstal-Metinvest, Lepgok-Oskol, Severstal, Open Joing Stock Company-NLMK Ortak Girişim Grubu, Mittal ve POSCO olarak gerçekleşti. 
Ereğli Ortak Girişim Grubu Türkiye Odalar Borsalar Birliği TOBB koordinasyonunda kurulan Ereğli Ortak Girişim Grubu kendisini Türk Milli Takımı olarak görüyor. 23 şirketten oluşan bu girişim grubunun liderliğini ise Kibar Holding yürütüyor. Koç Holding Türk Telekom ihalesinden sonra Erdemir ile de ilgilendiği daha önceden biliniyordu.Zorlu Holding Zorlu Holding özelleştirmelerle gayet yakından ilili. Daha önce Petkim ve Tüpraş gibi büyük ihalelerinden eli boş dönen Zorlu Holding şimdi de Erdemir ile ilgileniyor. Nurol-Limak-Özaltın Alkol Pazarlama Ortak Girişim Grubu Bu ekip de Tekel Alkollü Sanayii özelleştirmeden daha önce satın almıştı. Limak'ın sahibi Nihat Özdemir. Nurol'un başında ise Nurettin Çarmıklı bulunuyor. OYAK Açık isimi Ordu Yardımlaşma Kurumu olan OYAK da Erdemir ile yakından ilgileniyor. 

Yabancılar arasında ise dünyanın önde gelen şirketleri yer alıyor. 
Mittal Steel İngiltere merkezli olan Mittal Steel'in başında 20 milyarlık kişisel servetiyle dünyanın üçüncü en zengin adamı Hintli Lakshmi Mittal bulunuyor. Corus ingiliz Hollanda ortaklığı olan şirket demir çelik ve pek çok alanda faaliyet gösteriyor. Arcelor Dünyanın en büyük demir çelik üreticilerinden birisi olan şirket Lüksemburg Fransa ortaklığı. Azovstal-Metinvest Ortak Girişim Grubu Ukraynalı bu grubun Erdemir ile ilgilendiği ilk defa gündeme geldi. Lepgok-Oskol Ortak Girişim Grubu Bu şirketlerin de merkezleri Rusya'da bulunuyor. Severstal Rus çelik şirketi. Open Joing Stock Company-NLMK Novolipetsk Iron and Steel Corp. Ortak Girişim Grubu POSCO Güney Koreli bu şirket de önde gelen bir çelik üreticisi. 
İhaleye katılmak için ön yeterlilik alan Rus şirketleri Rusya'nın en önde gelen ç elik şirketleri arasında. 


</TEXT>
</DOC>
