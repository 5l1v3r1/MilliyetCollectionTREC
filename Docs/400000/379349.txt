<DOC>
<DOCNO> 379349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/spor/axspo02.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahı daha çok 
</HEADLINE>
<TEXT>


Sarı-Lacivertli takımın avantajları bol pas yapıp, çizgiye kadar inebilen ve şut atabilen oyunculara sahip olması, adam markajı ile oynayan Beşiktaş'a karşı kazanacağı duran toplar 

RIDVAN DİLMEN 


Fenerbahçe de, Beşiktaş da geçtiğimiz hafta içinde Avrupa Kupaları'nda mağlup oldu. Ancak yenilginin getireceği moralsizlik bence sadece Beşiktaş için geçerli. Çünkü Milan deplasmanında ortaya koyduğu futbol ve kaybetmesine rağmen, Şampiyonlar Ligi'nde maç kazanabileceği sinyallerini vermesi Fenerbahçe'yi her açıdan ümitlendirdi. 
Sarı-Lacivertli takımın sahada, ligdeki son sınav olan Ankaraspor maçına çıkan on birinden farklı olarak Appiah-Tuncay değişikliği ile yer alacağını düşünüyorum. Yani kadro Milano'daki gibi olmaz... Ankaraspor'a karşı uygulanan 4-3-1-2 dizilişi İnönü'de tekrarlanır... 
Fenerbahçe'nin en büyük avantajı bol pas trafiğine girebilen, bu pasların sonunda da çizgiye kadar inip orta yapabilen, şut atabilen oyuncularının bulunması... Adam markajı ile oynayan Beşiktaş'a karşı duran top şansı da çok yüksek olacak. Bu vuruşlarda Sarı-Lacivertililer'in ciddi bir avantajı var.. 
Daum'lu Fenerbahçe'nin geçen sezon derbi deplasmanlarında iyi maçını görmedim. Oyunu fazla rölantiye alıyor ve bol hata yapıyorlardı. Geriye düşene kadar da hep mahkum oynuyorlardı. Oysa bu tür maçlarda bu anlayışla sahaya çıkarsanız her zaman sıkıntı yaşarsınız. Sarı-Lacivertliler'in bol bol duran top kazanması gerekiyor... Bu elbette bir taktik değil ama, Beşiktaş defansının sertliği, Fenerbahçe'nin istediğini almasını sağlayabilir. 

Diken üstünde 
Beşiktaş'a gelince... Rakip, Süper Lig'de toparlanırken, son iki maçta beş puan kaybetti. Ayrıca UEFA Kupası'nda sahasında yenildi... Siyah-Beyazlılar demoralize durumda... Kartal'ın bir başka dezavantajı da sezon başındaki "Bir takımda bu kadar çok stoper olur mu " eleştirilerine karşın, Kürşat'ın da Trabzonspor'a verilmesiyle, belirgin bir savunma sıkıntısının içine düşmesi... 
Siyah-Beyazlı takımın en büyük avantajı ev sahibi olması ve bütün oyuncularla camianın bu maçı bir özür olarak görmesi. Zaten büyük takımlar için Avrupa Kupaları'ndaki hayal kırıklıklarından sonra derbi maçları hep kurtuluş olur... Ancak sabırlı oynamayı bilmeyen, panik halinde sahaya yayılan Beşiktaş bu avantajları dezavantaja dönüştürebilir. Rıza Çalımbay'ın mutlak surette tecrübeli oyunculara yer vermesi lazım. Muhtemel seyirci baskısından etkilenmeyecek oyuncu tercihleri şart... Çizgi halinde oynayan ve derin atılan toplarda sıkıntısı olan Fenerbahçe'ye karşı Youla ilk kez etkili olabilir. 


'Sabredin, kazanın' 

YUSUF DURSUN 

Fenerbahçe Teknik Direktörü Christoph Daum, önceki gece futbolcuları ile yaptığı toplantıda Beşiktaş derbisine yönelik uyarılarda bulundu. 
Alman hoca, "İnönü Stadı'nda müthiş bir taraftara karşı oynayacağız. Ama sizler kulaklarınızı tıkayın, ne hakemle, ne taraftarla, ne de Beşiktaşlı futbolcularla uğraşın. Acele etmeden sadece oyununuzu oynayın. Paniğe hiç gerek yok. Çünkü rakibimiz bizi yenmek için saldıracak, üstümüze gelecekler. Biz de sabrımızın ödülünü göreceğiz ve sahadan mutlaka galibiyetle ayrılacağız" dedi. 
Geçen sezon Beşiktaş'a kaybedilen iki maçın kasetlerini de izlettiren Daum, "Bu kez aynı hataları istemiyorum. Doksan dakika konsantrasyonunuzu kaybetmeyin" ifadelerini de kullandı. 

Milan taktiği 

Teknik Direktör Daum'un derbide kozları yine Anelka ile Tuncay olacak. Milan maçının taktiği ile sahaya çıkacak olan Alman hoca, dünkü antrenmanda iki futbolcuyla özel bir görüşme yaptı. Tuncay, hem sol kanattan yapacağı driplingler, hem de içeriye çapraz koşularla rakip savunmanın dengesini bozacak. Anelka da göbekten Kartal'ın gardını düşürmeye çalışacak. 

Appiah'ın oynaması zor 

Tedavileri hafta boyu süren Fenerbahçe'nin sakat futbolcularından Serkan'ın Beşiktaş maçında forma giyeceği, Appiah'ın ise oynamasının zor olduğu belirtildi. Sarı - Lacivertli takımın dünkü son idmanına çıkan ve takımla birlikte çalışan iki futbolcu yapılan çift kalede de oynadı. Serkan antrenmanın tamamında yer alırken, Appiah çift kalenin 7. dakikasında ağrılarından dolayı idmanı bıraktı. Tedavisi süren Ganalı futbolcu büyük bir ihtimalle Beşiktaş'a karşı takımdaki yerini alamayacak. 

Gelenek sürecek 

Her derbi öncesi Fenerbahçeli futbolcuları Samandıra Tesisleri'nden uğurlamayı gelenek haline getiren Sarı - Lacivertli taraftarlar, Beşiktaş maçı için de hazırlıklarını tamamladılar. Takıma moral vermek için görkemli bir şov yapmayı planlayan taraftarlar, Samandıra'dan kafile ile birlikte hareket edecekler, Fatih Sultan Mehmet Köprüsü'nün Anadolu Yakası ayağından geri dönecekler. Öte yandan Başkan Aziz Yıldırım ve yöneticiler de maçı izlemek için Samandıra'ya gidecekler ve ayrı bir otobüsle takım aracını takip edip, Dolmabahçe'ye ulaşacaklar. 

Deniz'e talimat 

Başkan Aziz Yıldırım'ın, Futbol Federasyonu Tahkim Kurulu kararıyla lisansına verilen vize işlemi askıya alınan futbolcu Deniz Barış'dan FIFA'ya başvurmasını ve takımla birlikte idmanlara çıkmaya devam etmesini istediği belirtildi. Kulüpten yapılan açıklamada, Yıldırım'ın, Şükrü Saracoğlu Stadı'nda Deniz ile özel bir görüşme yaptığı ifade edildi. Gençlerbirliği Kulübü, Fenerbahçe'ye transfer olan Deniz Barış'tan, sözleşmesindeki özel maddeye uymaması nedeniyle şikayetçi olmuş, Futbol Federasyonu da bu oyuncunun Gençlerbirliği'ne 1 milyon Euro ödemesi kararını almış, itiraz üzerine konu Tahkim Kurulu'na taşınmıştı. Tahkim Kurulu, perşembe günü yaptığı toplantıda, Deniz Barış'ın lisansına verilen vize işlemini askıya aldığını açıklamıştı. 

Kale Volkan'ın 

Rüştü'nün sakatlığı nedeniyle sezon başından bu yana kaleyi teslim alan ve gösterdiği performansla güven aşılayan kaleci Volkan'ın, Beşiktaş maçında da ilk on birde görev yapacağı öğrenildi. Milan maçında Volkan'ın arkasında yedek bekleyen Rüştü'nün, forma giymek için Teknik Direktör Daum'a başvurduğu ancak Alman hocanın formunu beğendiği genç file bekçisinden vazgeçmeyeceği belirtildi. 

'Küfür olmasın' 

İkinci Başkanı Nihat Özdemir, "Maçın favorisi yok, favori gösterilen de zaten genelde kaybeder" dedi. Özdemir, "Beşiktaş'ın büyük bir taraftar desteği var. Zaten can güvenliği için derbilerde deplasmana taraftar götürmüyoruz. Beşiktaş ezeli rakibimiz ama ebedi dostumuz. Beşiktaşlı taraftarlar da her türlü tezahüratı yapacaktır. Yeter ki sahaya yabancı madde atılmasın, küfür olmasın. İnşallah Beşiktaşlılar'ın bu desteğine rağmen iyi bir futbol oynayarak oradan galip çıkacağız" ifadelerini kullandı. 


</TEXT>
</DOC>
