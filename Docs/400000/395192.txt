<DOC>
<DOCNO> 395192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo29.html </URL>
<DATE> 2005/11/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bedensel engelli Nazmiye, halterde Avrupa üçüncüsü oldu 
</HEADLINE>
<TEXT>

     Konya’da yaşayan bedensel engelli Nazmiye Muslu, yaklaşık 6 ay önce halter sporuna başladı ve ilk katıldığı müsabakada Avrupa üçüncüsü oldu. 
     Nazmiye Muslu, AA muhabirine yaptığı açıklamada, doğuştan bedensel engelli olduğunu bu yaşına kadar hiçbir aktiviteye katılmadığını, birçok engelli gibi kendisini yıllarca kötü hissettiğini söyledi. 
     Yaklaşık 6 ay önce adeta hayatının değiştiğini, bir tesadüf sonucu kendisi gibi engelli bir sporcuyla tanıştığını anlatan Muslu, şunları kaydetti 
     "Benim bir iş yapmadığımı öğrenen bayan sporcu, bana sporla ilgilenmeyi önerdi. İlk aşamada engelli olduğum için yapamayacağımı düşündüm. Özellikle bana halter teklif edildiğinde içimdeki korku daha da büyüdü. Sonra benim için sosyal aktivite olacağı düşüncesiyle salona gittim ve bir daha da salondan ayrılamadım. Meram Belediyespor halter takımına girdim. Korktuğum spor, adeta beni hayata bağladı. 
     Şimdi çok mutluyum." Portekiz’in Lizbon kentinde düzenlenen Bedensel Engelliler Avrupa Şampiyonası’na katıldığını ve 40 kilogramda, 65 kilogram ağırlık kaldırarak Avrupa üçüncüsü olduğunu belirten Muslu, "Bu benim Türkiye’de ve yurtdışında katıldığım ilk müsabakaydı. Birinciliği son anda kaçırdım ama olsun 6 aylık çalışmayla üçüncülük bence büyük başarı" dedi. 
     Başarısının birçok engelliye örnek olmasını gerektiğini belirten Muslu, "Bu yaşıma kadar bir işe yaramadığımı düşünürken, şimdi kendime güvenim geldi. Engelli olmanın, yaşama sıkı sıkıya bağlanma açısından bir engel teşkil etmeyeceğini gösterdim" diye konuştu. 
     Muslu, Nisan ayında Güney Kore’de düzenlenecek Bedensel Engelliler Dünya Şampiyonası’nda dünya şampiyonu olmayı hedeflediğini sözlerine ekledi. 
     Meram Belediye Başkanı Refik Tuzcuoğlu da makamında kabul ettiği Muslu’yu başarısından dolayı tebrik etti. 6 aylık çalışmayla Avrupa üçüncülüğünün küçümsenmeyecek bir başarı olduğunu ifade eden Tuzcuoğlu, Muslu’dan daha büyük başarılar beklediklerini söyledi. 
     Tuzcuoğlu, engelli sporcuyla antrenörü Emin Görmüş’ü altınla ödüllendirdi. 
     
</TEXT>
</DOC>
