<DOC>
<DOCNO> 397040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy09.html </URL>
<DATE> 2005/11/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdoğan, Ak Parti grubunda konuştu... 
</HEADLINE>
<TEXT>

     Başbakan Recep Tayyip Erdoğan, ''Türkiye'nin, tek tek bütün vatandaşlarının, çocukların geleceği için bu huzur ve güven ortamını muhafaza etmeye, ekmek kadar su kadar muhtaç olduğunu'' söyledi. 
     Hakkari, Şemdinli ve Yüksekova'da meydana gelen olaylara değinen Erdoğan, bu konuda illegaliteyi legaliteye dönüştürme gayreti içerisinde olanların bulunduğunu ifade etti. Başbakan Erdoğan, ''Bunları da birbirinden ayırmamız gerekir. Bu, siyaset üstü bir meseledir. Burada tüm siyasi partilerin ortak bir dayanışma içinde olması gerekir'' dedi. 
     Erdoğan, partisinin TBMM grup toplantısından yaptığı konuşmada, iş başına geldikleri günden bu yana 3 yılı geçtiğini belirterek, bu sürede Türkiye'nin bir fırsatlar ülkesi haline geldiğini kaydetti. 
     ''Bir ülkede güven varsa o ülkede yatırım ve üretimin de olduğuna'' dikkati çeken Erdoğan, ''Bir ülkede istikrar varsa o zaman küresel sermayenin o ülkeye gelmesi söz konusudur. Güven ve istikrarı sağlayamamış olsaydık bunların hiçbiri bugün mümkün olmazdı'' diye konuştu. 
     ''Türkiye, tek tek bütün vatandaşlarının huzur ve refahı için, çocukların geleceği için bu ortamı muhafaza etmeye ekmek kadar, su kadar muhtaçtır'' diyen Erdoğan, şöyle konuştu 
     ''Ne yazık ki bunu istemeyenler de var. Millet olarak başarılarımıza bu ülkede sevinemeyenler de var, içerde de var dışarıda da var. Dün de vardı bugün de var. 
     Şemdinli ve Yüksekova ilçelerinde yaşanan olaylar bunu bir kez daha ortaya koymuştur. Şemdinli'de yaşanan üzücü hadiseleri daha ilk günden itibaren büyük bir dikkatle yakında takip ediyoruz. Olayların aydınlatılması ve sorumlularının mutlaka ortaya çıkarılması için gerekli iradeyi ve kararlılığı daha ilk günden gösterdik, gösteriyoruz.'' 
     
     ''HAZIRLIK YAPILMASINI İSTEMEDİK-'' 
     Adalet Bakanı Cemil Çiçek ve İçişleri Bakanı Abdülkadir Aksu ile birlikte dün bölgeyi dolaştıklarını anımsatan Erdoğan, orada gerek esnafla, gerek vatandaşlarla, gerekse sivil toplum örgütlerinin temsilcileri ve muhtarlarla görüşmeler yaptığını kaydetti. ''Bölgeye gidişinin haberli değil, spontane olduğunu'' belirten Erdoğan, şöyle devam etti 
     ''Bunun böyle düşünmemizin sebepleri vardı, anlamı vardı. Bazı hazırlıkların yapılmasını istemedik, anında gidelim ve oradaki esnafla vatandaşlarla çok daha rahat ilişki kurarız düşüncesi vardı. Bu da çok isabetli oldu... Geneli itibariyle fena yansımamış. Gerçekleri sizlerle paylaşmak durumundayım. 
     Şu anda gerek adli gerek idari noktada çalışmalar sürüyor. Fakat öyle farklı yaklaşım içinde olanlar var ki bunlar ise 'hemen bu niçin meydana çıkmıyor, niçin bazıları anında hemen cezalandırılmıyor, bu da mı örtbas edilmek isteniyor' gibi bir gayretin içindeler. Bu olaylar olduğu andan itibaren bir kararlılığı ortaya koyduk. Dedik ki 'biz bu işi sonuna kadar takip edeceğiz, kimse bizden bir kayırmacılık beklemesin, bunun ucu nereye dayanırsa dayansın biz bunu sonuna kadar kovalayacağız.' İdari görev bize aittir, yürütmeye aittir, biz bu görevimizi yerine getireceğiz ve yargıya bunu en ideal şekilde ulaştırmanın gayreti içinde olacağız. Ve inanıyorum ki yargı da gecikmeksizin adil olan kararı verecek ve bölge, ülkemiz bu konudaki hassasiyetlerini neticesin de inşallah görmüş, almış olacak. 
     Fakat, biliyorsunuz, bazıları puslu havayı sever. Ama bu puslu havanın beklentisi içerisinde olanlar var, onu da görmedim değil, bizzat yerin de görme imkanım oldu. İllegaliteyi legaliteye dönüştürme gayreti içerisinde olanlar var. Bunları da birbirinden ayırmamız gerekir. Bu siyaset üstü bir meseledir. Burada tüm siyasi partilerin ortak bir dayanışma içinde olması gerekir. 
     Bizler yol haritamızı kendimiz belirledik, biz sloganlarla ülke yönetmeye gelmedik, biz icraatlarla ülke yönetmeye geldik. 
     Yine aynı şekilde duygusallıkla olayların heyecanı içinde 'biz şunu bunu isteriz' şeyiyle de istenenin hemen cevabını aynı istikamette verme noktasında da değiliz. Devlet yönetiyoruz. 
     Soruşturmalar yapılır, teftişler yapılır, bütün çalışmalardan sonra atılması gereken adım ne ise o atılır.'' 
     
</TEXT>
</DOC>
