<DOC>
<DOCNO> 385813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy06.html </URL>
<DATE> 2005/10/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
AB'nin yüksek teknolojisi Türkler'i zorlar 
</HEADLINE>
<TEXT>

     
     Arzu ÇETİK İZMİR, DHA 
     
DOKUZ Eylül Üniversitesi DEÜ İktisadi ve İdari Bilimler Fakültesi Çalışma Ekonomisi ve Endüstri İlişkileri Bölümü Öğretim Üyesi Doç. Dr. Oğul Zengingönül, Avrupa Birliği ile müzakerelere başlayan Türkiye'nin tam üyeliğinin ardından beklenen göçün gerçekleşmeyeceğini söyledi. Doç. Dr. Zengingönül, AB'nin yüksek teknoloji kapsayan iş kollarını gören Türkler'in yurda döneceğini savundu. 
     Ege Sanayici ve İşadamları Derneği'nin ESİAD AB Türkiye Delegasyonu ile birlikte yürüttüğü proje çerçevesinde AB'de Bölgesel Politika ve Türkiye’ konulu seminere konuşmacı olarak Doç. Dr. Oğul Zengingönül katıldı. Türkiye'nin tam üyeliğinin gerçekleştikten sonra beklenilenin aksine Avrupa Birliği üyesi ülkelere yığınla göç gerçekleşmeyeceğini savunan Doç. Dr. Zengingönül, Bu teknik açıdan da mümkün değil. 2015 yılından itibaren AB'nin üreteceği yeni işler yüksek teknoloji gerektirecek. Türkiye'ye baktığımızda, yüzde 22.4 oranındaki sivil istihdam payında, ilköğretim ve altında eğitim derecesine sahip yüzde 68'lik bir oran var. Bu vasıflarla AB'ye gidecek olan insanların çoğu geri döner. Artık Türkler'in Avrupa'da dönerci, kebapçı olma dönemi bitti'' dedi. 
     Doç. Dr. Zengingönül, AB ile müzakere sürecine giren Türkiye'nin bölgesel dengesizlikleri de ortadan kaldırmak için yapısal politikalar üretmesi gerektiğine değindi. AB'nin bölgesel politikalarının amacını gelişmişlik farkını ve AB vatandaşları arasındaki refah farkını azaltmak olarak özetleyen Doç. Dr. Zengingönül, Türkiye bölgesel dengesizlikleri biraraya getirerek, yapısal politikalar üretmeli. Hakkari'de kişi başına satın alma paritesi 337 dolar iken, Kocaeli'de yaklaşık 8 bin dolar. Bu farklılık AB'den alınacak para ile ortadan kaldırılamaz. Yapısal politikalarla çözmek gerekiyor'' diye konuştu. 
     
</TEXT>
</DOC>
