<DOC>
<DOCNO> 350627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun21.html </URL>
<DATE> 2005/06/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gaz odalarını inkar eden parlamentere soruşturma... 
</HEADLINE>
<TEXT>

     Avusturya'da federal savcılık, Nazi döneminde Yahudileri öldürmek üzere kullanılan ''gaz odalarının'' varlığını inkar eden Federal Konsey Bundesrat üyesi John Gudenus hakkında soruşturma başlattı. 
     Aşırı sağcı Özgürlükçüler Partisi FPÖ üyesi Gudenus, günlük Der Standard gazetesine verdiği demeçte ''Nazi döneminde gaz odaları bulunmadığını'' söylediği için, Nazi dönemindeki soykırımı inkar etmeyi suç sayan yasanın 3. maddesini ihlal etmekle suçlanıyor. 
     Federal savcılığın soruşturma başlatmasından sonra, Der Standard gazetesindeki sözlerini düzeltmeye çalışan Gudenus, ''Nazi döneminde gaz odaları vardı, ancak Avusturya topraklarında değil, Polonya'da bulunuyordu. Okullardaki ders kitaplarında da bu şekilde yer alıyor'' diye konuştu. 
     Muhalefetteki Sosyal Demokrat Parti SPÖ ile Yeşiller partisi de geçmiş yıllarda yaptığı açıklamalarda da ''gaz odalarının varlığına ilişkin endişelerini dile getirdiği'' belirtilen Gudenus'un Federal Konsey üyeliğinden de istifa etmesini istediler. 
     Muhalefetin istifa taleplerine tepki gösteren Gudenus, ''Özür dilemek için bir neden bulunmadığını'' savunarak, ''Gaz odaları hakkında söylediklerime tahammül edilmelidir. Parlamento bir ahlak kurumu değildir'' dedi. 
     Nazi dönemindeki suçları inkar etmeyi veya masum göstermeyi yasaklayan yasanın 3.maddesi, ''Nazi döneminde insanlığa karşı işlenen soykırım ve benzer suçları inkar eden veya masum gösterenlere 1 yıldan 10 yıla kadar hapis cezası verilmesini'' öngörüyor. 
     
     ''FEDERAL KONSEY LAĞVEDİLEBİLİR'' 
     Nazi dönemindeki gaz odalarının varlığı tartışması, parlamentonun üstünde bir kurum olarak görev yapan 62 üyeli Federal Konsey'in Bundesrat lağvedilmesini de gündeme getirdi. 
     Günlük Kronen gazetesinde yayımlanan haberde ''Parlamentoda kabul edilen yasaları incelemek ve gerektiğinde oy çoğunluğuyla geri çevirmek gibi bir görevi olan, ancak yaptırım gücü olmayan Federal Konsey'in lağvedilebileceği'' belirtildi. 
     Anayasa hukukçusu Heinz Mayer, ''Federal Konsey'in siyasi olarak gereksiz olduğunu, 62 üyeye yılda 4 milyon avro kadar maaş ve harcırah ödenmesinin de büyük bir israf olduğunu'' söyledi. 
     Mevcut uygulamaya göre, parlamentonun aldığı kararlara itiraz hakkı olan Federal Konsey, parlamentoya iade ettiği kararların tekrar onaylanması halinde herhangi bir yaptırım gücüne sahip değil. 
     
</TEXT>
</DOC>
