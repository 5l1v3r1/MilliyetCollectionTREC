<DOC>
<DOCNO> 368530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/spor/spo04.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgür'e karşılık Emre 
</HEADLINE>
<TEXT>


Trabzonspor Yönetimi, transferde sürpriz adımlar atmaya hazırlanıyor. Bordo-Mavililer Özgür'e talip olan Beşiktaş'tan takas olarak tecrübeli Emre Aşık'ı istemeye hazırlanıyor 


Şampiyonlar Ligi hayallerinin suya düşmesine karşın Trabzonspor Yönetimi, transfer girişimlerini yoğun bir şekilde sürdürüyor. Bordo - Mavililer, Beşiktaş'ın Özgür'e talip olması üzerine Emre Aşık'ı yeniden gündemine aldı. Şenol Güneş'in onay vermesi durumunda genç futbolcuya karşılık olarak Emre'nin istenmesi planlanıyor. 
Trabzonspor'dan yılda 850 milyar lira alan Özgür'ün Beşiktaş'tan gelen öneriyi gündemine aldığı öğrenildi. Emre Aşık'ın da kabul etmesi durumunda iki kulüp arasında önümüzdeki günlerde sıcak gelişmelerin yaşanacağı açıklandı. 

Mehmet'in yolu açık 
Anorthosis Famagusta maçından sonra tepki çeken Mehmet Yılmaz'ın satışı için yönetim kurulu kapıyı açtı. Bordo - Mavililer, Mehmet Yılmaz için gelecek teklifleri Teknik Direktör Şenol Güneş'e iletme kararı aldı. Golcü futbolcuya, Gençlerbirliği'nin yanı sıra Gaziantepspor'un da talip olduğu öğrenildi. Bu arada Malatyaspor'un istediği Hasan Üçüncü'ye ise Şenol Güneş'in kiralık olarak gitme izni verdiği belirtildi. 

Sambacılar mutlu 

Trabzon'un Brezilyalı yıldızları Eller ile Jefferson, Bordo - Mavili kulübe çabuk ısındıklarını açıkladı. Trabzonspor dergisine konuşan Sambacılar, "Uzun yıllar bu takımda oynamak ve Trabzonspor'un bir parçası olmak istiyoruz. Bu samimi ve ateşli taraftarı sevindirmek bizim için büyük mutluluk olacak" dediler. 

Yattara kalıcı 

Trabzonspor yönetimi, Başkan Atay Aktuğ'un "değerini bulursa, hemen satabiliriz" dediği Yattara'nın sözleşmesini iki yıl daha uzattı. 2007 yılının sonunda sözleşmesi bitecek olan Gineli yıldızın menajeri Adnan Demir ve futbolcuyla yapılan görüşmelerde anlaşma sağlandığı, mukavelenin 2009'a kadar uzatılacağı bildirildi. Yattara'nın 2007'e kadar alacağı ücrette de iyileştirme yapılacak. 

Testten geçtiler 

Trabzonspor, Konyaspor ile oynayacağı kritik karşılaşmanın hazırlıklarını yoğun tempoda sürdürüyor. Bordo - Mavililer, Mehmet Ali Yılmaz Tesisleri'nde dün sabah laktak testinden geçti. Futbolcular, gruplar halinde yapılan ve yaklaşık 20-25 dakika süren test sırasında zaman zaman zorlandı. Trabzonspor akşam çalışmasında ise taktiksel hazırlıklara ağırlık verdi. 


</TEXT>
</DOC>
