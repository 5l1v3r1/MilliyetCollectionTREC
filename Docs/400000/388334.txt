<DOC>
<DOCNO> 388334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo27.html </URL>
<DATE> 2005/10/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İstanbul, Moto GP'ye hazır... Sürücüler piste hayran kaldı... 
</HEADLINE>
<TEXT>

     Motosiklet Federasyonu Başkanı Bekir Yunus Uçar, her şeyiyle yarın İstanbul'da başlayacak olan Moto GP'ye hazır olduklarını söyledi. 
     Bekir Yunus Uçar, AA muhabirine yaptığı açıklamada, tüm hazırlıkları tamamladıklarını, teknik ve altyapı olarak organizasyonuna hazır olduklarını belirterek, ''Uluslararası federasyondan, Moto GP Organizasyonu'nun tüm haklarına sahip olan Dorna firmasının başkanı Carmelo Espeleta'dan çok büyük övgüler aldık. Dünyanın hiçbir yerinde böyle bir tanıtım görmediklerini söylediler'' diye konuştu. 
     Bütün sürücülerin pisti gezdiğini ve çok heyecan verici bulduklarını anlatan Uçar, ''Bize Antrenman turlarını iple çekiyoruz dediler'' dedi. 
     Biletlere büyük ilgi olduğunu ve bazı tribünlerin biletlerinin tükenmek üzere olduğunu anlatan Uçar, ''Bu ilginin büyük olmasında, iyi bir tanıtım yapan İstanbul Büyükşehir Belediyesi'nin önemli katkısı oldu. İstanbul'daki yarış, 17 yarışın en iyisi olacak. Bunun için elimizden geleni yapıyoruz. Organizasyonu tamamen Motosiklet Federasyonu yapıyor. En iyisi olması için de vargücümüzle çalışıyoruz'' şeklinde konuştu. 
     
     BERLUSCONİ DAVET EDİLDİ 
     Uçar, 23 Ekim Pazar günü yapılacak yarışa İtalya Başbakanı Silvio Berlusconi'yi de davet ettiklerini söyledi. 
     Başbakan Recep Tayyip Erdoğan ve birçok bakanın da pazar günkü yarışı izleyeceklerini kaydeden Uçar, Berlusconi'yi de davet ettiklerini ve yanıt beklediklerini ifade etti. 
     
</TEXT>
</DOC>
