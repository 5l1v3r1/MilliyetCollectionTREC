<DOC>
<DOCNO> 379340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/siyaset/siy01.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Duff'un sözleri büyük tepki çekti 
</HEADLINE>
<TEXT>


AP milletvekili Duff'un, "Atatürk resimlerini resmi dairelerden indirin" sözleri sert şekilde eleştirildi 

ANKARA Milliyet ANKA 


Türkiye - AB Ortak Parlamento Komisyonu Başkan Yardımcısı ve Avrupa Parlamentosu üyesi Andrew Duff'un, 'Atatürk resimlerini devlet dairelerinden indirin' sözleri tepkiyle karşılandı. CHP Genel Başkan Yardımcısı Onur Öymen, "Türkiye, AB'ye Atatürk'ün ilke ve devrimlerini feda ederek değil, onlara sahip çıkarak girecek" dedi. 

'Büyük saygısızlık' 
Öymen, yaptığı yazılı açıklamada bu önerinin Türk milletine karşı büyük bir saygısızlık olduğunu vurgulayarak şunları kaydetti "Kurtuluş Savaşı'nın önderi, çağdaş Türk devletinin kurucusu Atatürk'ün resimlerinin devlet dairelerinden indirilmesini önermek Türk milletine karşı büyük bir saygısızlıktır. AB üyeliği uğruna Türkiye'nin Atatürk'ten ve onun gösterdiği hedeflerden vazgeçmesini istemek hiçbir şekilde kabul edilemez." 
DYP Genel Başkanı Mehmet Ağar da Duff'ın açıklamaları hakkında, "Neyin adına, kimin adına, hangi bilgiyle konuştuğu anlaşılamayan bir zat. Bunlar, kabulü olmayan şeyler" derken, DSP Genel Başkanı Zeki Sezer, "Dışarıdan bizi Atatürk ile kopartmaya çalışanlar var. İçeriden buna alet olanlar var" diye konuştu. 
İşçi Partisi Genel Başkan Yardımcısı Mehmet Bedri Gültekin de, Duff ve Türkiye - AB Karma Parlamentosu Eşbaşkanı Joost Lagendijk'in açıklamalarına tepki göstererek, "Bütün ilgilileri bu küstahlığa karşı derhal seslerini yükseltmeye çağırıyoruz. Türkiye, AB'ye üyelik başvurusunu derhal geri çekmelidir" dedi. 


</TEXT>
</DOC>
