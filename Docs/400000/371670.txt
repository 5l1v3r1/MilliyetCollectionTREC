<DOC>
<DOCNO> 371670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonspo02.html </URL>
<DATE> 2005/08/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tugay takımına galibiyeti getirdi... 
</HEADLINE>
<TEXT>

     Premier Lig'de Emre sakatlığı dolayısıyla Newcastle'da forma giymezken Tugay, Blackburn Rovers'ın Fulham'ı 2-1 mağlup ettiği maçta galibiyet golüne imza attı Premier Lig'de Blackburn Rovers, Fulham'ı 2-1 mağlup ederken Mavi-Beyazlılara galibiyeti getiren gol Tugay Kerimoğlu'ndan geldi. Blackburn, 15. dakikada Pedersen'le öne geçerken, 49'da McBright'la konuk ekip eşitliği yakaladı. Ancak 71'de sahneye kaptan Tugay çıktı ve Pedersen'in kullandığı köşe atışında topu ağlara yollayarak Blackburn'ün sezonun ilk puanlarını almasını sağladı. 35 yaşındaki Tugay, mücadelede 90 dakika forma giydi. Mark Hughes'ün menajerliğindeki Blackburn, sezonun ilk maçında West Ham'a 3-1 mağlup olmuştu. 
     Emre Belözoğlu'nun ekibi Newcastle ise evinde West Ham'la golsüz berabere kaldı. Emre, sakatlığı nedeniyle mücadelede yer almazken, konuk ekip son 35 dakikayı 10 kişi oynadı. 
     Şampiyonluk adaylarından Manchester United ve Liverpool haftayı sahalarında aldıkları 1-0'lık galibiyetlerle kapadı. 
     United'a üç puanı getiren gol Van Nistelrooy'dan gelirken, Liverpool'un sayısında Xabi Alonso'nun imzası vardı. 
     
     Diğer sonuçlar 
     Manchester United-Aston Villa 1-0. 
     Charlton-Wigan 1-0. 
     Newcastle-West Ham 0-0. 
     Tottenham-Middlesbrough 2-0. 
     West Bromwich-Portsmouth 2-1. 
     Liverpool-Sunderland 1-0. 
     
     Derbinin galibi Glasgow Rangers 
     İskoçya Ligi’nde dün oynanan dev derbide Glasgow Rangers güldü... Ibrox Stadı’nda ezeli rakibi Celtic’i ağırlayan Lacivert-Beyazlılar, 34. dakikada Dado Prso’nun golüyle öne geçti. 52’de Buffel farkı ikiye çıkardı. 86. dakikada Maloney farkı bire indirmesine karşın, Nova 88’de skoru belirledi 3-1. İskoçya Ligi’ndeki diğer sonuçlar Falkirk-Hibernian 0-2, Hearts-Aberdeen 2-0, Inverness-Kilmarnock 2-2, Livingston-Dunfermline 1-1, Motherwell-Dundee United 4-5. 
     
     Valencia’da Edu şoku 
     Valencia Edu’ya yanıyor... İspanyol ekibinin Arsenal’den renklerine bağladığı Brezilyalı yıldızın 6 ay süreyle sahalardan uzak kalacağı açıklandı. Antrenman maçında sol dizinden sakatlanan başarılı orta alan oyuncusunun bıçak altına yatmak zorunda olduğu dile getirildi. İspanya Ligi bir hafta sonra start alacak. 
     
</TEXT>
</DOC>
