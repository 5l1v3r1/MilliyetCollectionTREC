<DOC>
<DOCNO> 351057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonspo07.html </URL>
<DATE> 2005/06/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Şahin Ersun Yanal'ın görevini bırakması için bir neden yok... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Milli Takım Teknik Direktörü Ersun Yanal'ın görevinin başında olduğunu ve bırakmasını gerektirecek bir durumun olmadığını söyledi. 
     Şahin, UNIVERSIADE 2005 hazırlıkları çerçevesinde, oyunların yapılacağı tesislerde basın mensuplarıyla birlikte incelemelerde bulundu. 
     İncelemeleri sırasında bir gazetecinin Futbol Milli Takımlar Teknik Direktörü Ersun Yanal'ın görevine son verileceğine ilişkin iddiaların hatırlatması üzerine, böyle bir şeyin gündemde olmadığını belirten Şahin, şunları söyledi 
     ''Ersun hoca görevinin başında. Bırakmasını gerektirecek bir neden de yok. O koltuk dolu. Bu tür haberlerle milli takıma zarar vermeyelim. Şu an grubumuzuda ikinciliği yakalamış durumdayız. Dünya Kupası finallerine gitmeyi hedefleyen Milli takımın moralini bozmayalım. Moral bozucu söz ve davranışlardan uzak durmalıyız.'' 
     
     İZMİR, UNIVERSIADE 2005'E HAZIR 
     Oyunlara katılacak sporcu ve yöneticilerin konaklayacağı Oyunlar Köyü'nü de gezen Şahin, hazırlıklara ilişkin yaptığı değerlendirmede, oyunlarda 61 spor tesisisinin kullanılacağını ve bazısının yeni inşaa, bazısının da yenilenme çalışmasıyla elde edilecek bu tesislerin tümünün oyunlar başlamadan önce hazır hale geleceğini ifade etti. 
     Şahin, FISU'nun isteği doğrultusunda 75 gün önce yapımına başlanan Narlıdere Yüzme ve Atlama Havuzu'nun dahi tamamlanma aşamasına geldiğine işaret ederek, UNIVERSIADE 2005 Hazırlık ve Düzenleme Kurulu üyeleriyle her ay biraraya gelerek çalışmaları gözden geçirdiklerini belirtti. 
     İzmir'in bu oyunlardan başarıyla çıkacağını kaydeden Şahin, ''Özgüven ve tecrübelerimizle bu oyunlardan başarıyla çıkacağımıza inanıyorum. Herkes kendine güveniyor, üzerine düşeni yapıyor. Bu da bizim iftihar kayağımızdır. İzmir UNIVERSIADE oyunlarına hazır durumda ve İzmir'den son derece memnun ayrılıyorum'' dedi. 
     
</TEXT>
</DOC>
