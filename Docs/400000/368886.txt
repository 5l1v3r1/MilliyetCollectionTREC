<DOC>
<DOCNO> 368886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun22.html </URL>
<DATE> 2005/08/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İngiltere, El Kaide'nin Avrupa'daki manevi liderini tutukladı 
</HEADLINE>
<TEXT>

     DHA 

İNGİLTERE’de bugün ulusal güvenliğe tehdit oluşturdukları gerekçesiyle tutuklanan radikal dinciler arasında El Kaide'nin Avrupa'daki manevi lideri Ebu Katada da bulunuyor. 
     Londra'daki İslami Gözlemevi adlı kuruluşun yöneticisi Yaser El Serri, bu sabah tutuklananlar arasında Ebu Katada'nın da bulunduğunu belirtti. 
     Londra'nın Kilburn semtindeki evinde gözetim altında tutulan ve El Kaide'nin Avrupa'daki manevi lideri olarak kabul edilen radikal imam Ebu Katada, Londra için "Londonistan" benzetmesini yapan İngiliz gazetecilere göre de "El Kaide'nin düşünen beyni." Ürdün uyruklu 44 yaşındaki Katada’nın 12 yıldır İngiltere’de yaşıyor ve İspanyol mahkemeleri tarafından, ’11 Eylül saldırılarını planlayanların ilham kaynağı’ olarak nitelendiriliyor. 
     İngiliz pasaportu bulunan Ebu Katada, "imamlık yaptığı camide müstakbel canlı bombaları yetiştirmekle" suçlanıyordu. 
     İngiltere'de, bugün ulusal güvenliğe tehdit oluşturdukları gerekçesiyle tutuklanan 10 yabancı uyruklunun kimlikleri açıklanmamıştı. 
     İçişleri Bakanı Charles Clarke, gözaltına alınan 10 kişinin sınır dışı edilmesi yönünde talimat verirken, İngiliz hükümetinin de söz konusu kişilerin, gönderilecekleri ülkelerde işkence ya da kötü muamele görmeyeceğine dair güvence aldığı ifade edildi. 
     İngiltere, geçen ay başkent Londra’da 52 kişinin öldüğü bombalı terör saldırılarının ardından güvenlik önlemlerini üst düzeye çıkarmıştı. 
     
</TEXT>
</DOC>
