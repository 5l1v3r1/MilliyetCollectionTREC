<DOC>
<DOCNO> 386802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonyas19.html </URL>
<DATE> 2005/10/14/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
"Yıldız Olma Tutkusu" 
</HEADLINE>
<TEXT>

     Ankara Devlet Tiyatrosu, 18 Ekim Salı günü Nahit Sırrı Örik'in eserinden uyarlanan, ''Yıldız Olmak Kolay Mı '' adlı oyunun prömiyerini gerçekleştirecek. 
     Sanatseverlerin, sinemaya da uyarlanan ''Abdülhamit Düşerken'' romanından tanıdığı, yazar Nahit Sırrı Örik'in eserinden, Tarık Günersel'in uyarladığı ''Yıldız Olmak Kolay Mı '' oyununu, Mehmet Ege yönetiyor. 
     Dekor Tasarımı Sertel Çetiner'e, kostüm tasarımı Sevgi Türkay'a, ışık tasarımı Osman Uzgören'e ait oyunun, müzik danışmanlığını Özgen Gürbüz, dans düzenini ise Handan Ergiydiren Özer yapıyor. 
     Oyun, İkinci Dünya Savaşı'nın son yılında, ''İnce Saz'' adlı bir yazlık bahçede yaşanan, assolistlik mücadelesini anlatıyor. Mekanın assolisti ile çeşitli oyunlarla renkli dünyaya çekilerek, rekabet ortamı yaratılmak istenen genç bir kızın çevresinde gelişenlerin dans ve müzik eşliğinde anlatıldığı oyunda, ''yıldız olmak kolay mı '' sorusuna yanıt aranıyor. 
     Akün Sahnesi'nde 18 Ekim'de prömiyeri gerçekleştirilecek oyunda, Levent Çelmen, Süheyla Gürkan, Rengin Samurçay, Ümit Sergen, Servet Pandur, Volkan Özgömeç, Ötüken Hürmüzlü, Müge Sefercioğlu, Orhan Özyiğit, Nermin Uğur, Akın Erozan ve Sanlı Baykent rol alıyor. 
     
     GEÇMİŞTEN BU GÜNE, YILDIZ OLMA TUTKUSU 
     Yönetmen Mehmet Ege, Akün Sahnesi'nde düzenlediği basın toplantısıyla oyunu tanıttı. 
     Ege, yazar Nahit Sırrı Örik'in Osmanlı'dan Cumhuriyet dönemine uzanan bir dönemde eserler verdiğini ve yapıtlarında bu zenginliği yansıttığını kaydetti. 
     1946 yılında yazılan eserde anlatılanların, ünlü olma yolunda bugün yaşananlarla benzer olduğunu ifade eden Ege, şöyle konuştu 
     ''O yıllarda yazılmış bu hikayenin anlattığı, aslında günümüzde yaşadıklarımızdan çok da uzak değil. Reyting kaygıları uğruna yapılanlar, bir yıldız olabilme yolunda yaşananlar hep aynı. Yıldız Olmak Kolay Mı , 1940'lı yıllardan 2000'li yıllara yansıyan bir öykü.'' Ege, müzik öğesinin de kullanıldığı oyuna, Kültür ve Turizm Bakanlığı ile TRT'ye ait saz üstadlarının da renk kattıklarını söyledi. 
     
</TEXT>
</DOC>
