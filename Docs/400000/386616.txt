<DOC>
<DOCNO> 386616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun29.html </URL>
<DATE> 2005/10/14/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Pakistan'da arama-kurtarma çalışmaları sona erdi 
</HEADLINE>
<TEXT>

     BM'nin acil yardım koordinatörü Jan Egeland, Pakistan'da Cumartesi günü meydana gelen depremden sonra başlatılan arama-kurtarma çalışmalarına son verildiğini söyledi. 
     Egeland, İslamabad'da düzenlediği basın toplantısında, ilk aşama olan arama-kurtarma çalışmalarının sona erdiğini, artık milyonlarca aç ve evsiz insan için yardım faaliyetlerinin başlayacağını belirtti. 
     Yaklaşık bir hafta süren arama-kurtarma çalışmalarında, çok az sayıda hayatta kalan kişiye ulaşıldığını ifade eden Egeland, bundan sonra yardım kurumlarının, ihtiyacı olan milyonlara gıda ve barınak sağlamaya odaklanacağını kaydetti. 
     ''Eğer birlikte çalışmazsak, felaket içinde felaket olur'' diyen BM yetkilisi, Pakistan'ın yeniden yapılanmasının ''milyarlarca dolara'' mal olacağını da söyledi. 
     Egeland, yeniden yapılanmanın ''5 ila 10'' yılı bulacağını belirterek, ''Şimdiye dek 225 milyon dolar toplandı. Bu, iyi bir başlangıç, ancak yeterli değil. Uluslararası toplumun daha fazla maddi yardımına ihtiyacımız var'' diye konuştu. 
     
</TEXT>
</DOC>
