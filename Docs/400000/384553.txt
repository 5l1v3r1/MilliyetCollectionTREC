<DOC>
<DOCNO> 384553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo16.html </URL>
<DATE> 2005/10/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Trabzonspor'da Akçay son antremanını yaptırdı 
</HEADLINE>
<TEXT>

     Turkcell Süper Ligi'nde Samsunspor ile deplasmanda karşılaşacak Trabzonspor'da, hazırlıklar sürüyor. 
     Altyapı koordinatörü Mustafa Akçay yönetiminde yapılan antrenmana izinli olan Erdinç, milli takım kamplarında bulunan Adem Koçak, Jun, Hüseyin ile sakatlıkları bulunan Fatih ve Szmykowiak katılmadı. 
     Hafif sakatlıkları bulunan Volkan, Kürşat, Emrah, Ufukhan ve Lee Young ise koşu yaptı. 
     Bordo-mavili futbolcular, kondisyon hareketlerinin ardından iki takım halinde dar alanda pas çalışması ve kanatlardan gönderilen ortalara gol vuruşu yaptılar. 
     Dar alanda pas çalışması yapılırken ikili mücadele sırasında İbrahim Ege ile Tayfun birbirleriyle tartıştılar. İki futbolcu birbirleri üzerine yürürken takım arkadaşları araya girdiler. 
     Akçay, tartışma sonrası futbolcuları tekmelik giymemeleri nedeniyle uyarırken iki futbolcu da idmanın sonunda barıştılar. 
     
     GEÇİŞ DÖNEMİ SONA ERDİ 
     Trabzonspor ile anlaşma yapan ve Galatasaray maçının ardından Fransa'ya giden Vahid Halilhodziç'in yerine takımı çalıştıran altyapı koordinatörü Mustafa Akçay, bordo-mavili takımın antrenmanını son kez yönetti. 
     Hafta başından beri antrenmanları yöneten Akçay, teknik direktör Halilhodziç'in kendilerine gönderdiği programı uyguladıklarını belirterek, ''Futbolculara disiplinli bir teknik direktörün geldiğini hafta içindeki çalışmalarda anlattık. Yeni teknik direktör bu akşam gelecek ve bundan sonra takımla birlikte çalışmalara katılacak'' dedi. 
     
     SABAH MESAİSİ 
     Bu akşam Trabzon'a gelecek olan teknik direktör Vahid Halilhodziç'in ilk olarak hafta içinde takımı çalıştıran Mustafa Akçay ve yardımcı antrenörlerle bir görüşme yapacağı bildirildi. 
     Halilhodziç'in yarın sabah 08.00'de futbolcuların tesislerde olmasını istediği ve 10.00'da gerçekleştirilecek antrenmana kadar tanışma toplantısı yapacağı kaydedildi. 
     Halilhodziç'in yönetim kurulu ile de bir görüşme yapacağı belirtildi. 
     
</TEXT>
</DOC>
