<DOC>
<DOCNO> 391523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur30.html </URL>
<DATE> 2005/11/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Muğla Üniversitesi Maslak'taki patlamada adı geçenlerle işlem yapmıştık 
</HEADLINE>
<TEXT>

     Muğla Üniversitesi Rektörü Prof. Dr. 
     Şener Oktik, İstanbul Maslak’ta 15 Ekim’de meydana gelen bombalı terör eyleminde üniversitelerinin adının geçmesinin kendilerini üzdüğünü belirterek, "Üniversitemiz öğrencisi olan 2 kişi hakkında yasadışı gösterilere katıldıkları için üniversitemizce daha önce işlem yapılmış" dedi. 
     Rektör Prof. Dr. Şener Oktik, AA muhabirine, Maslak’taki olayda bombalı aracı akaryakıt istasyonuna park eden ve "Muğla Üniversitesi Sınıf Öğretmenliği Bölümü öğrencisi" olduğu iddia edilen K.A’nın, üniversitelerinin öğrencisi olmadığını söyledi. Böyle bir öğrencinin kayıtlarda görünmediğini belirten Rektör Prof. Dr. Oktik, şöyle konuştu 
     "Hatta üniversitemizi kazanan öğrenciler arasında bile adı yok. 
     Olayda adı geçen öğrencilerden L.Y üniversitemizin Fen-Edebiyat Fakültesi öğrencisi ve bu öğrenci hakkında 2005 Mayıs ayında Milas’ta düzenlenen 1 Mayıs gösterilerine katıldığı için disiplin soruşturması açılarak kınama cezası verilmiş." Olayda adı geçen öğrencilerden M.S’nin ise Muğla Üniversitesi İktisadi ve İdari Bilimler Fakültesi öğrencisi olduğunu ifade eden Prof. Dr. Oktik, "Bu öğrenci ise son dönem kaydını yeniletmemiş. Bu öğrenci hakkında da katıldığı yasadışı gösteriler nedeniyle disiplin soruşturması açılmış. Fakat disiplin cezası verilmemiş. Yani sonuçta Üniversitemiz öğrencisi olan 2 kişi hakkında yasadışı gösterilere katıldıkları için üniversitemizce daha önce işlem yapılmış." Rektör Oktik, üniversite gençliğinin terörün içine çekilmesi ve böyle amaçlar için kullanılmasını nefretle kınadığını kaydetti. 
     Öğrencilerden birisinin katkı kredisi aldığına dikkati çeken Rektör Oktik, "Bildiğiniz gibi bu krediyi üniversite değil, Kredi ve Yurtlar Kurumu veriyor. Bu öğrenci muhtemelen kendisinden istenen bilgileri gerçeğe aykırı bir şekilde vermiş olabilir" diye konuştu. 
     
</TEXT>
</DOC>
