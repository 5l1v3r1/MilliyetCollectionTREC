<DOC>
<DOCNO> 380968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur24.html </URL>
<DATE> 2005/09/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yaralının yardımına vali koştu 
</HEADLINE>
<TEXT>

     Trafik kazasına şahit olan Kilis Valisi Aslan Kütükçü, yaralıya müdahale ederek hastaneye sevk edilene kadar kazazedenin başında bekledi. 
     Edinilen bilgiye göre, Odunpazarı Caddesi’nde, Erkan Akdemir’in kullandığı plakasız motosiklet, Cem Muhammet Akkor’un kullandığı 34 APD 59 plakalı otomobille çarpıştı. 
     Kazayı görerek makam otomobilinden inen Vali Kütükçü, kaza sonrası yaralanan motosiklet sürücüsü Erkan Akdemir’in yanına giderek kendisine yardımcı oldu, olay yerinde toplanan kalabalığı yaralıya dokunmamaları ve uzaklaşmaları konusunda uyardı. 
     Trafik ekipleri ve olay yerine çağrılan ambulans gelinceye kadar Erkan Akdemir ile ilgilenen Vali Kütükçü, yaralının ambulansa bindirilmesinden sonra olay yerinden ayrıldı. 
     Caddenin bir süre trafiğe kapanmasına neden olan kazaya karışan otomobil sürücüsü Cem Muhammet Akkor gözaltına alındı. 
     
</TEXT>
</DOC>
