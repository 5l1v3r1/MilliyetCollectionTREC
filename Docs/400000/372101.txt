<DOC>
<DOCNO> 372101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun14.html </URL>
<DATE> 2005/08/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ABD'de İslam'a 'terör örgütü' diyen radyocu işten atıldı 
</HEADLINE>
<TEXT>

     ABD'de radyo programında İslam için ''terör örgütü'' diyen yorumcu işten atıldı. 
     WMAL-AM radyosunda yayınlanan ''Talk Radio'' programında ''sorunun aşırı uçlar değil, bizzat İslam olduğunu'' söyleyen ve ''İslam adı verilen terör örgütüyle savaştayız'' diyen Michael Graham, Müslümanlardan özür dilemeyince kovuldu. 
     25 Temmuz'daki programında bu sözleri sarf eden Graham, Müslümanların haklarını koruyan CAİR adlı kuruluş tarafından protesto edildi. Radyo yönetiminin yayında özür dilemesini istediği Graham, bunu kabul etmeyince işine son verildi. 
     Graham, ''CAİR gibi bireylerin çıkarlarını savunan bir grubun baskısıyla ifade özgürlüğünden vazgeçilmesi rezalet'' diye yorum yaptı. Radyo yöneticisi Chris Berry ise, ''bu programın, toplumun sorunlarını tartışmak için mükemmel bir forum olduğunu, oysa Graham'ın çizmeyi aştığını ve sözlerinin tam bir sorumsuzluk örneği olduğunu'' bildirdi. 
     
</TEXT>
</DOC>
