<DOC>
<DOCNO> 391195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur36.html </URL>
<DATE> 2005/10/31/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Sabancı Kız Yurdu'ndaki taciz ve şiddet iddiaları hakkında soruşturma 
</HEADLINE>
<TEXT>

     Şanlıurfa Sosyal Hizmetler Çocuk Esirgeme Kurumu’na bağlı Sabancı Kız Yurdu’nda koruma altında bulunan 3 kızın, yurt müdürünün kendilerine "şiddet uyguladığı ve tacizde 
     bulunduğu" iddiası üzerine, yurda, olayların araştırılması için müfettiş görevlendirildi. Şanlıurfa’da yerel yayın yapan bir televizyon kuruluşunca hazırlanan ve yetiştirme yurtlarındaki koşulların ele alındığı programa katılan G.E, F.A, C.B. adlı kız çocukları, yurt müdürü Aytekin Erdoğan’ın, gece yarısı yatak odalarına baskın yaparak, kendilerine sözlü tacizde bulunduğunu ileri sürdü. Yurtta 40 kız çocuğunun barındığını ve yurt müdürü Erdoğan’ın zaman zaman kendilerine şiddet uygulayarak küfür ettiğini öne süren öğrenciler, hafta sonu izinlerinin de kısıtlandığını iddia ettiler. Televizyondaki programda Devlet Bakanı Nimet Çubukçu’nun geçen ay yurtlarını ziyaret ettiğini de belirten öğrenciler, adresini ve telefon numarasını öğrendikleri Çubukçu’ya durumu ilettiklerini, ancak henüz mektuplarına cevap alamadıklarını söylediler. 
     
     "ERDOĞAN İSTİFA ETMELİ" 
     Sağlık ve Sosyal Hizmet Emekçileri Sendikası Şanlıurfa Şube Başkanı Bedriye Yorgun ise düzenlediği basın toplantısında, Sabancı Kız Yetiştirme Yurdu Müdürü Aytekin Erdoğan’ın, daha önce görev yaptığı Malatya’daki kız yurdunda "usulsüzlük" yaptığı gerekçesiyle müfettiş raporuyla görevden alındığını iddia etti. 
     Şanlıurfa’ya öğretmen olarak atanan Erdoğan’ın, daha sonra Sabancı Kız Yetiştirme Yurdu’na müdür olarak tayin edildiğini belirten Yorgun, Erdoğan’ın Şanlıurfa Valiliği oluruyla Sosyal Hizmetler İl Müdür Vekili olarak atandığını kaydetti. 
     Yorgun, "Konunun muhatabı olan Devlet Bakanı Nimet Çubukçu, Sosyal Hizmetler Çocuk Esirgeme Kurumu Genel Müdür Vekili İsmail Barış ve ilimizde yaşanan sorunun kaynağı olan Sabancı Kız Yurdu Müdürü Aytekin Erdoğan’ın, derhal istifa etmelerini istiyoruz" dedi. 
     
     "OLAY SORUŞTURMA AŞAMASINDA" 
     Öte yandan, Şanlıurfa Valisi Şemsettin Uzun da konuyla ilgili yaptığı açıklamada, olayın soruşturma aşamasında olduğunu belirtti. 
     Vali Uzun, şunları söyledi 
     "Bakanlık müfettişleri, aynı gün başka bir olay için yurda gelmişti. İddialar ortaya çıkınca, Devlet Bakanımız Sayın Nimet Çubukçu’ya bilgi verdim. Bunun üzerine Sayın Bakanımız, söz konusu olayın da soruşturulması talimatını verdi. Olay soruşturma aşamasında yorum yapmam doğru değil." 
     
</TEXT>
</DOC>
