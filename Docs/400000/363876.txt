<DOC>
<DOCNO> 363876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonsiy08.html </URL>
<DATE> 2005/07/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
DYP'den Erdoğan'a tepki... 
</HEADLINE>
<TEXT>

     DYP Genel Başkan Yardımcısı Saffet Arıkan Bedük, ''Sayın Başbakan'ın, Antalya'da bir konuşması sırasında, DYP'yi kastederek, 'terörü siyasete alet edenler var' sözünü, tatil yaparken rahatı bozulmuş bir Başbakan'ın alışılagelmiş, talihsiz bir gafı olarak görüyoruz'' dedi. 
     Bedük, yaptığı yazılı açıklamada, milletin acısına tercüman olmaya çalıştıklarını ifade etti. ''Başbakan'ın sanki hiçbir problem yokmuş gibi, sanki ülkede terör yaşanmıyormuş gibi davranmasını ve konuşmasını anlayamadıklarını'' belirten Bedük, şunları kaydetti 
     ''Sayın Başbakan'ı, DYP'yi eleştirirken Antalya'da parti kürsüsünden söylediklerinin aynılarını, Şehit Anaları Vakfı'na, yavrusunu teröristlerce kaçırılan Trabzonlu babaya, gelinlik kızını toprağa gömen Kuşadalı anaya, eşini bayraklı tabuta saran bir aylık geline söylemeye davet ediyoruz. Sayın Başbakan'ın, Antalya'da konuşması sırasında, DYP'yi kastederek, 'Terörü siyasete alet edenler var' sözünü, tatil yaparken rahatı bozulmuş bir Başbakan'ın alışılagelmiş, talihsiz bir gafı olarak görüyoruz. 'Açım, işsizim' diye haykıran insanlara dahi fırça atan bir Başbakan'ın bu gafını normal karşılıyoruz. Ülkemizde bir terör yaşanıyorsa, bunun nedenlerini, sonuçlarını ve çözümlerini gündeme getirmek hususunda, asla bu türden sözleri dikkate almayacağımızı da beyan ediyoruz.'' Hiç kimsenin kendilerinden sessiz kalmalarını ve olup bitenleri seyretmelerini beklememesi gerektiğini belirten Bedük, ''Terörle mücadele elbette siyaset üstü olmak zorundadır. Bu gerçeği DYP her ortamda ısrarla dile getirmekte ve milletimizi soğukkanlı olmaya davet etmektedir. Terör konusunda hükümeti ikaz etmenin adı ne zamandan beri terörü siyasete alet etmek olmuştur '' dedi. 
     
</TEXT>
</DOC>
