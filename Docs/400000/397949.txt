<DOC>
<DOCNO> 397949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko44.html </URL>
<DATE> 2005/11/25/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Telsim'de inceleme süreci bugün sona erdi... 
</HEADLINE>
<TEXT>

     Telsim ihalesinde ön yeterlilik alan yatırımcıların, bilgi odalarındaki incelemeleri bugün sona erdi. 
     Alınan bilgiye göre, 13 Aralık’ta yapılacak ihale prosedürü uyarınca bilgi odasına girme aşamasına 10 Ekim itibariyle geçilmişti. 
     Bazı belgeleri ihale şartnamesine uygun olmadığı için ön yeterliliği geçemeyerek ihale süreci dışında bırakılan Comtel firması hariç ön yeterlilik alan yerli ve yabancı yatırımcılar, gruplar halinde bilgi odalarına alınmıştı. 
     Bugün sona eren bilgi odası sürecinde, ön yeterlilik alan 13 firma belli sınırlar dahilinde şirketle ilgili bilgi sahibi olurken, 1 firma da sanal bilgi odasından yararlandı. 
     Tasarruf Mevduatı Sigorta Fonu TMSF , Telsim için dünyanın dört bir yanından yatırımcıların ön yeterlilik alması nedeniyle fiziki bilgi odalarının yanı sıra daha önce Tüpraş, Türk Telekom ve ERDEMİR’in satış sürecinde de kullanılan sanal bilgi odasını devreye almıştı. 
     Yatırımcıların Telsim için hazırlanan ve bilgisayara yüklenen bilgilere güvenli bir şekilde ulaşılmasının sağlandığı sanal bilgi odası sayesinde yatırımcılardan gelen sorulara da yanıt verilebildi. 
     
     SATIŞ SÜRECİ 
     2 milyar 804 milyon dolar muhammen bedelle satışa çıkarılan Telsim 
     ihalesinde ön yeterlilik alan yabancı kuruluşlar İngiltere’den Vodafone Telekomünikasyon A.Ş., Rusya’dan Sistema Telekomünikasyon A.Ş., Fransa’dan Piramit Mobil Telekomünikasyon Hiz. A.Ş, Norveç’ten Telenor Telekomünikasyon A.Ş., Dubai’den Uluslararası Yatırım ve Telekomünikasyon A.Ş., yine Dubai’den Etisalat Telekomünikasyon A.Ş., ABD’den Turcal İletişim Hizmetleri A.Ş., Kuveyt’ten MTC Telekomünikasyon ve İletişim Hiz. Tic. A.Ş., yine Kuveyt’ten Güney Telekomünikasyon Hizmetleri A.Ş., Almanya’dan Endeks Telekom İletişim Hizmetleri A.Ş. ve Mısır’dan Orascom Akdeniz İletişim Hizmetleri A.Ş.’den oluşuyor. Ön yeterlilik alan yerli kuruluşlar ise Sabancı Holding’e bağlı Satelko İletişim Hizmetleri ve Yatırımları A.Ş., Doğan Holding’e bağlı D Telekomünikasyon Yatırımları A.Ş. ve Koç Holding’e bağlı Koç Bilgi Grubu İletişim ve Teknoloji Hiz. A.Ş. oldu. Satış Komisyonu’na sunulan ön yeterlilik belgelerinin incelenmesi sonucunda, Dubaili Comtel Telekomünikasyon A.Ş’nin bazı belgelerinin ihale şartnamesine uygun olmadığı tespit edilmişti. Comtel Telekomünikasyon, bu nedenle ön yeterliliği geçemeyerek ihale süreci dışında bırakılmıştı. Ön yeterlilik alan 14 firma, son tekliflerini kapalı zarfla 5 Aralık günü saat 16.00’ya kadar verecek. İhale 13 Aralık günü saat 11.00’de Swissotel’de yapılacak. Kapalı zarfla verilen mali teklifler açıldıktan sonra açık artırmaya hak kazananların "kısa listesi" oluşturulacak. Ardından açık artırma aşamasına geçilecek. İhale bedeli, belirtilen süre içerisinde ABD Doları cinsinden peşin ödenecek. İhaleye pazarlık usulü ile devam edilmesine karar verilmesi halinde ise pazarlık, 15 Aralık günü saat 11.00’de Fon’un Esentepe’deki binasında başlayacak. 
     
</TEXT>
</DOC>
