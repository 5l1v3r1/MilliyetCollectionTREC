<DOC>
<DOCNO> 357368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy08.html </URL>
<DATE> 2005/07/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İş yükünden dosya yetiştiremeyen savcıya hapis 
</HEADLINE>
<TEXT>

     Aşırı iş yükü, hakim ve savcıları ilginç bir davada buluşturdu. İş yükünden dosya yetiştiremediği şikayetinde bulunan hakimler, bu nedenle dosya yetiştiremeyen savcıya ceza vermek zorunda kaldı. 
     Yargının aşırı dosyaları hakim ve savcıları da zor duruma düşürdü. Aynı durumdan şikayet eden hakimler, bu nedenle iş yetiştiremeyen savcıyı cezalandırdı. 
     
     DOSYA YETİŞTİREMEDİ 
     Üsküdar Cumhuriyet Savcısı Mustafa Şevki Çelik, Bursa’da görev yaptığı sırada bazı dosyalarını yetiştiremedi. Çelik, 5-18 ay süren 116 dosyayı yetiştiremeyince, dosyalar zaman aşımına uğradı. 
     
     GÖREVİ SAVSAKLAMAK 
     Savcı Çelik hakkında 765 Sayılı TCK’nın 230’uncu maddesi uyarınca dava açıldı. Yasanın bu maddesi, "Her ne sebeple olursa olsun, memuriyet görevini yapmakta savsama ve gecikme gösteren memur 3 aydan bir yıla kadar hapis ve ağır para cezası ile cezalandırılır" hükmünü düzenliyor. 
     
     İŞ YÜKÜM FAZLA 
     Çelik, Yargıtay 4’üncü Ceza Dairesi’nde görülen davada savunmasını yaparken, Türkiye’deki hakim ve savcıların öncelikli şikayet konusu olan iş yükünden yakındı. Çelik, çok fazla dosyasının bulunduğunu, dosyalarının bir kısmını eve götürmesine, duruşma aralarında dahi dosya okumasına rağmen yetiştiremediğini anlattı. Çelik, bu nedenle, bazı dosyaların zaman aşımına uğradığını söyledi. Çelik, bir çok dosyayı ise bitirdiğini belirterek, beraatini talep etti. 
     
     3 AY HAPİS VE PARA CEZASI 
     Kendileri de ağır iş yükü altında ezillen Yargıtay 4’üncü Ceza Dairesi, zor kararını açıkladı. Aynı dertten 
     muzdaip hakimlerin oluşturduğu Daire, Çelik’i "görevini savsaklama" suçundan 3 ay hapis ve 343 YTL para cezasına çarptırdı. Ceza, daha sonra, toplam 1116 YTL’ye çevrildi. 
     
     HAKİMİN DERDİ DOSYA 
     Yargının içinde bulunduğu iş yükü sorunu Adalet Bakanlığı tarafından hazırlanan raporda da gözler önüne serilmişti. "Türk Yargısında Yapısal Çözüm Arayışları" raporuna göre Türkiye’de bir hakime ortalama 885 dosya düşüyorr. Ayrıca son yıllarda mahkemelere açılan dava sayısında önceki yıllara göre önemli artış bulunuyor. 
     
     YARGITAY’IN DERDİ FARKLI DEĞİL 
     Rapora göre, 2005 için Yargıtay ceza dairelerine bir önceki yıldan devir ve yıl içinde gelen toplam dosya sayısında yüzde 109.2’lik artış yaşandı. 
     
</TEXT>
</DOC>
