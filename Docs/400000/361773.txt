<DOC>
<DOCNO> 361773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/guncel/agun.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Oğlum bugün izne gelecekti' 
</HEADLINE>
<TEXT>


Kaçırılan Coşkun Kırandi'nin odasına kapanan annesi, ilaçlarla ayakta duran babası ve gelin olacak ablası, komando erin döneceği günü dört gözle bekliyor 

ÜMRAN AVCI Trabzon Akçaabat 

Kaçırılmadan bir gün önce "Yollarda çok kaza oluyor, bir hafta için gelme" diyen dedesine, "Özleminize dayanamam" dedi ve sürpriz bir şekilde yola çıktı. Olaydan 3 saat önce de, PKK tarafından indirildiği otobüsten amca çocuğuyla kışladaymış gibi konuştu. Cümlelerinin özeti özlem ve hasretti... 
İki kardeşin küçüğü, evin tek erkek çocuğu, arkadaşlarının "Co" su... PKK'lılar tarafından kaçırılan komando er Coşkun Kırandi... 

Profesyonel olamadı 
"Ne sağcıyım, ne solcuyum, futbolcuyum" diye özetlenecek bir yaşam seçti. Futbolla ilkokul sıralarındayken Trabzonspor altyapısında tanıştı. Ardından Akçaabat Sebatspor yıldızlar, oradan da PAF takımına geçti. Lise 1'de okulu bıraktı. 8 yıl aynı takımda 11 numarayla top koşturdu. Yaşı dolmuştu, ya profesyonel olup futbol yaşamına devam edecek ya da sahaları bırakacaktı... 
Profesyonel olamadı. Takım hocasına yaşamıyla ilgili aldığı kararı iki cümleyle özetledi "Madem profesyonel olamadım, bari askerliğimi yapayım." 
Acemiliğini Manisa Kırkağaç'ta yapacaktı. "En büyük asker bizim asker" sloganları olmadan, gürültüsüz patırtısız, sabah ezanıyla, yanında bir anne babasıyla uğurlandı asker ocağına. Kışlanın önünde el öpüp helallik aldıktan sonra teslim oldu... 
Yemin töreninde her asker gibi anne babasını gururlandırıp ağlattı. Dağıtım izninde soluğu baba ocağında aldı. 

İkna olamadı 
Usta birliği Adıyaman İl Jandarma Alay Komutanlığı'ydı. Teslim olma tarihi geldiğinde üç yaşında kalbinden ameliyat olan amcaoğlu Nihat'ın hastanede fenalaştığı haberi geldi. Aklı hastanede, kendi Adıyaman yollarındaydı. 
Ablası Çiğdem'in 10 Mart'taki nişan töreni sırasında da dağlarda nöbetteydi. Ablasının bu mutlu gününü gönderilen CD'den izledi. Telefona sarılıp, "Peri kızları gibi olmuşsun abla" derken bir yandan da gözyaşlarını sildi... 
Ayrılık uzun sürmüştü. Günler öncesinden ailesine telefon edip 17 Temmuz'da izne geleceğini söyledi. Amcasının Akçaabat köftesini, yanında da annesinin nar gibi kızarttığı patateslerinden yiyecekti. Bir yandan ev yemeklerini, yuva sıcaklığını hayal ederken diğer yandan da yapmayı planladığı sürprizinin heyecanı içindeydi... 11 Temmuz'da yola çıkıp sevdiklerini kucaklayacaktı... 10 Temmuz günü evi aradı. 70 yaşındaki Hüseyin Dede'siyle konuştu. Dedesi trafik kazaları nedeniyle tedirgindi. "7 gün için gelme, nasıl olsa 4 ay sonra burada olacaksın" dedi. Ama söyledikleriyle ikna edemedi... 
Ailesi bilmese de ertesi gün yollardaydı. Hem de havayoluyla değil kısa olduğu için yasağı delip Tunceli üzerinden geçen yolu tercih ederek. Sürprizini bir Çiğdem Ablası'na, bir de amcasının küçük oğlu Osman'a söylemişti. 
Coşkun Akçaabat'taki evi, ailesi ve arkadaşlarıyla kavuşma hayalleri kurarken saat 15.10'da amca oğlu aradı. Elazığ civarlarında olmalıydı. 'Hepinizi çok özledim, 17'sinde geliyorum' diyerek geçiştirdi. Sürprizi bozulmasın diye de 'Telefonum iyi çekmiyor, ben seni yarın ararım' diyerek kapattı. Asıl sürpriz yaklaşık 3,5 saat sonra ulaşacağı Tunceli Pülümür karayolunda pusu kurmuş, Coşkun'u bekliyordu... 
Şimdi bütün Akçaabatlı Coşkun'u bekliyor. Anne Nagihan Kırandi, kapandığı odasında "Coşkun'u dönene kadar" kimseyle görüşmüyor... 
Baba, "Sağlam gibi duruyorsam ilaçlardan" diyor. Hüseyin Dede, torunları ve gelinleriyle "ajansın" başından ayrılmıyor... Çiğdem'in süresiz ertelenen düğünü Coşkun'u bekliyor... 

Kaçırılan er için dev operasyon 

Tuncelİ DHA 
Tunceli-Erzincan karayolunda teröristlerin kaçırdığı Jandarma Er Coşkun Kırandi'nin bulunması için son yılların en geniş çaplı operasyonu başlatıldı. Tunceli Jandarma Bölge Komutanlığı'na bağlı binlerce komando dün 04.00 sıralarında helikopterlerle Kutuderisi ile Pülümür ve Nazimiye bölgelerinin dağlık alanlarına indirildi. Askerler, 3 tepeyi mayınlardan temizledi. Kritik noktalar helikopterlerle bombalandı. Operasyonda PKK'nın Türkiye sınırları içinde en etkili adamı 'Sabri' kod adlı Fethi Şarlatan'ın etkisiz hale getirilmesi de hedefleniyor. 

Kırandi Ben iyiyim 

Er Kırandi ile ilgili PKK'nın yayın organı Mezopotamya Haber Ajansı'nda bir haber yayımlandı. Sağlık durumunun iyi olduğunu ve ne zaman serbest bırakılacağı konusunda bilgisi olmadığını belirten Kırandi, en çok anne ve babasını özlediğini söyledi. Terör örgütünün üstü düzey elebaşlarından Duran Kalkan ise, Kırandi'nin can güvenliği için bölgedeki operasyonların durmasını istedi. Bu arada Devlet Bakanı Nimet Çubukçu, dün Kırandi'nin Trabzon'daki ailesini ziyaret ederek, "geçmiş olsun" dileklerini sundu. DYP Genel Başkanı Mehmet Ağar da dün Kırandi'nin ailesini ziyaret etti. 


</TEXT>
</DOC>
