<DOC>
<DOCNO> 354288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yazar/tamer.html </URL>
<DATE> 2005/06/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İstanbullular, vapurlarına sahip çıkıyor 
</HEADLINE>
<TEXT>

"Ense manzaralı, Norveç'ten ithal klimalı konserve kutularında, balık istifi gibi taşınmak istemiyoruz " 

Babam doktordu Dr. Osman Nuri Artun. Mazhar Osman'ın sağ koluydu. Uzmanlık alanı, o zamanlar "ruh ve sinir mütehassısı" diye tarif edilirdi. Bakırköy Akıl Hastanesi'nde çalışırdı. 
Evimiz Fatih'teydi. Babamın hayattaki tek lüksü yazları Kandilli, Kanlıca ya da Anadolu Hisarı'nda kiraladığı yalılardı. Çocukluk ve ilk gençlik yıllarımın yazları hep Boğaz'da geçti. Yüzmeyi 4 yaşındayken Kanlıca'da şimdi hangisi olduğunu anımsayamadığım bir yalıda öğrenmiştim. Akşamları babamın her zaman bindiği vapur uzaktan görününce annem mutfakta tavayı ateşe koyar, yaz kızartmalarına başlardı. 
Babam vapurda her zaman aynı yerde oturur, aynı kişilerle sohbet ederdi. O gün vapura binmeyen daimi yolcunun yerine kimse oturmazdı. Vapurun kıyılara hangi mesafede geçtiğinden, iskeleye nasıl yanaştığından, kaptanın kim olduğunu anlardı. 
Ben o zamanlar ne İstanbul'un dünyanın tartışmasız en güzel şehri olduğunun farkındaydım, ne de Boğaz vapurlarının nice aşklara tanıklık ettiğinin, romanlara, şiirlere konu olduğunun... Ama vapurların adlarını ve uğradıkları iskeleleri sırasıyla ezbere sayardım Üsküdar, Kuzguncuk, Beylerbeyi, Çengelköy, Vaniköy, Kandilli, Küçüksu, Anadolu Hisarı, Kanlıca, Çubuklu, Paşabahçe, Beykoz... Haa bir de kaptanlardan birinin, yalılardan birinden güzel bir hanımın kendisine uzattığı mendili alabilmek için kıyıya çok yanaşıp boğaz sakinlerini korkuttuğu anlatılırdı... 

Simitler ve martılar 
2 ay kadar önce Radikal'de yer alan şu satırları içim acıyarak okudum "Modernleşme tarihimizin kilometre taşlarından 162 yıllık Şehir Hatları İşletmesi Şirket-i Hayriye , dün tarihe karıştı. Şehir Hatları'nı bünyesine katan İstanbul Deniz Otobüsleri'nin Genel Müdürü Ahmet Paksoy, İstanbul'a özgü yeni gemiler tasarladıklarını, 2 yaka arasındaki yolculukları 10 dakikanın altına indireceklerini söyledi. Paksoy, 'Artık hızlı balık yavaş balığı yutuyor. İstanbullular, yeni gemilerden de denize simit atacak ama martılar hızına yetişebilecek mi bilemem' dedi." 
Yükselen protesto sesleri üzerine Paksoy, geçen hafta Vatan'a verdiği demeçte tansiyonu düşürmek amacıyla şöyle diyordu "Şehir Hatları'nın 35 vapurunu tamir ettirip koruyacağız. Gerisi hızlı deniz otobüsü olacak." Ancak aynı demeçte Paksoy, "İstanbul'da 1980'lerde deniz yoluyla yılda 150 milyon yolcu taşınıyordu. Bugün bu sayı 61 milyona inmiş durumda" diyerek bir itirafta bulunuyor aslında. O tarihte deniz otobüsü olmadığına göre demek ki bizim vapurlar, 1980'lerde olduğu gibi bugün de yılda 150 milyon yolcu taşıyabilir. Yeter ki yöneticilerimiz gerekli özeni göstersin, uygun tarife düzenini yeniden getirsin, vapurlarımızın bakımını düzenli yapsın 

AKP'ye yakışmıyor 
Kuzey ülkelerinin soğuk iklimine uygun olarak dizayn edilmiş deniz otobüsleri, dünyanın en güzel kentinin biricik boğazının gerdanlığı olabilir mi hiç Düşüncesi bile k bus gibi. Geleneklerine bağlı AKP hükümetinin seçtirdiği belediye başkanı ve atadığı genel müdürlerin yaptığı işe bakın 
Paksoy, tamir edilip konforlu hale getirilecek eski vapurlara büyük ekran televizyon koyacakları "müjdesini" de vermiş kendince Bari bombardıman altında tutulmadığımız ender yerlerden biri olan vapurlarımıza musallat etmeyin şu televizyonları sayın Paksoy. 

Bu metni imzalayın 
Neyse ki Behiç Ak yine kolları sıvadı "Vapurlarımızı vermeyeceğiz" sloganıyla bir kampanya başlattı. Benim de seve seve imza attığım metnin tamamını bulup okuyun. Altında mutlaka sizin imzanızın da bulunmasını isteyeceksiniz. 



</TEXT>
</DOC>
