<DOC>
<DOCNO> 372938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/guncel/agun.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadın olarak izin istedi, reddedildi' 
</HEADLINE>
<TEXT>


Eski İstanbul Valisi Ayaz, "Ersoy, kadın olma operasyonundan sonra kadın olarak çalışmak için Emniyet'e başvurdu. Kadınlar için izin gerekiyordu. Erkek olarak çalışsa problem yoktu" dedi 

AYDIN HASAN Ankara 

Eski İstanbul Valisi Nevzat Ayaz, sanatçı Bülent Ersoy'un 12 Eylül döneminde, gazinolar arasındaki rekabet nedeniyle valiliğin kendisine sahne yasağı koyduğuna ilişkin iddiaları, "Tamamen uydurmuş" sözleriyle yanıtladı. 
Ersoy, "O dönemde Fahrettin Aslan'dan ayrılıp Osman Kavran'ın gazinosuna geçecektim. Aslan'ın Vali Nevzat Ayaz ve Emniyet Müdürü Şükrü Balcı ile arası çok iyiydi. Yasağı o koydurttu" demişti. Milliyet'in sorularını yanıtlayan Ayaz, "O dönemde Emniyet'in sahne yasağı işlemini yargı, hukuka uygun buldu. İddialar mesnetsiz ve tamamen kendilerine göre uydurmuş oldukları bir şeydir" diye konuştu. 

Evren'in talimatı yok 
O dönemde Kenan Evren ve devlet yönetiminden kimsenin konuyla ilgili kendisine talimat vermediğini kaydeden Ayaz, "Bu üst makamların üzerinde durması gereken bir mevzu değildi. Emniyet'in müracaat üzerine yaptığı bir işlemdi. Ben de, valiliğe onay için geldiğinde öğrenmiştim" dedi. Ayaz, Ersoy'un sahne yasağıyla ilgili gelişmeleri şöyle anlattı 
"Ersoy, ameliyatla kadın olma operasyonunda bulundu. Bundan sonra kadın olarak gazinoda çalışmak üzere Emniyet'e müracaat etmiş. Bu tür yerlerde çalışacak kadın ve kızlar için emniyetten müsaade alınması gerekiyor. Emniyet de kendisinin kadın olmadığını, erkek olduğunu, kadın olarak müsaade veremeyeceğini belirtiyor. Erkek olarak çalışsa problem yok. Bunun üzerine Danıştay'a dava açıyorlar. Danıştay, Emniyet'in kararını hukuka uygun buluyor, davayı reddediyor. Danıştay Dava Daireleri Genel Kurulu da, işlemin hukuka uygun olduğu kararını veriyor. Olayın aslı bu." 
Ayaz, "Ortada yasal bir durum var. Hukuka uygun bir kararın ardında şu veya bu sebebi aramanın manası yok. Dava sürecinde Deniz Baykal'la görüşüp görüşmediğini bilmiyorum. Mahkeme safahatıyla biz ilgilenmeyiz" diye konuştu. 

Gül Baykal ciddi bir devlet adamı 

SİNAN TOROS İstanbul 
Başbakan Yardımcısı ve Dışişleri Bakanı Abdullah Gül, Bülent Ersoy'un ortaya attığı iddiaların muhatabı olan Deniz Baykal'a destek verdi. Gül, Baykal'ın magazinleştirilmemesi gerektiğini söyledi. Gül, Atatürk Havalimanı'nda Baykal'la ilgili iddiaların sorulması üzerine açıklama yaptı. Gül, "Deniz Bey ciddi bir devlet adamıdır. Fikirleri, parti politikaları farklı, paylaşmıyoruz. Ama bu tip devlet adamlarını magazinleştirmenin doğru olmadığı kanaatindeyim" dedi. Gül, Boğaziçi Üniversitesi'nde 23 - 25 Eylül'de düzenlenmesi planlanan Ermeni konferansıyla ilgili soruları ise yazılı açıklama yaptığı gerekçesiyle yanıtlamadı. 

'Yapay gündemle ilgili bir açıklama yok' 

Antalya DHA 
CHP Genel Başkanı Deniz Baykal, gazetecilerin Bülent Ersoy'la ilgili soruları üzerine, milletin sağduyusuna güvendiğini söyledi. Tatil yaptığı Antalya'da gazetecileri tersleyen Baykal, "Gündemle ilgili bir açıklamanız olacak mı " sorusuna, "Hayır. Sizin gündemden neyi kastettiğinizi biliyorum. Ciddi gümdemle ilgili şu anda, bu ortamda bir açıklamam yok. Yapay gündemle ilgili bir açıklamam da yok" dedi. 


</TEXT>
</DOC>
