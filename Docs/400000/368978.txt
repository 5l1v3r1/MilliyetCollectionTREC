<DOC>
<DOCNO> 368978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonsiy16.html </URL>
<DATE> 2005/08/11/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Erdoğan AB sürecinde beraber hareket eden CHP, şimdi muhalefet ediyor 
</HEADLINE>
<TEXT>

     Başbakan Recep Tayyip Erdoğan, "Bu iktidar sanal veya görsel bir iktidar değildir, bu iktidar milletin iktidarıdır" dedi. 
     23. Dünya Üniversiteler Yaz Oyunları’nın UNIVERSIADE 2005 resmi 
     açılış töreni için İzmir’de bulunan Başbakan Erdoğan, AK Parti İzmir İl Teşkilatı’nın Ege Palas Oteli’nde düzenlediği yemekli toplantıya katıldı. Başbakan Erdoğan, burada yaptığı konuşmaya, Regaip kandilinin ülke insanına ve bütün İslam dünyasına hayırlı olmasını dileyerek başladı. UNIVERSIADE’ye emeği geçen yöneticileri anarak kutlayan Başbakan Erdoğan, tesislerin yetişip yetişmeyeceğine ilişkin akıllarda olan düşünceleri, bu akşam gerçekleştirilecek olan muhteşem açılışla yanıtladıklarını kaydetti. 
     
     "İŞBAŞINDA MİLLET VAR" 

     Türkiye’nin ekonomik, sosyal ve kültürel çok farklı bir süreçten geçtiğini ifade eden Başbakan Erdoğan, şunları söyledi 
     "Türkiye’de 3 Kasım seçimlerinden sonra çok farklı bir dönem yaşar hale geldik. 3 Kasım öncesi akşam yatıp, sabah ne olacağız 
     sorusunu soran bir Türkiye vardı. Acaba yarın yeni bir değer kaybıyla yeni borçlanma sıkıntısıyla mı maaşımı alabileceğim, acaba yarın neye zam gelecek Bu endişeyle yaşıyorduk. Dışta da itibarı kalmamış bir Türkiye manzarası vardı. Artık bunları tamamen bir kenara koyduk, bitirdik. Ama birkaç sorunla karşı karşıyayız. Azimle kararlılıkla milletle el ele vererek, dayanışma içinde bu sorunları da aşacak bir iktidar işbaşındadır. Bu iktidar sanal veya görsel bir iktidar değildir, bu iktidar milletin iktidarıdır. İşbaşında şu anda Türkiye’de millet vardır ve kararı millet verir. Uygulamasını da millet yapar. Halkından uzak değil, halkıyla iç içe olan, halkıyla beraber yürüyen bir iktidar vardır. Bunu her gittiğimiz yerde görüyoruz." 
     
     "BEKARA KARI BOŞAMAK KOLAY" 

     Başbakan Erdoğan, bazı hatırlamaların zaman zaman yapılması gerektiğini ifade ederek, şunları kaydetti 
     "Bazı örnekler olsun diye söylüyorum. Bizler korkunç faiz oranı altında yaşamayacağız. Gecelik faiz yüzde 8 binlere çıkmıştı. 
     Türkiye’yi yıkan nominal faizler, yüzde 170 olmuştu. Biz şu anda yüzde 16-14 arası gidip gelen faiz oranlarına düşürdük. O zaman yüzde 70’den aşağıya konuşulmayan bir Türkiye vardı. Şimdi hep beraber yüzde 15’e indirdiğimiz halde bu da fazla diyen bir ülke var. Bunu da indirmekte kararlı bir iktidar var. Standartlar dünyada ne ise yakalayacağız. Milletimizle el ele vererek, her şeyi yapacağız." Enflasyonda hedefin yılsonu itibariyle yüzde 8 olduğunu anlatan Başbakan Erdoğan, şöyle devam etti "İnşallah bunu da tutturacağız. Türkiye’de son üç yılda büyüme itibariyle ortalama yüzde 8’i yakaladık. Bu yıl hedefimiz yüzde 5’i tutturmak. İthal edilen ara mallardan dolayı bir sıkıntımız var. Dış ticaret açığının bir sebebi de budur. Bunu ağzına pelesenk edenler var. Geçen yıl da dış ticaret hacminde aynı şey oldu. Türkiye, bunu farklı kalemlerdeki gelirleriyle mesela turizm girdisiyle büyük ölçüde kapattı. İnşallah bunu da aşacağız. Ara malları ülkemizde üreterek aşacağız. Dünya bu sıkıntıyı yaşadı. Ekonomide zaman zaman özel sektörü toplayarak, konuşarak, beraber adımlar atıyoruz. Uluslararası bağlantılarımız da var. Bunu bir kenara koyamazsınız. Onun için bazen fazla ağır geliyor ama söylemeden duramayacağım. Bekara karı boşamak kolay. O kadar rahat değil. Atılması gereken adımları o bağlantılar içinde atmak zorundasınız. Yok ben atarım derseniz, fecaatle karşı karşıya kalırsınız." 
     
     "BU YOLDA YÜRÜMEYE KARARLIYIZ" 

     Başbakan Erdoğan, AB sürecinde kendileriyle birlikte hareket eden ana muhalefet partisinin, son zamanlarda nereden kaynaklandığı belli olmayan bir hava estirmeye başladığını ve muhalefet etme gayreti içine girdiğini kaydetti. 
     "Biz bu yolda yürümeye kararlıyız" diyen Başbakan Erdoğan, şöyle konuştu 
     "Biz bu adımları insanımızın yaşam standardını yükseltmek için attık. Düşünce, fikir ve örgütlenme özgürlüğü alanlarında çok adımlar attık. Bu yolda devam edeceğiz ve bu kararlılıkta bir adalet istiyoruz. AB şöyle yapmış, böyle yapmış. AB bizden Kopenhag siyasi kriterleri dışında bir şey talep etmeye yeltendiği zaman, kusura bakmasınlar. Ankara kriterleri diyerek, yolumuza öyle devam ederiz. 
     Onlar da verdikleri sözü tutacaklar. Biz sözümüzü tuttuk. Ve bize karşı onlar da artık Bizim masanın üzerinde bir şey kalmadı dediler. 
     Bundan sonra kusura bakmasınlar..." 
     
     "KIBRIS’TA GEREKENİ YAPTIK" 

     AB’nin, Kıbrıs konusunda da bir şey isteyemeyeceğini kaydeden Erdoğan, şunları söyledi 
     "Orada da bizler yapılması gerekeni yaptık. 24 Nisan’da Türkiye olarak, garantör ülke olarak ne yapılması gerekiyorsa bizden ne istendiyse bunu yapmıştık. Genişlemeden sorumlu komiser, konsey üyeleri, bunu çok iyi biliyorlar. Ondan dolayı karşı karşıya geldiğimizde başları eğik duruyorlar. Niye Türkiye gerekeni yaptı, onlar yapmadılar. Kıbrıs’ta barışı istemeyeni üye kaydettiler, barışı isteyen tarafı suçladılar. Onun için sorumlu olan onlardır. Kıbrıs’ın Birleşmiş Milletler zemininde çözümünü istiyoruz. 28 Mayıs’ta Kofi Annan’ın raporu var. Değerlendirmeler ortaya konmuş, verin karar 
     deniyor, karar veremiyorlar. Bundan dolayı izolasyonların kalkması lazım. Dünyanın hiçbir yerinde böyle zulüm olmaz. İzolasyon kalkmadıktan sonra farklı bir şey beklemek mümkün değil." Başbakan Erdoğan, Irak’ta, Ortadoğu’da, Türkiye’ye komşu birçok ülkede, büyük değişimler olurken, ülke ekonomisinin istikrarlı gittiğini söyledi. 
     
</TEXT>
</DOC>
