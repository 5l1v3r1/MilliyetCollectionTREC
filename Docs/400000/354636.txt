<DOC>
<DOCNO> 354636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/ykoksaldi.html </URL>
<DATE> 2005/06/23/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Haberiniz olsun, elendik 
</HEADLINE>
<TEXT>



İspanya'dan basit hatalarla yediğimiz ilk iki golün tanımı şu Korku, pamuk ipliğine bağlı olduğunu düşünerek çıkılan bir maçtaki yıkım golü. Favoriye karşı hata yapmamak için fazla gerilmenin, açık noktalardan vurduğu darbe. 
İspanya'nın bireysel çabalarla dahi yıkamayacağınız kadar uyumlu ve organize bir rakip olduğunu yazsak da, yetenekli ve geleceği olduğuna inandığımız Türk milli takımının bir maçlık olağanüstülük sergileyebileceğini atamadık içimizden. Ama tadımız yoktu. Neredeyse tüm turnuva Ribery'nin çalımı, ona uzanan eller, milli takıma sahip olmak isteyenlerin pazarlıkları ve federasyonun da her tarafını iyice çirkinleştirdiği teknik adam günlüğünden kaçamadık. Bu bir Dünya Şampiyonası, farkında mıyız 
İspanya Teknik Direktörü Saez'in "genç bir futbolcunun olgunluğa, üst seviye isimler arasına adım atmasının kıyısında olduğu turnuva" dediği bir fırsat. Genç bir futbolcunun bunu yakalamak için her şeyini vereceği, içinde yer almanın ayrıcalık olduğu bir organizasyon. Tüm futbol adamlarının birkaç sene sonra Avrupa ve Dünya kupalarında A takımlarda izleyecekleri adayları not defterine yazma fırsatı. Ama üstü neyse, altı da o olur. O güvensizlik, huzursuzluk, sahipsizlik, yalnızlık, karmaşa buradaki takımda da vardı. Galiba buraya gelerek hepimiz bir formaliteyi yerine getirdik. Zaten kimsenin de umurunda değil. 


</TEXT>
</DOC>
