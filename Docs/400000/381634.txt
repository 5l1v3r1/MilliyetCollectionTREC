<DOC>
<DOCNO> 381634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo18.html </URL>
<DATE> 2005/09/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Galatasaray'da Cihan yeniden sakatlandı 
</HEADLINE>
<TEXT>

     Turkcell Süper Lig'de Samsunspor'u deplasmanda 2-1 yenerek liderliğini sürdüren Galatasaray, UEFA Kupası 1. tur rövanşında Norveç'in Tromso takımı ile perşembe günü oynayacağı maçın hazırlıklarına ara vermeden başladı. 
     Teknik direktör Eric Gerets yönetiminde gerçekleştirilen ve yaklaşık 1.5 saat süren antrenmanda, Samsunspor karşılaşmasında oynayan futbolcular koşu yapmakla yetinirken, diğer futbolcular taktik çalışma yaptılar. 
     Sakatlıkları süren futbolculardan Ergün, Hakan Şükür ve Cihan'ın takımla birlikte çalışmalara başlaması teknik heyeti sevindirirken, Cihan'ın idmanda yeniden sakatlanması üzüntü yarattı. 
     Sol arka adalesinde çekme meydana gelen Cihan'ın derhal tedavisini başlanırken, bu oyuncunun durumunun daha sonra belli olacağı kaydedildi. 
     Antrenmana sakatlığı süren Altan ve Aykut'un yanı sıra izinli olan Hasan Şaş katılmazken, Hasan Kabze ise koşu yapmakla yetindi. 
     Galatasaray, yarın yapacağı idman ile Tromso maçının hazırlıklarını sürdürecek. 
     
     HASAN ŞAŞ BABA OLDU 

     Galatasaray'ın yıldız oyuncusu Hasan Şaş'ın eşi Sibel Şaş, International Hospital'da, sağlıklı bir erkek bebek dünyaya getirdi. 
     Hastaneden yapılan açıklamada, Yusuf Deniz adı verilen bebeğin ve annenin sağlık durumlarının iyi olduğu bildirildi. 

     
</TEXT>
</DOC>
