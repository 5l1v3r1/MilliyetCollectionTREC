<DOC>
<DOCNO> 382419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/ekonomi/eko06.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri hastaneler SSK'lı ve Bağ - Kur'lulara da açılıyor 
</HEADLINE>
<TEXT>


ANKARA Milliyet 

Çalışma ve Sosyal Güvenlik Bakanı Bakanı Murat Başesgioğlu, SSK ve Bağ - Kur'luların Milli Savunma Bakanlığı'na bağlı askeri hastanelerden hizmet almalarını sağlayacak bir anlaşma imzalanacağını kaydetti. Başesgioğlu, Sosyal Güvenlik Yüksek Danışma Kurulu toplantısında gazetecilerin sorularını yanıtlarken, SSK'lıların şu anda 100'ü aşkın özel sağlık merkezinden, hizmet alabildiklerini söyledi. 

Ertelemenin maliyeti 
Başesgioğlu, Sosyal Güvenlik Yüksek Danışma Kurulu toplantısını açarken ise sosyal güvenlik reformunu ertelemenin maliyetinin hesaplanması gerektiğini söyledi. Güvenlik reformu kapsamında hazırlanan Emeklilik Sigortaları ve Genel Sağlık Sigortası Yasa Tasarısı'nın sosyal tarafların görüşleri alındıktan sonra TBMM'ye sevk edildiğini ifade eden Başesgioğlu, primsiz ödemeler ve sosyal yardımlar konusunun da sosyal güvenlik sisteminin önemli bir aşamasını oluşturduğunu bildirdi. Başesgioğlu, sistemin kapsamadığı ödeme gücü olmayan, muhtaç vatandaşları kapsayacak, sosyal yardım anlayışı getirmek istediklerini söyledi. 


</TEXT>
</DOC>
