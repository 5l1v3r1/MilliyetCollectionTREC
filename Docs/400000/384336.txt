<DOC>
<DOCNO> 384336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/dunya/dun02.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış hesap Bağdat'tan döndü 
</HEADLINE>
<TEXT>


Anayasa referandumunu garantiye almak için yasa değiştiren Irak Meclisi, Sünni tepkisi üzerine geri adım attı 

DIŞ HABERLER SERVİSİ 


Yeni Irak Anayasası'nın 15 Ekim'deki referandumda kabul edilmesini garanti altına almak amacıyla referandum kurallarını değiştiren Şiiler ve Kürtler, Birleşmiş Milletlerin BM ve Sünni Arapların sert tepkisi üzerine geri adım atarak seçim yasasının asıl halinin korunmasına karar verdi. 
Şiilerin ve Kürtlerin çoğunlukta olduğu Irak Parlamentosu, pazar günü seçim kanundaki, "ülke çapında seçmenlerin çoğundan onay alsa bile ülkedeki 18 vilayetten herhangi üçünde seçmenlerin üçte ikisinin aleyhte oy kullanması halinde anayasanın kabul edilmeyeceği" yönündeki yasayı, "anayasanın reddedilmesi için sadece sandığa giderek oy kullananların değil, kayıtlı seçmenlerin 3'te 2'sinin hayır oyu kullanması gerektiği" şeklinde değiştirmişti. 
Referanduma ilişkin seçim yasasıyla ülkedeki 4 vilayette yeterli çoğunluğa sahip olan Sünnilerin oyuyla anayasanın reddedilmesi olasılığı bulunuyor. Yapılan değişiklik anayasanın referandumda reddedilmesini hemen hemen olanaksız hale getirmişti. 
Seçim yasasındaki yeni yorumun, referandumdan sadece 2 hafta önce ve anayasanın 5 milyon kopyasının BM tarafından basılarak halka dağıtılmaya başlandığı sırada yapılması tartışmalara yol açmıştı. BM ve ABD yetkilileri, seçim yasasında yapılan son dakika değişikliklerinin iptal edilmesi çağrısında bulunmuştu. 
Dün parlamentoda kısa bir görüşmeden sonra yapılan ve 275 milletvekilinden yaklaşık yarısının katıldığı oylamada, 28'e karşı 119 oyla, referanduma ilişkin seçim yasasının asıl halinin uygulanması kararı alındı. 


</TEXT>
</DOC>
