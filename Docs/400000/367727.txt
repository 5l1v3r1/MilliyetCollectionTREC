<DOC>
<DOCNO> 367727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/guncel/axgun02.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bozkurt yaylasında ülkücü düğünü 
</HEADLINE>
<TEXT>


Ülkücülerin Zafer Kurultayı, tarihinde ilk kez bir çiftin düğününe sahne oldu. Sezer Sucu ve Selma Geredeli'nin nik hında MHP Genel Başkan Yardımcıları da hazır bulundu 

Önder Yılmaz - Kayseri 

Ülkücülerin 16. Erciyes Zafer Kurultayı, tarihinde ilk kez bir çiftin düğününe sahne oldu. Sezer Sucu ve Selma Geredeli çifti, önceki gece gerçekleştirilen kına gecesinin ardından yeni hayata ilk adımını attı. 
Adana çadırında gelin gitmeye hazırlanan Selma'yı almak için deve sırtında yolculuk yapan damat Sezer'e, davul - zurnayla birlikte MHP Genel Başkan Yardımcıları Ali Işıklar ve Mehmet Şandır ile Genel Muhasip Ümit Şafak eşlik etti. 
Çadırda gelinin duvağını açan damat, bir de altın taktı. Daha sonra develere bindirilen çift, "baba evi" olarak belirlenen Ankara çadırına büyük kalabalık eşliğinde getirildi. Bozkurt işareti yapan çift, takı törenin ardından tebrikleri kabul ederken dua etti. 

Muhalefet gölgesi 
Tekir Yaylası Kurultayı'na, Olağanüstü Tüzük Kurultayı'nın toplanması için imza kampanyası başlatan parti içi muhalefetin gölgesi de düştü. Kayseri İl Başkanı Ömer Polat, muhalifler için "Davet edilmedikleri yere gelmemeleri en doğrusu. Aksi takdirde istenmeyen tartışmalar çıkar" derken, Kayseri Ülkü Ocakları, "Ahde vefasızlık imansızlıktır" pankartı açtı. Bazı ülkücülerse muhaliflerin katılmaması nedeniyle şenliklerin olması gerekenden daha sönük kutlandığını öne sürdü. 
Muhalifler de kurultaya davet edilmediklerini dile getirerek, "Ülkücü harekete zarar gelmemesi ve tatsızlık yaşanmaması için bu yılki kutlamalara katılmadık" dedi. 
Jandarma ve MHP yönetimi, terör eylemlerinin artması ve canlı bomba ihtimali üzerine alarma geçti. Bomba taraması için Ankara'dan özel eğitimli 2 köpek getirildi. Jandarma, ülkücülerin silahlarını da toplayarak emanete aldı. 


Bahçeli 1000 araçlık konvoyla karşılandı 


İBRAHİM ÖZÇEKİÇ DHA 

ZAFER Kurultayı'na katılmak üzere dün Kayseri'ye gelen MHP Genel Başkanı Devlet Bahçeli, yaklaşık 1000 araçtan oluşan konvoyla karşılandı. Kalabalıktan memnun kalan Bahçeli, partili kadın, erkek ve çocuklara elini öptürdü. Martta trafik kazası geçiren eski Milli Savunma Bakanı Sabahattin Çakmakoğlu da ilk defa parti çalışmalarına katıldı. Daha sonra Melikgazi'ye hareket eden konvoyun trafik kurallarına uyarak kırmızı ışıkta beklemesi de, zaman zaman trafiğin kilitlenmesine yol açtı 


Çadırda çiğköfte ziyafeti 


GÜNLER öncesinden kurultay alanına gelen MHP Başkanlık Divanı üyeleri ve Genel Başkan yardımcıları, çadırları gezerek ülkücülerin dertlerini dinledi. Yan yana kurulan Diyarbakır ve Siirt çadırlarına özel önem veren MHP yöneticileri, Diyarbakır İl Başkanı Abdullah Arzakçı ile sohbet etti, Diyarbakırlı Muhammed Deniz'in yoğurduğu çiğköfteleri yedi. 


</TEXT>
</DOC>
