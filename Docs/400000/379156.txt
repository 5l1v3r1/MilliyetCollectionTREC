<DOC>
<DOCNO> 379156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/spor/yercan.html </URL>
<DATE> 2005/09/17/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Bonkör banker 
</HEADLINE>
<TEXT>



Sakatlar ve cezalıların yanısıra sahada kapladıkları hacmin dışında varlıkları tartışılacak bu kadroyla Sivas gibi bir takımı yenmesi zaten imkansızdı Trabzonspor'un... 
Bir - iki futbolcunun yokluğu bu kadar oyundan düşürür, bu kadar mı etkiler bir takımı Süper Lig'de zirve yarışı yapan, üç büyüklere kafa tutan bir ekip bu kadar acizleri oynar, bu kadar mı mahkum oynar Çıkarın Kürşat'ın yaklaşık 30 metreden defansa da çarparak ağlara giden golünü, koskoca Trabzonspor'un maç boyunca akıllarda kalan ne pozisyonu ne de bir atağı var. Şenol Güneş, teknik direktörlük kariyerinde "bonkör banker" rollerine devam ediyor, sürekli cepten yiyor. Elinde huyunu - suyunu, hatta köyünün yolunu bildiği Mehmet Yılmaz dururken yine maça Tomas Jun denen Çek hayaletle başlıyor. Haftalar sonra kadroya girmenin hırsı ve şaşkınlığıyla rakiplerine yaka-paça dalan İbrahim Ege'ye koskoca bir yarı tahammül ediyor. Atı alan Üsküdar'ı geçtiğinde yedek kulübesini hatırlayıp 'adet yerini bulsun' değişikliğine gidiyor. Ortaya çıkan bu tablo Trabzonspor'u gelecek haftalarda bekleyen sancılı bir dönemin sinyali oluyor. 
Sivasspor, çok akıllı bir taktikle galibiyet için oynadı ve hak ettiği üç puanla sahadan ayrıldı. Rakibinin adından ve sanından çekinmeden ofansif bir futbolu tercih etti, oyunu Trabzonspor yarı alanına yıktı. Balili'nin etkili ve yıpratıcı futboluna forvette Fransergio da ayak uydurunca Kırmızı - Beyazlılar, galibiyeti yakaladı. 
Karşılaşmanın orta hakemi Serdar Tatlı, kritik pozisyonlarda önemli hatalar yaptı. İptal ettiği Sivas'ın ilk golünde yan hakemin uyarısıyla orta sahayı gösterirken, yine Kırmızı - Beyazlılar lehine bir penaltı pozisyonunu es geçti. 



</TEXT>
</DOC>
