<DOC>
<DOCNO> 362718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko12.html </URL>
<DATE> 2005/07/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İnşaatlarda "usta" sıkıntısı... 
</HEADLINE>
<TEXT>

     Kredi faiz oranlarının düşmesi, vadelerin uzatılmasıyla hareketlenen gayrimenkul piyasasında, konut stokları tükenince sayıları artan inşaatlarda, nitelikli eleman sıkıntısı yaşanmaya başlandığı belirtildi. 
     Yeniden yapılanan Irak ile ücret düzeylerinin daha iyi olduğu belirtilen KKTC'ye inşaat işçisi göçünün yaşanması, sıkıntının artmasında önemli etken olurken, mevcut işçilerin günlük ücretlerinin de yükselmesine neden oldu. 
     Anadolu Yapım Müteahhitleri Federasyonu Genel Başkanı ve Adana Müteahhitler Birliği Başkanı İsmail Babacan, konut kredisi faizlerinin aşağıya çekilmesiyle gayrimenkul sektöründe başlayan canlılığın sürdüğünü söyledi. 
     Babacan, hareketlilik nedeniyle piyasadaki gayrimenkul stokunun tükendiğini, bu nedenle 2001 yılında yaşanan ekonomik sıkıntıların ardından uzun süre durgunluk yaşayan ve yeni yatırıma girmeyen müteahhitlerin yeni inşaatlar için temel atmaya başladığını anlattı. 
     Bu önemli gelişmelerin, bazı ''ufak-tefek'' sorunları da beraberinde getirdiğini dile getiren Babacan, bazı sektör temsilcilerinin, nitelikli inşaat işçi ve ustası bulmakta sıkıntı yaşadığını belirtti. 
     Sektördeki uzun süren durgunluğun, çalışanları başka alanlara kaydırdığına da dikkati çeken Babacan, şunları kaydetti 
     ''Bazı sektör temsilcileri, sıvacı, kalıpçı ustası, demirci ve boyacı gibi inşaat elemanlarının başka mesleklere yönelmesiyle sıkıntı yaşamaya başladı. Ancak, bu kısa sürede son bulacaktır. Çünkü, işsizlik ülkede büyük problem. İşsiz vatandaşlar kendilerini inşaat alanında çabuk yetiştirecek ve iş bulacaktır. 
     Konut stokları tükenince birden bire artan inşaatlarda eleman sıkıntısının yaşanması normal. Özellikle Adana'da sertifikalı işçi çalıştırma zorunluluğunun getirilmesi, müteahhit firmaları zorlayan unsurların başında geliyor. Çünkü, nitelikli ve sertifikalı işçi bulmak kolay değil'' 
     
     10-15 YTL'DEN, 30-35 YTL'YE 
     Babacan, kalifiye elemanların çoğunun yeniden inşa edilmeye başlanan ve yüksek ücret veren Irak ile KKTC'yi tercih ettiğini, bu nedenle sektördeki sıkıntının kendisini daha belirgin halde göstermeye başladığını söyledi. 
     İnşaat sektörünün ülke ekonomisinin lokomotifi konumunda olduğunu vurgulayan Babacan, sektördeki hareketlik sayesinde işsizliğin de azalacağına inandıklarını kaydetti. 
     Babacan, inşaat işçilerine geçen yıllarda günlük 10-15 YTL ücret verilirken, bu yıl artan taleple ücretlerin 20-30 YTL'ye yükseldiğini ifade etti. 
     
</TEXT>
</DOC>
