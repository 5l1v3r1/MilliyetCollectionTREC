<DOC>
<DOCNO> 386026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun25.html </URL>
<DATE> 2005/10/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Suriye İçişleri Bakanı intihar etti 
</HEADLINE>
<TEXT>

     Suriye İçişleri Bakanı Ghazi Kanaan, makamında intihar etti. 
     Resmi haber ajansı Sana, Bakan Kenan'ın makamında intihar ettiğini duyurdu. 
     Suriye kaynaklarının bildirdiğine göre 2003'ten bu yana İçişleri Bakanığı görevini sürdüren Kenaan öğle saatlerinde yaşamına son verdi. 
     İntihar, eski Lübnanlı lider Harrrari suikastıyla ilgili Birleşmiş Milletler raporunun yayınlanmasına birkaç gün kala gerçekleşti. 
     
     'Bu son açıklamam olabilir' 

     Gazi Kenan'ın, Şam'daki ofisinde intihar etmeden önce bir radyoya verdiği demeçte, eski Lübnan Başbakanı Refik Hariri suikastıyla ilgisi olmadığını söylediği belirtildi. 
     Kenan'ın, bu sabah saatlerinde Lübnan'daki bir radyo yayınına katılarak, "Bu benim yapacağım son açıklama olacak" dediği kaydedildi. 
     Lübnan'da yayın yapan televizyon ve gazetelerde yer alan bilgilere göre, Suriye İçişleri Bakanı Kenan, bu sabah Beyrut'ta yayın yapan Lübnan'ın Sesi Radyosu'nu arayarak, dün akşam Lübnan televizyonlarından birinde kendisi hakkında Hariri suikastıyla ilgili iddialar olduğunu belirterek, şunları söyledi 
     "Bu, hakkımdaki iddialarla ilgili son açıklamam. Bu açıklamamı bütün Lübnan'a duyurun. Dün akşam bir televizyonun yayınında aleyhimde haberler çıktı. Benim Hariri suikastıyla kesinlikle ilgim yok. Zaten Detlev Mehlis geldiğinde ona her şeyi anlattım. Ben Lübnan'da görevli bulunduğum dönemde, sadece Lübnan'ın iyiliği için çalıştım." 
     
     Silahını ağzına dayayarak intihar etti 

     Şam’daki ofisinde intihar eden Suriye İçişleri Bakanı Gazi Kenan’ın ofis muavini Velid Abaza, Kenan’ın, ağzına dayadığı silahını ateşleyerek intihar ettiğini söyledi. DHA’ya bilgi veren Abaza, silah sesinin duyulmasının ardından ofiste bulunan görevlilerin kapıyı açtığını ve Kenan’ı kanlar içinde yatarken bulduklarını kaydetti. Kenan’ın, intihardan yarım saat önce ofisini terk edip İçiçleri Bakanlığı binasında yaklaşık 20 dakika kadar turladığını ifade eden Abaza, daha sonra silah sesinin duyulduğunu ve bunun üzerine Kenan’ın odasına girdiklerini anlattı. Abaza, Şam’daki Dr. Sami Attar Bedir Hastanesi’nin morguna konulan Kenan’ın naaşının yarın sabah 09 00’da defnedilmek üzere memleketi Kırdaha’nın yakınında bulunan Hamra köyüne götürüleceğini belirtti. 
     Öte yandan, hastanenin etrafında bulunan İçiçleri’ne bağlı güvenlik birimlerinde çalışan görevliler, Kenan’ın işine çok sadık olduğunu ve bünyesinde çalışan dürüst görevlileri ödüllendirdiğini kaydetti. Sıkı güvenlik önlemlerinin alındığı hasteneyi Suriye güvenlik birimlerinden çok sayıda üst düzey yetkili ziyaret etti. Hastane kaynakları Kenan’ın hastaneye getirildiğinde ölmüş olduğunu belirtti. 
     2003 yılından bu yana İçişleri Bakanlığı görevini yürüten Kenan, Lübnan radyosuna bu sabah verdiği demecinde Hariri suikastıyla bir ilgisi olmadığını, New TV televizyonunun dün akşam kendisi ile ilgili ortaya attığı suçlamaların asılsız olduğunu ve BM’nin Hariri suikastını soruşturma komitesinin başında bulunan Alman Savcı Detlev Mehlis’e bütün bildiklerini anlattığını söylemişti. 
     Kenan’ın kendini öldürmesi, Suriye’de Baas Partisi’nin iktidara gelmesinden bu yana üst düzey hükümet görevlileri arasında gerçekleşen ikinci intihar eylemi oldu. 2000 yılında da Suriye Başbakanı Mahmud Zuubi, adının yolsuzluğa karıştığı yönündeki iddialar nedeniyle intihar etmişti. 
     
     Hariri raporuyla ilgisi olabilir 

     ABD, Lübnan'daki askeri ve güvenlik faaliyetlerinde rolleri bulunduğu iddiaları üzerine Suriye İçişleri Bakanı Gazi Kenan ve Lübnan'dan sorumlu Askeri İstihbarat Başkanı Rüstem Gazali'nin malvarlığını dondurmuştu. 
     Kenan ve Gazali'nin, Suriye'nin "sorunlu davranışlarına" katkıda bulundukları gerekçesiyle malvarlıklarının dondurulduğu ve Amerikan vatandaşlarının bu kişilerle iş yapmasının yasaklandığı açıklanmıştı. 

     
</TEXT>
</DOC>
