<DOC>
<DOCNO> 386493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas11.html </URL>
<DATE> 2005/10/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türbe hurafeleri nasıl yaygınlaşıyor 
</HEADLINE>
<TEXT>

     Atatürk Üniversitesi A.Ü İlahiyat Fakültesi Dekanı Prof. Dr. Bahattin Kök, ramazan ayında artan türbe ziyaretlerine dikkat çekerek, ''Bizim türbede yatanlara değil, türbede yatanların bizim dualarımıza ihtiyaçları var'' dedi. 
     Kök, her yıl ramazan ayında gündeme gelen türbe ziyaretleri ilgili değerlendirmelerde bulundu. 
     Türbe ziyaretlerinin İslam tarihi boyunca önemli bir yer teşkil ettiğini anlatan Kök, ancak bu ziyaretlerde niyetin çok önemli olduğunu vurguladı. 
     Ziyaretin asıl amacının, türbede yatan kişiye dua okumak ve bu şekilde hayır işlemek olduğuna dikkat çeken Kök, ancak bu ziyaretlerin, bazı kişilerce hurafe haline dönüştürüldüğünü ifade etti. 
     Söz konusu kişilerin, dualarının kabul edilmesi, isteklerin gerçekleşmesi için türbe ziyaretlerinde bulunmaya başladıklarını belirten Kök, ''Bu davranış, bu niyet tamamen hurafeden ibarettir. Bizim, türbede yatanlara değil türbede yatanların bizim dualarımıza ihtiyacı var. Türbe ziyareti bu niyetle yapılmalıdır'' diye konuştu. 
     
     NASIL YAYGINLAŞIYOR 
     Kök, türbe ziyaretlerinin farklı amaçlarla yapılmasının nedeninin yanlış inanışlardan kaynaklandığını ifade etti. 
     Tesadüfen yaşanan bazı gelişmelerin türbe ziyaretlerine dayandırıldığını anlatan Kök, şunları söyledi 
     ''Vatandaş türbeye gidiyor ve bir dileğinin yerine gelmesi için dua ediyor. Bir süre sonra, tesadüfen bu dilekle ilgili gelişme yaşıyor ve hemen bunu türbe ziyaretine bağlıyor. Sonra çevresindekilere de bunu anlatıyor. Böylece, tesadüfen yaşanılan gelişmeler türbe ziyaretine dayandırılıyor ve bu yüzden hurafe yaygınlaşıyor'' Eğitim ve kültür seviyesi yükseldikçe bu tür hurafelerin azaldığını dikkat çeken Kök, ''Ülkemizde de eğitim seviyesi yükseldikçe yanlış amaçlarla türbe önlerine gelen kişi sayısı da azalıyor. Bu nedenle geçmiş yıllara oranla bu inançları taşıyan kişi sayısının azaldığını düşünüyorum'' diye konuştu. 
     
</TEXT>
</DOC>
