<DOC>
<DOCNO> 352825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/yasam/yas06.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Keman ustası Bell, Aya İrini'de 
</HEADLINE>
<TEXT>


Kendine has yorumuyla genç yaşta üne kavuşan ABD'li keman sanatçısı Joshua Bell, Müzik Festivali kapsamında bu akşam Aya İrini'de sahne alacak 

KÜLTÜR SANAT SERVİSİ 

Şiirsel yorumuyla tanınan Joshua Bell, klasik müzik çevrelerinin ilgisini ilk kez 14 yaşındayken, ünlü şef Ricardo Muti yönetimindeki Philadelphia Filarmoni Orkestrası ile verdiği konserle çekti. Şimdiye kadar dünyanın en büyük orkestralarıyla ve en önemli şefleriyle çalan Joshua Bell, artık otuzlu yaşlarında bir keman sanatçısı. 
Kariyeri boyunca 28 albüme imza atan Bell, son yıllarda yalnızca keman sanatçılığıyla değil, şefliğiyle de kendisini kanıtladı. Grammy ödüllü Joshua Bell, geçen yıl Billboard Dergisi tarafından 2004 Yılının Klasik Müzik Sanatçısı seçildi. 
Sanatçı, kendi kayıtları dışında film müziği çalışmalarına da katkıda bulunuyor. "The Red Violin" Kırmızı Keman ve bu yıl Uluslararası İstanbul Film Festivali'nde de gösterilen "Lavanta Kokulu Kadınlar" adlı filmlerin müziğini besteleyen Joshua Bell, 17 Haziran Cuma akşamı saat 20.00'de Aya İrini'de vereceği konserde, genç müzisyenlerden oluşan UBS Verbier Festival Chamber Orchestra ile sahne alacak. 
Konsere hem şef hem de solist olarak katılacak olan Joshua Bell, Antonio Vivaldi'nin klasik müzik dünyasının en bilinen yapıtlarından biri olan Op. 8, 1-4 numaralı "Dört Mevsim"inin yanı sıra, Franz Schubert'in "D 810 no. 14 Re minör Yaylı Çalgılar Dörtlüsü"nü ve Gustav Mahler'in düzenlemesiyle "Ölüm ve Genç Kız" başlıklı yapıtını yorumlayacak. 




</TEXT>
</DOC>
