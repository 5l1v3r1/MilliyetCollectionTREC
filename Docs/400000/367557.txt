<DOC>
<DOCNO> 367557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/yasam/yas05.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Camide kanlı fidye operasyonu 1 ölü 
</HEADLINE>
<TEXT>


Kaçırdıkları işadamını 3 gün rehin tuttuktan sonra fidye almaya gelen 1 kişiyi polis, kaçtığı caminin içinde vurdu 

MUSTAFA KURTARAN İstanbul 

Kaçırdıkları işadamını 3 gün rehin tuttuktan sonra fidye için anlaşarak serbest bırakan fidyecilerden bir kişi, parayı almak için geldiği camide, polisle girdiği çatışmada öldürüldü. Fidye operasyonu dün 19.00 sıralarında Kadıköy Kayışdağı İnönü Caddesi üzerinde bulanan Emekevler Camii'nin avlusunda meydana geldi. 
İddialara göre olay şöyle gelişti Kuş yemi fabrikası bulunan işadamı Yılmaz Kömürcü kaçırıldı. Kömürcü'yü kaçıranlar, 3 gün rehin tutuğu işadamından 100 bin YTL para istedi. Bu kişilerle pazarlık yapan Kömürcü, 10 bin YTL'yi hemen verebileceğini belirterek fidyecilerle anlaştı. Kömürcü, parayı bulması için serbest bırakılınca durumu polise bildirdi. Polis, Kömürcü'nün fidyecilerle bağlantı kurmasını sağlayarak, İçerenköy'de boş bir alana gelmelerini söylemesini istediler. 
Polis, operasyon için pusu kurdu. Kömürcü, içinde para olduğu sanılan bir poşetle olay yerine geldi. Bir kişinin işadamından parayı almak için ortaya çıkması üzerine polis, 'teslim ol' çağrısında bulundu. 
Fidyecinin silahla karşılık vermesi sonucu çatışma yaşandı. Dizinden yaralanan fidyeci ateş etmeye devam ederek Emekevleri Camii'nin avlusuna kaçtı. Cami içersinde de devam eden operasyon sonucu fidyeci ölü olarak ele geçirildi. Kömürcü olay yerine gelerek fidyeciyi teşhis etti. 


</TEXT>
</DOC>
