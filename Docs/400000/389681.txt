<DOC>
<DOCNO> 389681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/siyaset/axsiy01.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP'a çağırdı 
</HEADLINE>
<TEXT>


Erdoğan, Kuveyt'te, "Yabancı da, yerli girişimcinin olanaklarına sahiptir. GAP'ı da sizinle gerçekleştirmek isteriz" diyerek yatırım çağrısı yaptı 

Abdullah Karakuş - Kuveyt 


Dubai Veliaht Prensi El Maktum'la Türkiye'ye 5 milyar dolarlık yatırım için el sıkışan Başbakan Recep Tayyip Erdoğan, Kuveyt Başbakanı Sabah Cabir Al Ahmet Al Sabah ve Kuveytli işadamlarını da yatırıma çağırdı. Al Sabah ise kendisinin de Türkiye'ye geleceğini, kasımda Maliye Bakanı'nı incelemeler için göndereceğini söyledi. 
Al Sabah, Erdoğan'ın çağrısı üzerine, "Sizin liderliğinize ve hükümetinize güveniyoruz. Bu nedenle siyasi ve ekonomik ilişkileri geliştirmek istiyoruz. Ben de Türkiye'ye geleceğim. Maliye bakanımız da sizin bakanınızla ortak yatırımları geliştirmek için neler yapılabileceğini konuşsun" dedi. 

Ülkemiz cazip hale geldi 
Erdoğan, Kuveytli işadamlarını inşaat sektörü için Türkiye'ye davet etti. Erdoğan, "Gayrimenkul ortaklığı ülkemizde cazip hale geldi. AB sürecimizin başlamasıyla yatırım ilgisi arttı. Toplu konutlarla ilgili çalışmalarımız büyüyor" dedi. Kuveyt'in önde gelen firmalarının üst düzey yöneticileriyle görüşen ve ardından Kuveyt Ticaret ve Sanayi Odası'ndaki toplantıya katılan Erdoğan, Türkiye'deki olumlu ekonomik gelişmeleri anlattı. 

Sorunları çözeriz 
Teşvik Yasası'nı çıkararak bedava arazi, vergi indirimi ve enerji indirimi sağladıklarını belirten Erdoğan, sözlerini şöyle sürdürdü 
"Sizi Türkiye'ye yatırıma bekliyoruz. İşadamlarının önünde ne engel varsa kaldırırız. Nerede ne sıkıntı varsa bize iletin. Çözer, hallederiz. İki kardeş ülke bunu başaramazsa, bunun arkasında art niyetten başka bir şey olamaz. 
Bankalar hangi güvenceye sahipse, özel finans kuruluşları da aynı güvenceye sahiptir. Kuveytli dostlarımızla gayrimenkul konusunda ortak adımlar atmak isteriz. Üçüncü ülkelere yönelik ortak adımlar da atılabilir. Yerli girişimcinin sahip olduğu olanaklara yabancı girişimci de sahiptir. Güneydoğu Anadolu Projesi'ni de sizinle gerçekleştirmek isteriz. 800 kilometrelik Suriye sınırında mayınlar temizleniyor. Burada organik tarım yapılacak. Siz bunun getirisinin ne olduğunu iyi bilirsiniz. Turizm de halklarımız arasındaki kaynaşma açısından önemlidir." 

Orucunu hurma ile açtı 

Erdoğan, Kuveyt'te Başbakan Al Sabah ve işadamlarıyla görüştü. Kuveyt Başbakanı Al Sabah, Erdoğan onuruna sarayda iftar yemeği verdi. Önce ayrı bir salonda orucunu hurma ve su ile açan Erdoğan ve Sabah, daha sonra farklı bir salona geçerek yemek yedi. 

NOTLAR 
Elektrik kesintisi özrü 

Yıllardır elektrik kesintisi yaşanmayan Kuveyt'te, geçtiğimiz günlerde 1 saatlik bir kesintinin ardından Kuveyt Emiri Başkanı Al Cabir Sabah'ın, toplam nüfusu 900 bin olan Kuveyt'te yaşayanlara, kişi başına 200'er dinar özür parası ödediğini öğrenen Bakan Şener, büyük şaşkınlık yaşadı. Başbakan Erdoğan'la Kuveyt'e gelen işadamı ve gazeteci heyetine Türk Büyükelçiliği ramazan uyarısı yaptı. Kuveyt'te Ramazan ayında oruç tutmamanın cezası olduğunu belirten yetkililer, "Sokakta sakız çiğnemeyin, su içmeyin. Polis bu tür tavırları affetmiyor. Cezaevine koyabilirler, dikkatli olun. Böyle durumlarda biz de bir şey yapamayız" uyarısında bulundu. Erdoğan ve beraberindeki heyet Beyan Sarayı'nda misafir edildi. Saraydaki lüks odaların sadece içeriden kilitlenebilir olması dikkat çekti. Heyete sarayda sahur için yemek çıkarken, isteyenlere kahvaltı verildi. Emine Erdoğan ve Berrin Şener, başta dev akvaryum olmak üzere birçok yere turistik gezi yaptı. Emine Erdoğan'a makam aracı olarak yine limuzin, Başbakan'a da Rolls Royce limuzin tahsis edildi. 

</TEXT>
</DOC>
