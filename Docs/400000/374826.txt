<DOC>
<DOCNO> 374826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur05.html </URL>
<DATE> 2005/09/01/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Bursa'da elinde bomba patlayan bir kişi öldü 
</HEADLINE>
<TEXT>

     Erdoğan PAÇİN BURSA, DHA 

BURSA'da bu sabah erken saatlerde metro istasyonunu hedef seçtiği sanılan terörist, elindeki bombanın erken patlaması sonucu parçalanarak öldü. 
     Kent merkezindeki Merinos Kavşağı'nda TEDAŞ Bölge Müdürlüğü önündeki otobüs durağın 5 metre yakınında bu sabah saat 06.20'de büyük bir patlama oldu. Bomba elinde patlayan, haki renkte elbise ve spor ayakkabı giyen 30 yaşlarındaki erkek teröristin ceset parçalarının 30- 40 metre uzağa fırladığı görüldü. Patlama sırasında durakta kimsenin bulunmaması faciayı önledi. El yapımı bombanın tahrip gücünü artırmak için yerleştirilen metal parçaları, patlama sırasında yoldan geçen kamyonların kasalarına ve ağaçlara saplandı. 
     Üzerinden çıkan kimliğin sahte olduğu sanılan teröristin patlamanın olduğu yere 50 metre uzaklıkta bulunan ve iş değişimi nedeniyle yoğun olan Bursaray'ın Merinos ve Osmangazi istasyonlarını ya da saat 07.00'de görev değişiminin yapılacağı 150 metre uzaklıktaki polis merkezini hedef seçtiği değerlendiriliyor. 
     Patlamadan hemen sonra, olay yerine yaklaşık 1 kilometre uzakta oturan Bursa Emniyet Müdürü Hüseyin Çapkın, görevlileri telsizle olay yerine yönlendirdi. Olay yerine ulaşan ekipler bomba parçaları ile teröristin ceset parçalarını topladı. 
     
     "CANLI BOMBA DEĞİL" 

     Bursa Emniyet Müdürü Hüseyin Çapkın, merkez Osmangazi İlçesi’nde meydana gelen patlamada ölen kişiye ilişkin, "Canlı bomba olmadığı kesin ama niyetinin de iyi olmadığı belli" dedi. 
     Ölen kişinin kimliğinin ve poşetteki patlayıcının cinsinin belirlenmeye çalışıldığını ifade eden Çapkın, şöyle konuştu 
     "Bir adam yolda yürürken elindeki poşet beklemediği bir anda patlıyor. Adamın sağ bacağı kopuyor ve olay yerinde ölüyor. Olayın özeti bu...Ölen kişinin vücudunda düzeneğe rastlanmadı. Canlı bomba olmadığı kesin ama niyetinin de iyi olmadığı belli." Çapkın, patlamanın meydana geldiği yerin yakınlarında Bursaray Merinos ve Osmangazi istasyonlarının bulunduğunun hatırlatılması üzerine, "O güzergahta nereyi seçeceği gibi bir tahminimiz yok, araştırıyoruz" diye yanıt verdi. 
     Patlayıcının cinsi konusunda ise Çapkın, "Henüz adını koyamadık ama çok şiddetli bir patlayıcı olmadığı belli" yorumunda bulundu. 
     
     KİMLİĞİ BELİRLENDİ 

     Bursa’nın merkez Osmangazi İlçesi’nde sabah saatlerinde meydana gelen patlamada ölen kişinin kimliğibelirlendi. 
     Bursa Valisi Nihat Canpolat, Emniyet Müdürü Hüseyin Çapkın ile birlikte gazetecilere yaptığı açıklamada, Merinos Kavşağı yakınlarında sabah saat 06.15 sıralarında meydana gelen patlamanın ardından olay yerinde yapılan incelemede, sol bacağı diz üzerinden kopmuş ve sol eli parçalanmış durumda bir erkek cesedi bulunduğunu bildirdi. 
     Yapılan araştırmada, ölen kişinin, "Muhtemelen sol elinde diz hizasında taşıdığı parça tesirli el yapımı, poşet içindeki patlayıcının kendisinin beklemediği bir anda infilak ettiğinin" değerlendirildiğine işaret eden Canpolat, "Kimlik tespiti ile ilgili yapılan çalışmalar neticesinde, ölen kişinin 1978 Bursa doğumlu Bülent Akçiçek olduğu tespit edilmiştir" dedi. 
     
</TEXT>
</DOC>
