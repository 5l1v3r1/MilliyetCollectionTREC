<DOC>
<DOCNO> 355675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sontur06.html </URL>
<DATE> 2005/06/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Paraya sıkışan TRT, gayrimenkul satıyor... 
</HEADLINE>
<TEXT>

     TRT tarla, orta hasarlı bina ve uzun dalga vericisi satarak bütçesini rahatlatmaya çalışacak. 
     TRT Genel Müdürlüğü’nün etkinliğinin kalmadığını düşündüğü 13 gayrımenkulunü ihale yoluyla satacağı öğrenildi. TRT’nin gayrımenkulleriyle ilgili ihale 7 Temmuz’da Ankara’daki Genel Müdürlük binasında gerçekleştirilecek. TRT’nin satışa çıkardığı gayrimenkuller arasında aralarında "radyo günleri"nin unutulmazlarından uzun dalga istasyonlarının da bulunduğu Ankara’daki 6 radyo istasyonu, 2 tarla, İstanbul, Antalya, Adana’da birer arsa, Van’da bir arsa ve 3 katlı bina, Bolu’da 4 katlı bina bulunuyor. Bolu’daki binanın 1999 depreminde orta hasarlı hale geldiği belirtildi. 
     
     DEMİRÖZ TOPARLAMAYA ÇALIŞIYOR 
     TRT Genel Müdürü Şenol Demiröz, kurumun içinde bulunduğu mali krizi geçmiş aylarda yaptığı açıklamalarla kamuoyuna duyururken, sözkonusu gayrimenkullerin satışının gündeme geleceğini belirtmişti. Demiröz, "TRT’nin enerji payı geliri dahi, personel giderini karşılayamayacak duruma gelmiştir. Bu nedenle kurumun elindeki arsa ve araziler ile lojmanları satıyoruz" sözleriyle işaret etmişti. Demiröz, TRT’nin gelir gider tablosunu ise "Mayıs maaşları ödeniyor ama haziranı ödeyip ödeyemeyeceğimiz şüpheli" ifadeleriyle dile getirmişti. 

ANKA 
     
</TEXT>
</DOC>
