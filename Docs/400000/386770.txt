<DOC>
<DOCNO> 386770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur35.html </URL>
<DATE> 2005/10/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Moda'da "dur" ihtarına uymayan kişi açılan ateş sonucu öldü 
</HEADLINE>
<TEXT>

     Kadıköy’de otomobilden hırsızlık yaparken fark edilen ve kaçmaya çalışan bir kişi, kendisini kovalayan polis memurunun "dur" ihtarına uymayınca açılan ateş sonucu öldü. 
     Alınan bilgiye göre, Moda Mahallesi Ferit Tek Sokak 19 numaradaki Birlik Apartmanı’nın otoparkındaki 34 CSE 38 plakalı otomobilden hırsızlık yapılmaya çalışıldığını gören bazı vatandaşlar, camlardan bağırarak müdahale etti. 
     Bu sırada otomobilin arka camını kıran bu kişi, kendisini fark eden vatandaşların bağırması üzerine araçtan aldığı mont ile birlikte kaçmaya başladı. 
     6. Cumhurbaşkanı Fahri Korutürk’ün eşi Emel Korutürk’ün bu binanın 
     yakınında yer alan evinin önünde bulunan koruma polisi, olayı fark ederek kaçan kişiyi yakalamaya çalıştı. Polis memuru, Fazıl Paşa Sokağı’na giren ve ayakkabılarını çıkararak daha hızlı koşmaya çalışan bu kişinin arkasından defalarca "dur" ihtarında bulundu. İhtarlara uyulmaması üzerine polis memuru, bir el ateş etti. Kimliği henüz belirlenemeyen 25-30 yaşlarındaki bu kişi, başına isabet eden mermi ile olay yerinde hayatını kaybetti. Savcılık, olayla ilgili soruşturmayı sürdürüyor. 
     
</TEXT>
</DOC>
