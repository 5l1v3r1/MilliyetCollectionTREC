<DOC>
<DOCNO> 373012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/yazar/sazak.html </URL>
<DATE> 2005/08/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Postmodern uyarı 
</HEADLINE>
<TEXT>


CHP yönetimi, Başbakan Erdoğan'ın 'Kürt sorunu'na yaklaşımının tartışıldığı MGK toplantısının ardından 'durumdan vazife çıkarmış ' Ali Topuz, Cumhurbaşkanı Sezer tarafından kaleme alınan bildirideki 'Anayasa yorumu'nu 'Postmodern uyarı' olarak nitelendirerek yeni 28 Şubat'lara davetiye çıkarıyor. 
Ekim'de AB üyelik müzakerelerine başlayacak Türkiye'nin Meclis'teki 'sol' kanat partisinin, gündemdeki sorunlara sivil ve demokratik çözümler üretmek yerine 'askercil' formüllere bel bağlaması ürkütücüdür. 
Bir muhalefet partisi düşünün ki, iki aydır tek bir siyasi, toplumsal projeyi gündeme getirmeksizin, koca yazı 'tatil'de geçirdikten sonra, ancak Bülent Ersoy olayı ile gündeme gelebiliyor. O arada aydınlar, siyasi iktidar, Güneydoğu'da tırmanan terör karşısında şiddeti devreden çıkarma yönünde uğraş veriyor. Başbakan Erdoğan, Diyarbakır'da demokratik açılımlardan söz ediyor. Silahlar, bir aylığına da olsa susuyor. 
MGK böyle bir ortamda toplanıyor. Cumhurbaşkanı Sezer'in, Erdoğan'ı 'Kürt sorununa demokratik çözüm' sözleri nedeniyle uyardığına yönelik haberler üzerine CHP de uyanıyor Sayın Ali Topuz, '28 nolu' demeci çekmecesinden çıkarıp, 'Anayasa çizgisi dışına çıkan Hükümetin MGK'da uyarıldığını' açıklıyor. 
Dikkat çekici olan, CHP Grup Başkan Vekili Ali Topuz'un iktidara 'postmodern uyarı yapıldı' diye durumdan vazife çıkarmaya çalıştığı sırada, Genelkurmay Başkanı Hilmi Özkök'ün de 'terör sorununun çözümünde herkesin elini taşın altına koymaya' çağırmasıdır. 
Asker, 1990'larda Türkiye, PKK nedeniyle neredeyse 'iç savaş' ortamına sürüklenmişken görevini yaptı ve ayrılıkçı terörü bitirdi. 
Sorunun 'güvenlik boyutu' çözüldü. Öcalan İmralı'ya konulduktan bu yana altı yıldır Güneydoğu'da çatışma olmuyordu. Ancak yaz başından bu yana şiddet yeniden tırmanmaya başladı. 
İşte bu noktada 'sivil siyaset'in devreye girmesi gerekiyordu. Elbette Türkiye'nin 'üniter yapısı'nı tartışmaya açmadan, 'etnik' yapılaşmayı reddederek çözüm aranıyor. 'Kürt sorunu'nun sadece 'kimlik' temelinde değil, demokratik hak ve özgürlükler çerçevesinde çözümü yönünde düşünceler geliştiriliyor. 
Bunlar 'güvenliğe' ilişkin konular değil ve Anayasal çerçevenin dışına çıkmadan bu konularda düşünce üretmek siyasi partilere ve sivil topluma düşer. Erdoğan'ın 'demokratik cumhuriyet' sözlerini Öcalan'la eş tutmak haksızlıktır. 
CHP, kapsamlı bir Güneydoğu raporunu hükümetten önce gündeme getirmeliydi. 



</TEXT>
</DOC>
