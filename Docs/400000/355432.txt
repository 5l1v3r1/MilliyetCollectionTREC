<DOC>
<DOCNO> 355432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo07.html </URL>
<DATE> 2005/06/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rüştü, Barcelona’ya rest çekti 
</HEADLINE>
<TEXT>

     MEHMET ÇİFTÇİ İspanya DHA 

RÜŞTÜ Reçber, Barcelona’da birinci kaleci olmadığı taktirde Fenerbahçe’ye döneceğini söyledi. 
     El Mundo Deportivo gazetesine konuşan Rüştü Reçber, Barcelona yönetiminin elini çabuk tutmasını isteyerek, geleceği ile ilgili kararlarda kendisinin de görüşünün alınması gerektiğini vurguladı. Rüştü, "Ya beni Barcelona kalesinde birinci kaleci yaparsınız, ya da Fenerbahçe’ye geri dönerim. Bunun dışındaki alternatifleri unutun. Ben hiç bir takımda yedek olarak sahaya çıkmam, bu Barcelona olsa bile" diye konuştu. 
     Türklerin Avrupalı olduğunu ve Türk futbolcuların AB dışındaki bir statüde oynamasının kabul edilemeyeceğini savunan tecrübeli kaleci, İspanya’da mahkemede alınan, kendisinin Avrupalı bir kaleci olduğuna yönelik kararına çok sevindiğini, bununla adalet yerini bulduğunu savundu. Kendisine Fenerbahçe’nin yanı sıra Almanya ve İngiltere’den de teklifler geldiğini de açıklayan Rüştü, AB statüsüyle İspanya’da her takımda rahatça oynayabileceğinin de altını da çizerek, "Gönlümde yatan aslan Barcelona, çünkü bu büyük kulüpte kendimi gösterme fırsatı bulamadım. Hala Barcelona formasını hayal ediyorum ve bunu başaramadan gözüme rahat uyku girmeyecek" dedi. 
     
     ’BANA FIRSAT VERMEDİLER’ 

     Barcelona yönetiminin şu ana kadar kendisi ile sürekli iyi ilişkiler kurduğunu da ifade eden Rüştü, "Ben Barcelona’ya dünyanın en iyi kalecilerinden biri olarak geldim. Ancak bir hata ile benim ipimi çektiler, bana fırsat vermediler. Oysa Türkiye’de hata yaparsanız, bir sonraki karşılaşmada ise kaleyi iyi korursanız sizi affediyorlar. Bu maalesef İspanya Ligi’nde böyle değil" dedi. 
     Rüştü, Victor Valdes’in gösterdiği performansın da kendisinin yedek kalmasında büyük rol oynadığının altını çizerek, "Valdes ile sürekli iyi geçindim. Onunla ne geçmişte sorun yaşadım, ne de gelecekte sorun yaşayacağım" diye konuştu. 
     
</TEXT>
</DOC>
