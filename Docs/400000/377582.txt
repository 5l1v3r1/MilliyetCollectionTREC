<DOC>
<DOCNO> 377582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur14.html </URL>
<DATE> 2005/09/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kazada ölen yakınlarını cep telefonuyla teşhis ettiler... 
</HEADLINE>
<TEXT>

     Van'da meydana gelen trafik kazasında 1 kişi öldü, 3 kişi yaralandı. 
     Alınan bilgiye göre, Erol Şaar 33 yönetimindeki 65 ET 479 plakalı otomobil, Van-Erciş karayolunun 12. kilometresinde, Nurtaç Işık yönetimindeki 27 BF 593 plakalı kamyonla çarpıştı. 
     Kazada, sürücü Şaar araçta sıkışarak yaşamını yitirirken, otomobilde bulunan Fatma Şaar, Göksel Kadeş ve ismi belirlenemeyen 2 yaşlarındaki bir bebek yaralandı. 
     Yaralılar, çevredeki vatandaşların da yardımıyla otomobilden çıkarılarak Yüzüncü Yıl Üniversitesi Tıp Fakültesi Araştırma Hastanesi'ne kaldırıldı. 
     Kazadan sonra kamyon sürücüsü Nurtaç Işık'ın gözaltına alındığı bildirildi. 
     
     CEP TELEFONUYLA TEŞHİS 
     Bu arada, kaza haberini aldıktan sonra olay yerine gelen Şaar'ın yakınları, otomobilde sıkışarak feci şekilde can veren sürücüyü teşhis edemedi. 
     Şaar'ı teşhis etmek için cep telefonunu çaldıran yakınları, araçta sıkışan sürücünün cep telefonunun çaldığını duyunca sinir krizi geçirdi. Şaar'ın yakınları, polisler tarafından olay yerinden güçlükle uzaklaştırıldı. 
     İtfaiye ekipleri, kesici aletler yardımıyla otomobilin kapısını keserek Şaar'ın cesedini çıkarabildi. Ceset, otopsi yapılmak üzere Van Devlet Hastanesi morguna götürüldü. 
     
</TEXT>
</DOC>
