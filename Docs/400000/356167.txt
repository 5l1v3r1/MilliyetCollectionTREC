<DOC>
<DOCNO> 356167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun19.html </URL>
<DATE> 2005/06/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çek Cumhuriyeti ve Estonya AB Anayasası ölmedi 
</HEADLINE>
<TEXT>

     Çek Cumhuriyeti ile Estonya'nın dışişleri bakanları, ''AB Anayasası'nın ölmediği ve onay sürecinin devam etmesi gerektiği'' konusunda fikir birliğine vardı. 
     Çek Dışişleri Bakanı Cyril Svoboda, Estonya Dışişleri Bakanı Urmas Paet ile görüşmesinden sonra yaptığı açıklamada, ''onaylama süreci de Anayasa da ölmedi'' dedi. Svoboda, buna karşın AB'nin işsizlik, işgücü ve hizmetlerin serbest dolaşımı, genişleme gibi sorunlarını çözebileceğini göstermesi gerektiğini kaydetti. 
     Paet de, AB Anayasası metninin iyi bir uzlaşma olduğunu belirterek, Anayasa'nın bu yıl Estonya parlamentosunun onayına sunulacağına dikkati çekti. 
     Estonya parlamentosunun geçen ay tartışmaya başladığı AB Anayasası'nı onaylaması bekleniyor. Çek Cumhuriyeti'ndeyse Anayasa'nın referanduma mı yoksa meclisin onayına mı sunulacağı konusunda henüz karar verilmemiş durumda. 
     Her iki ülke de AB'ye Mayıs 2004'de katılmıştı. 
     
</TEXT>
</DOC>
