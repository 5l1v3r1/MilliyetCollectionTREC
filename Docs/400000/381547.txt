<DOC>
<DOCNO> 381547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko05.html </URL>
<DATE> 2005/09/26/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kredi kartlarında batık oranı yüzde 7.4'e çıktı... 
</HEADLINE>
<TEXT>

     Faiz oranlarının yüksek olmasına rağmen kullanımı giderek yaygınlaşan kredi kartlarında batıklar tehlikeli biçimde artıyor. Kredi kartlarında batık oranı yüzde 7.4’e kadar ulaştı. Yılbaşından bu yana ikiye katlanan tasfiye kapsamındaki kredi kartı alacakları, 1.2 milyar YTL’yi buldu. 
     ANKA’nın Merkez Bankası verilerinden yaptığı belirlemeye göre, bankaların tüketicilerden zamanında tahsil edemedikleri için tasfiye kapsamına aldıkları kredi kartı alacakları çığ gibi büyüyor. Batık durumdaki kredi kartı alacakları, yılbaşından 16 Eylül’e kadar olan dönemde yüzde 97.9 oranında 580.2 milyon YTL büyüdü. 2004 yılı sonunda 592.8 milyon YTL olan batık kredi kartları, 16 Eylül’de 1 milyar 173 milyon YTL’ye ulaştı. 
     Tasfiye kapsamındaki kredi kartı alacaklarının toplam bireysel kredi kartı alacaklarına oranı da yüzde 4.3’ten yüzde 7.4’e kadar yükseldi. Bireysel kredi kartları sözkonusu dönemde 
     yüzde 15.9 artarak 15 milyar 939 milyon YTL oldu. 
     
     BÜYÜK BÖLÜMÜ ÖZEL BANKALARDA 
     Batık kredi kartı alacaklarının 931.1 milyon YTL’yle en büyük bölümü özel bankalara ait bulunuyor. Özel bankaların batık bireysel kredi kartları, söz konusu dönemde yüzde 77.1 arttı. 
     Yabancı bankaların batık kredi kartları 4.3 kat büyüyerek 197.5 milyon YTL’ye, kamu bankalarının batık kredi kartları 
     yüzde 48.2 artarak 44.4 milyon YTL’ye çıktı. 
     
     BATIK BİREYSEL KREDİLER DE ARTIYOR 
     Bankaların tasfiye kapsamına aldıkları bireysel kredilerin tutarı ise 16 Eylül itibariyle 151.5 milyon YTL olarak gerçekleşti. Bu kredilerde yılbaşından bu yana yüzde 70.5 oranında 62.6 milyon YTL’lik büyüme gözlendi. Bu artışa karşın batık bireysel kredilerin toplam tüketici kredileri içindeki payı yüzde 0.7 düzeyinde kaldı. 
     Özel bankaların batık tüketici kredileri yüzde 75.3 artarak 89.2 milyon YTL’ye, kamu bankalarının batık kredileri yüzde 30 artarak 44.2 milyon YTL’ye, yabancı bankaların batık kredileri 3.5 kat büyüyerek 18.1 milyon YTL’ye ulaştı. 
     
     TOPLAM BATIK KREDİLER 
     Bankaların batık duruma gelen tüketici kredileri ve bireysel kredi kartı alacakları ile Tasarruf Mevduatı Sigorta Fonu’na TMSF devrolunan bireysel takipli alacakların toplam tutarı ise 1 milyar 418.1 milyon YTL’ye buldu. Batık tüketici kredileri, 2004 sonundaki 780.9 milyon YTL’lik düzeyine göre yüzde 81.6 oranında 637.3 milyon YTL arttı. 
     Tüketicinin batık duruma gelen kredilerinin toplam krediler içindeki payı, yılbaşındaki yüzde 2.9’luk düzeyinden yüzde 3.6’ya yükseldi. Bankaların tüketicilere bireysel kredi ve kredi kartları yoluyla kullandırdığı krediler bu dönemde yüzde 47 büyüyerek 39 milyar 227.5 milyon YTL’yle rekor düzeye ulaştı. 
     
     TMSF’NİN BATIKLARI 
     Satılan ya da kapatılan bankalar nedeniyle TMSF’ye devrolunan bireysel takipli alacakların tutarı ise 93.6 milyon YTL düzeyinde oluştu. Bu kredilerde, sözkonusu dönemde yüzde 5.6 oranında 5.5 milyon YTL’lik gerileme gözlendi. 
     
</TEXT>
</DOC>
