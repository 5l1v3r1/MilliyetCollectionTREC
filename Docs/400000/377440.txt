<DOC>
<DOCNO> 377440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/spor/axspo03.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeyrek stada tam tören 
</HEADLINE>
<TEXT>


Galatasaray Yönetimi, Ali Sami Yen'in açık tribününü tam kadro törenle açtı. Stat konusunda yıllardır bilmece yaşayan Sarı-Kırmızılı yöneticiler, kurdele kesip, adeta kutlama yaptı 


Yıllardır Ali Sami Yen Stadı projesiyle ilgili çalışmalar içinde olan Galatasaray, stadın tamamını yıkamasa da, eski açığı baştan inşaa ederek, yeni bir tribüne kavuştu. 
Çökme tehlikesiyle karşı karşıya olan eski açık tribünü yaklaşık 4 ay önce yıkarak baştan inşaa ettiren Sarı - Kırmızılılar, çeyrek tribün için dün görkemli bir tören düzenledi 


Törene, Şişli Belediye Başkanı Mustafa Sarıgül, Galatasaray Başkanı Özhan Canaydın, İkinci Başkan Ergun Gürsoy, Başkan Yardımcısı Turgay Kıran, yöneticiler Refik Arkan, Niyazi Yelkencioğlu, Şükrü Ergün, Fatih Gökşen, Cengiz Özyalçın ve tribünü yapan Kare İnşaat'ın yöneticileri katıldı. Canaydın, sponsor firmanın yetkilisi Adem Paşalı'ya plaket verirken, Paşalı'dan açık tribün için hazırlanan sembolik anahtarı teslim aldı. 
Galatasaray Başkanı Canaydın, tribünün tamamıyla Kare'nin sponsorluğunda yapıldığını kaydederek, "4 ay gibi bir sürede bu tribünü bize hediye eden Kare İnşaat Grubu'na teşekkür ediyorum. En büyük teşekkürü de başından beri yardımlarını esirgemeyen Mustafa Sarıgül'e ediyorum" dedi. 
6 bin 800 seyirci kapasiteli olan yeni kale arkası tribünü bugünkü Sivasspor maçıyla birlikte devreye girecek. Sarı - Kırmızılı yönetim, bu tribünün biletlerini üniversiteli gençlerin oluşturduğu bir gruba sattı. Ali Sami Yen Stadı'nın 25 bin kapasiteye ulaştığı bildirildi. 

Ve Heinz sahada 

Teknik Direktör Gerets, son idmanda Çek yıldıza as kadroda şans tanıdı. Belçikalı hoca, Marek Heinz'i on birde oynatmaya hazırlanıyor 

Galatasaray, Sivasspor karşılaşmasının hazırlıklarını dün yaptığı antrenmanla tamamladı. Basına kapalı gerçekleştirilen idmanda Eric Gerets'in son taktikleri verdiği öğrenilirken, yeni transfer Heinz'in as kadroda şans bulduğu bildirildi. Belçikalı çalıştırıcının, Milli Takım'dan hazır dönen Çek futbolcuyu ilk on birde sahaya sürmeyi planladığı ifade edildi. Ergün'ün sakatlığı nedeniyle Heinz'in bugünkü Sivasspor karşılaşmasında on birde oynamasına kesin gözüyle bakılıyor. 

Terim'e tepki 

Anderlecht Teknik Direktörü Frank Vercauteren, sakatlığına rağmen Serhat Akın'ı milli takıma davet eden Fatih Terim'e tepki gösterdi. Vercauteren, Belçikalı doktorların Serhat ile ilgili raporları Fatih Terim'e gönderdiklerini belirterek, "Serhat'ın sakat olmasına rağmen antrenmanlara dahil edildiğini ve iki kez ağrıları nedeniyle çalışmayı yarıda bıraktığını öğrendik. Bu profesyonel bir yaklaşım değildir" dedi. 


</TEXT>
</DOC>
