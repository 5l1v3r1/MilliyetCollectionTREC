<DOC>
<DOCNO> 357560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/spo02.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka mutsuz 
</HEADLINE>
<TEXT>


Daily Mirror gazetesi, Fenerbahçe'den ayrılmak için fırsat kolladığını ileri sürdü 


İngiltere'nin Daily Mirror gazetesi, Nicolas Anelka'nın Fenerbahçe'de mutsuz olduğunu ve ayrılmak için fırsat kolladığını öne sürdü. Haberde Sarı - Lacivertli ekibe geleli henüz altı ayı bile geçmeyen Fransız süperstarın Premier Lig'e dönmek istediği ifade edildi. 
Anelka'nın menajerlerinin, İngiltere'den birçok kulübün yıldız oyuncuyla ilgilendiğini bildirmesine rağmen Premier Lig'den herhangi bir takımın henüz teklifte bulunmadığı kaydedildi. Daha önce altı ekipte forma giyen Nicolas Anelka'nın, Fenerbahçe'ye 7 milyon pounda transfer olduğu da hatırlatıldı. 

Fener eridi, bitti 

İstanbul'daki aşırı sıcaklar yeni sezon hazırlıklarını Samandıra Tesisleri'nde sürdüren Sarı - Lacivertli ekibi perişan etti. Teknik Direktör Daum sık sık çalışmayı durdurarak takımın serinlemesine izin verdi 

YUSUF KOBAL 

Yeni sezon hazırlıklarını Samandıra Tesisleri'nde sürdüren Fenerbahçe'yi aşırı sıcaklar daha ilk günden etkiledi. 
Teknik Direktör Daum antrenmanlar öncesi sahayı olabildiğince sulatmasına rağmen yine de futbolcuların olumsuz hava koşullarından rahatsızlık duyduğu gözlendi. Sabah idmanında kısa alanda pres çalışması yaptıran Alman hoca sürekli oyuncularına su içmeleri ve serinlemeleri için izin verdi. Sıcaktan korunmak için kimileri yeleklerini kafalarına geçirdi, kimileri neredeyse tüm vücudunu yıkadı. Günde üç antrenman yaptıran Teknik Direktör Daum'un havaların böyle gitmesi halinde çalışma saatlerinde yeni düzenlemelere gidebileceği öğrenildi. 
Çift kale maçta forvet oynayan Recep adeta şov yaptı. Genç kaleci takımın ilk golünü atınca sevinerek arkadaşlarına koştu. Ancak hemen ardından bu kez topu kendi kalesine gönderince, takım arkadaşları "Bugün tüm goller Recep'ten" diye espri yaptılar. Brezilyalı futbolculardan Marco Aurelio da çalışmada yer aldı. Önceki günkü antrenmanda sakatlanan Serkan ise son çalışmaya katıldı. Daum'un çalışmaların 1. haftasından sonra evli oyuncuların da Samandıra'da kalmasını istediği, Almanya kampı öncesi herkesin tüm konsantrasyonunu işine vermesi gerektiğini söylediği öğrenildi. 

Rüştü harek tı 

Rüştü'nün menajeri Zehavi'nin Türkiye Temsilcisi Batur Altıparmak, milli kalecinin işini çözmek üzere İspanya'ya gitti. Rüştü, geçen sezon kiralanırken, aldığı paranın yarısını Fenerbahçe, yarısını Barcelona ödemişti. Bu sezon ise İspanyol ekibi, tüm parayı Sarı - Lacivertli kulübün vermesini istedi. Ama Fenerbahçe bir yıllık 1 milyon 750 bin Euro ödemeye yanaşmayınca transfer çıkmaza girmişti. 

Podyumun rengi fırtına mavisi 

Sarı - Lacivertli takımın önümüzdeki sezonda giyeceği yeni formaların tanıtımı dün Samandıra Tesisleri'nde yapıldı. Daum ve Koch'un tanıttığı kamp eşofmanlarının, takımın fırtına gibi bir takım olmasından esinlenilerek fırtına mavisi renginde üretildiği kaydedildi. Asbaşkan Murat Özaydınlı, geçen sezon 285 bin forma sattıklarını, Fenerbahçe Spor Ürünleri A.Ş.'nin cirosunun 19 milyon dolar olduğunu açıkladı. Takımın yeni sezonda evinde sarı - lacivert çubuklu forma giyeceği, deplasmanda lacivert, Şampiyonlar Ligi'nde ise sarı forma taşıyacağı bildirildi. 

Kovar da, sever de 

Geçtiğimiz sezon antrenmanda Nobre'ye sert girdiği için takımdan uzaklaştırılan Can Arat, Teknik Direktör Daum tarafından geri çağrıldı. Fenerbahçe'nin alt yapısından yetişen ve güçlü fiziği ile kiralık oynadığı Sivaspor'da başarılı maçlar çıkaran genç oyuncu, Akdeniz Oyunları'ndan döndükten sonra Samandıra Tesisleri'nde idmanlara çıkmaya başlayacak. Daum'un savunmada yaşadığı sıkıntı nedeniyle böyle bir karar aldığı öğrenildi. 

İlk işi Nihat 

Real Sociedad'ın yeni başkanı Miguel Fuentes oldu. Fuentes kulüpte çözülmesi gereken bir sürü problem bulunduğunu ancak ilk iş olarak Nihat Kahveci ile masaya oturacağını belirtti. 40 yaşındaki Fuentes, "Birlik olup, çok çalışıp Real'i eski günlerine getireceğiz" dedi. 

Rakip aranıyor 

Fenerbahçe geçen sezon öncesi İzmir'de oynadığı ve büyük gelir elde ettiği Juventus maçının benzerini tekrarlamak için rakip arıyor. Almanya kampında üç hazırlık karşılaşması yapacak olan Sarı - Lacivertliler, 25 Temmuz tarihinde güçlü bir ekiple oynamak için kolları sıvadı. 


</TEXT>
</DOC>
