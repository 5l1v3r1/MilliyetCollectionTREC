<DOC>
<DOCNO> 392572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonsiy03.html </URL>
<DATE> 2005/11/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TBMM, yaklaşık 1.5 ay sürecek bütçe maratonuna yarın başlayacak 
</HEADLINE>
<TEXT>

     TBMM, yarından itibaren yaklaşık 1.5 ay sürecek bütçe maratonuna başlayacak. 
     TBMM Plan ve Bütçe Komisyonu'nda, 2006 yılı bütçesinin tümü üzerindeki görüşmeler, yarın yapılacak. 
     Maliye Bakanı Kemal Unakıtan'ın, 28 Ekim Cuma günü sunuşunu yaptığı 2006 Yılı Merkezi Yönetim Bütçe Kanunu Tasarısı ile 2004 Yılı Genel ve Katma Bütçe Kesin Hesap Kanunu Tasarısı'nı ele alacak olan komisyon, bütçe görüşmelerini 29 Kasım Salı günü tamamlayacak. 
     Plan ve Bütçe Komisyonu, bütçe nedeniyle hafta sonu hariç her gün çalışacak. Komisyon, günlük programını tamamlayıncaya kadar çalışacak. 
     Komisyonda, RTÜK, Sayıştay ve Cumhurbaşkanlığı'nın bütçeleri 8 Kasım Salı günü, Başbakanlık, MİT, MGK Genel Sekreterliği, Atatürk Kültür, Dil ve Tarih Yüksek Kurumu Başkanlığı, Türkiye Bilimsel ve Teknolojik Araştırma Kurumu Başkanlığı, Türkiye Bilimler Akademesi Başkanlığı, Gençlik ve Spor Genel Müdürlüğü, Başbakanlık Yüksek Denetleme Kurulu, Vakıflar Genel Müdürlüğü, Devlet Personel Başkanlığı, Diyanet İşleri Başkanlığı'nın bütçeleri de 9 Kasım Çarşamba günü görüşülecek. 
     DİE, Basın-Yayın Enformasyon Genel Müdürlüğü, Sosyal Yardımlaşma ve Dayanışma Genel Müdürlüğü, TİKA, Gümrük Müsteşarlığı, Dış Ticaret Müsteşarlığı ve İhracatı Geliştirme Etüt Merkezi'nin bütçeleri 10 Kasım Perşembe günü, Tarım ve Köyişleri Bakanlığı ile Çevre ve Orman Bakanlığı bütçeleri ise 11 Kasım Cuma günü, Plan ve Bütçe Komisyonu'nda ele alınacak. 
     
     GENEL KURUL'UN GÜNDEMİ YOĞUN 
     Görüşmeleri daha önce yarım kalan, Sporda Şiddet, Şike ve Haksız Rekabet İddialarını Araştırma Komisyonu'nun raporu ise 8 Kasım Salı günü Genel Kurul'un gündeminde yer alacak. 
     TBMM Genel Kurulu'nda, Kamu Mali Yönetimi ve Kontrol Kanunu ile Bazı Kanun ve Kanun Hükmünde Kararnamelerde Değişiklik Yapılması Hakkında Kanun Tasarısı ve Darülaceze'nin İstanbul Büyükşehir Belediyesi'ne bağlanmasını öngören Darülaceze Müessesesi Genel Müdürlüğü Kuruluş ve Görevleri Hakkında Kanun Tasarısı görüşülecek. 
     Töre ve namus cinayetleri ile kadınlara ve çocuklara yönelik şiddetin sebeplerinin araştırılarak alınması gereken önlemlerin belirlenmesi amacıyla kurulan Meclis Araştırması Komisyonu da 8 Kasım Salı günü çalışmalarına devam edecek. 
     
</TEXT>
</DOC>
