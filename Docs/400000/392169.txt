<DOC>
<DOCNO> 392169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun23.html </URL>
<DATE> 2005/11/04/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Chirac ve Papadopulos görüşmesinden ilginç sonuçlar çıktı 
</HEADLINE>
<TEXT>

     Kıbrıs Rum Yönetimi lideri Tasos Papadopulos, Kıbrıs sorununda Fransa'nın kendilerini desteklediğini söyledi. 
     Fransa Cumhurbaşkanı Jacques Chirac, Paris'te bulunan Papadopulos ile çalışma yemeğinde bir araya geldi. 
     Görüşmeden sonra basına açıklama yapan Papadopulos, ''Kıbrıs sorunuyla ilgili verdiği destekten dolayı Cumhurbaşkanı Chirac'a teşekkür ettim'' dedi. 
     Bu arada, Fransa Cumhurbaşkanlığı Sözcülüğü tarafından yapılan açıklamada, Chirac'ın Rum liderine, Kıbrıs sorununun BM gözetiminde en kısa zamanda çözülmesi dileğini ilettiği belirtildi. 
     Chirac, ayrıca, AB'nin Kıbrıs sorununun toptan çözülmesini desteklediğini kaydetti. 
     Görüşmeden sonra dışişleri bakanlarının imzasıyla yayımlanan ortak açıklamada ise Fransa ve Kıbrıs Rum kesiminin Avrupa ve uluslararası konularda görüşlerinin birbirine çok yakın olduğu belirtildi. 
     Papadopulos, Fransız İşadamları Derneği MEDEF ile bu sabah yaptığı toplantıda, Fransız yatırımcıları, ülkesine davet etmişti. Gelecek yıl 1 milyar avro tutarında enerji merkezi inşaatı ve işletmesi için ihale açılacağını belirten Papadopulos, Fransız şirketlerinin bu yatırımla yakından ilgilendiğini söylemişti. 
     Fransa'nın geçen yıl Rum kesimine 286.5 milyon avro tutarında ihracat yaptığı, buradan yapılan ithalatın ise 12.2 milyon avro civarında olduğu bildirildi. 
     
</TEXT>
</DOC>
