<DOC>
<DOCNO> 378619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun44.html </URL>
<DATE> 2005/09/15/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Papadopulos "Türkiye'nin Kıbrıs'ı tanıması ciddi bir konu" 
</HEADLINE>
<TEXT>

     Rum yönetimi lideri Tasos Papadopulos, " Kıbrıs Cumhuriyeti nin Türkiye tarafından tanınmasının çok ciddi bir konu" olduğunu, ancak " Kıbrıs Cumhuriyeti nin varlığının Türkiye’nin tanımasına bağlı olmadığını" söyledi. 
     Rum haber ajansına göre, BM Genel Kurul çalışmaları için New York’ta bulunan Papadopulos, "Ankara’nın Kıbrıs Cumhuriyeti ni tanımaması halinde Kıbrıs Rum tarafının Türkiye’nin katılım müzakerelerine başlamasına izin verip vermeyeceğinin" sorulması üzerine, "Rum hükümetinin ne yapacağını söyleyemeyeceğini ve tanınmanın en önemli konu olup olmadığını merak ettiğini" ifade etti. 
     Papadopulos, "Türkiye 30 yıldır tanımamıştır. Bunu göz ardı etmiyorum, ancak bu konuda netiz. Bu ciddi bir konudur ancak başka konular da vardır" diye konuştu. 
     Avrupa Birliği Daimi Temsilciler Komitesi COREPER toplantısında, Türkiye’nin Kıbrıs deklarasyonuna yanıt teşkil edecek AB karşı deklarasyonunda bir uzlaşma sağlanamamasıyla ilgili değerlendirmede bulunan Papadopulos, "Bu yeni bir şey değildir" dedi. 
     "Biz baştan beri karşı deklarasyon taslağına dahil edilmesini istediğimiz değerlerde ve hususlarda ısrarlıyız" diyen Papadopulos, "Bildiğim kadarıyla bizim tutumumuza COREPER toplantısında güçlü bir destek vardı" ifadesini kullandı. Papadopulos, 17 ülkenin kendilerine destek verdiğini savundu. 
     Türkiye’nin müzakere çerçevesiyle ilgili görüşmelerin ne zaman başlayacağıyla ilgili olarak Papadopulos, "iki konunun alakalı olduğunu ancak aralarında bir bağlantı olmadığını" kaydetti. 
     
</TEXT>
</DOC>
