<DOC>
<DOCNO> 352040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/magazin/amag.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorumlu Hayati Hazreti İsa oldu 
</HEADLINE>
<TEXT>


National Geographic için Türkiye'de çekilen 'İnancın Bilimi' adlı belgeselde Hz. İsa'yı, Çorumlu Hayati Akbaş canlandırdı 

YAŞAR ANTER Muğla DHA 

National Geographic'te yayımlanacak "İnancın Bilimi" adlı belgeselde Hazreti İsa rolünü 27 yaşındaki Hayati Akbaş üstlendi. Filmde İbranice konuşan genç oyuncuya, Magdalena rolünde İngilizce ve Fransızca tercümanı Ezgi Esma Kürkçü 26 eşlik etti. 

'Bir yıldız olacak' 
Amatör tiyatro topluluklarında yer aldıktan sonra 3 yıl önce Los Angeles'a giden ve son olarak Steven Spielberg'in "Terminal" filminde sokak serserisi rolünü oynayan Akbaş, "İsa rolü benim için büyük önem taşıyor. Rolü ezberlerken günlerce uyuyamadım. Amacım Hollywood'a giden yolda merdivenleri teker teker çıkmak" dedi. 
National Geographic sanat ve tarih yönetmeni James Younger da "70 ülkede 135 milyon insan bu belgeseli izleyecek. Hayati, gelecekte büyük bir yıldız olacağını ortaya koydu" diye konuştu. 
Belgesel, önümüzdeki sonbaharda birer saatlik 10 bölüm halinde yayımlanacak. 




</TEXT>
</DOC>
