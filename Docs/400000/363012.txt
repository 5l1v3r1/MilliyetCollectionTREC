<DOC>
<DOCNO> 363012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun08.html </URL>
<DATE> 2005/07/21/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Washington metrosunda çanta araması geliyor 
</HEADLINE>
<TEXT>

     Londra’da toplu taşıma sistemine yönelik bombalı saldırıların ardından ABD’nin büyük kentlerinde ulaşım sistemlerinde güvenlik artırılırken, başkent Washington metrosunda yolcuların çantalarının aranması planlanıyor. 
     Washington bölgesi metro idaresinin sözcüsü Lisa Farbstein, henüz bu konuda kesin bir karara varılmadığını, ancak polisin "seçerek" yapacağı aramaların, caydırıcı nitelik taşıyacağı için güvenliğin artırılmasında yararlı olacağına inandıklarını kaydetti. 
     Başkent Washington ve bölgesindeki Virginia ile Maryland eyaletini de kapsayan yaklaşık 170 kilometrelik metro hattı, toplu taşıma da çok büyük bir yer tutuyor. ABD’de ülke genelinde metro ve otobüs taşımacılığında güvenlik önlemleri, 7 Temmuz’da Londra’da meydana gelen saldırılardan sonra, kameraların sayısının çoğaltılmasıyla, bomba tespit eden köpeklerle ve şüpheli kişi ve paketleri yetkililere bildirmeleri yönünde yolcuları uyaran anonslarla artırılmıştı. 
     Ülkenin en eski metro sistemine sahip Boston kentinde polis, bomba koklayan köpeklerle metroda kontrol yapıyor, ancak kimseden çantasını açması istenmiyor. Amerikan Sivil Özgürlükler Birliği ACLU , ülkede herhangi bir metro sisteminde gelişi güzel çanta araması yapılmasına karşı çıkıyor. ACLU Massachusetts’in yasal direktörü John Reinstein, gelişi güzel aramaların, metro sisteminin güvenliğini artırmaya yaramayacağı gibi "adil" olmayacağını söyledi. Reinstein, bu tip uygulamaların, kişilerin ırkına, rengine göre ayrımcılığa tabi tutulmasına yol açabileceği uyarısında bulundu. 
     
</TEXT>
</DOC>
