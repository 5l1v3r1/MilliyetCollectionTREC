<DOC>
<DOCNO> 365831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/yazar/pulur.html </URL>
<DATE> 2005/07/31/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Çağdaşlaşma kolay değil 
</HEADLINE>
<TEXT>


"Baba Zula" diye bir şarkıcı varmış, Arzu Akbaş'ın haberine göre Hürriyet , geleneksel Türk müzik aletlerini, elektronik, öğelerle birleştirip değişik bir tını yaratarak, Halk Müziği'ne yepyeni bir soluk getirmiş... 
Ne demek 
Bir şey anladınız mı 
Herhalde dinlemeden anlamak mümkün olmayacak 
Neyse konumuz o değil 
"Baba Zula"nın beş şarkısı TRT denetiminden geçmemiş... 
Denetime takılan şarkılardan biri şuymuş 
"Eyvah dayım geldi dayım Senin saklanman lazım Kalk çabuk üzerinden Atla git pencereden Vallahi görür seni Hemen giyinmen lazım Al çabuk eteğini Tut bari sutyenini Boş ver şimdi giyinmeyi Dayım geliyor dayım Çabuk saklan şu dolaba Sesini hiç çıkarma" 

"BABA Zula" ve grubu, yasak karşısında şaşkına dönmüşler... 
Haklılar 
Böyle bir şarkıya yasak koymak ne demek 
Hatta bu şarkının klibi bile çekilmeli, şarkıda geçen her hareket canlandırılmalı, kız oğlanın üzerinden atlayacak, hemen eteğine, sutyenine sarılacak, pencereden kaçıp gidecek ya da dolaba girecek... 
Böyle bir görüntü ne güzel olur değil mi 
Diyeceksiniz ki, eteğini, sutyenini aldı da donu ne oldu 
Orasını da karıştırmayın, belki de yoktu 

NEYSE biz gelelim yasaklanan şu şarkıya... 
Ne var bunda 
Eğer bu ülkede "Boku yedik " şarkı oluyorsa, "Hey Corc versene borç " diye şarkılar okunuyorsa, "Başım belada, tabancamı unuttum helada" diye şarkı varsa, "Eyvah dayım geldi" diyen "Baba Zula"ya yasak koymak olur mu 

ŞU cümlelere dikkatinizi çekeriz 
"Vücudunun çırılçıplak bir rahim sıcaklığında, boydan boya yatırılmış olduğunu, kokulu sabunlarla ovulduğunu, itinayla yıkandığını düşledi. Gövdesinin, kol ve bacaklarının dalgalı suda yükseldiğini, yüzeye limon sarısı serildiğini gördü, göbeği, et tomurcuğu ve kasığındaki girift girift kıvır kıvır kılların salındığı, akan su ile birlikte, gelecek kuşakların miskin babasının mahmurca salınan bir çiçeğin çevresinde oynaştığını gördü." 
Bu, bir çağdaş romandan bölümdür. 
Çağdaş romanda bunlar varsa, "Baba Zula"nın şarkısında ne var 

DEĞİŞİYOR beyim değişiyor, herkes çağdaşlaşıyor, vay bunun farkında olmayanlara... 
Meğer bizim kuşak, yatakhanelerde "Tepemizde bir karga" diye şarkılar söylerken ya da "Kaymaktabağı"nı gizli gizli okurken çağdaşlaşma yolundaymışız da haberimiz yokmuş... 



</TEXT>
</DOC>
