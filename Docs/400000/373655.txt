<DOC>
<DOCNO> 373655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/magazin/amag.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Bienali New York Times'ta 
</HEADLINE>
<TEXT>


Gazetenin 'Seyahat' ekinde Uluslararası İstanbul Bienali'ne geniş yer verildi. Bienal için, 'İstanbul'da bin minarenin ortasında sanat çiçek açtı' yorumu yapıldı 


ABD'nin saygın gazetelerinden New York Times, 16 Eylül - 30 Ekim tarihleri arasında düzenlenecek Uluslararası İstanbul Bienali için, "İstanbul'da bin minarenin ortasında sanat çiçek açtı" yorumunu yaptı. New York Times'ın "Seyahat" ekinde geniş olarak yer verilen haberde, bienalin, İstanbul'un çağdaş sanat açısından son yıllarda edindiği şöhrete yeni katkılar yapacağına dikkat çekildi. 

Beyoğlu merkez 
1500 yıldır küresel medeniyetin köşe taşlarından olan İstanbul'un, rönesans geçirdiğini kaydeden gazete, Müslüman Ortadoğu'nun belki de tek gerçek bohem mahallesi olan Beyoğlu'nun bu rönesansın merkezi olduğunu ifade etti. 
Geniş yaya kaldırımlarında yürüyenlerin İstiklal Caddesi'nden geçerken biraz 1980'lerde New York'taki SoHo hissini yaşadığını belirten gazete, İstanbul'un bir çağdaş sanat merkezi haline gelmesinde İstanbul'un fethi sonrasında Fatih Sultan Mehmet'in sanat eserlerini korumaya almasının ve Osmanlı'nın bu eserlere yenilerini katmasının önemine dikkat çekti. 

Şov sınırları aştı 
Bienalin küratörlerinden Charles Esche'nin "bienalle, şehri geniş İstanbul bölgesinden yansıtmaya çalıştıkları" sözüne yer veren gazete, bu bölgenin Balkanlar'dan Kuzey Afrika'ya uzandığını, hatta şovun kapsamının San Francisco ve Cakarta'dan sanatçıların katılımıyla Osmanlı sınırlarını aştığını belirtti. 

İstanbul önerileri 
New York'tan İstanbul'a seyahatin yolları ve maliyeti konusunda da bilgiler veren gazete, İstanbul Kültür ve Sanat Vakfı tarafından düzenlenen 9. Uluslararası İstanbul Bienali "İstanbul" hakkında bilgi edinilebilecek internet adreslerini de vermeyi ihmal etmedi. Gazete, İstanbul'da konaklama, eğlence ve yemek yenilecek mek nlar konusunda da önerilerde bulundu. 




</TEXT>
</DOC>
