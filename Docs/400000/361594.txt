<DOC>
<DOCNO> 361594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/yazar/altan.html </URL>
<DATE> 2005/07/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Caddebostan'ın geçmişi ve Ankara'nın geleceği... 
</HEADLINE>
<TEXT>


Bendeniz henüz görmedim ama, medyadan öğrendiğime göre 40 yıl aradan sonra yeniden açılmış Caddebostan Plajı... 
Caddebostan Plajı'nın yeniden açılmış olması, ne Başbakan Tayyip Bey'de, ne ABD Başkanı Bush'da, ne İngiltere Başbakanı Tony Blair'de, ne Rusya Başkanı Putin'de döndürmeye başlayabilir bir çağrışımlar plağını. 
Onlar, ne Ragıp Paşa Köşkü'nün denize doğru uzanmış bahçe rıhtımıyla, Caddebostan Gazinosu'nun denize doğru hamle etmiş burnu arasındaki, soyunma kabinleriyle çerçeveli, plaj kumsallarında mayolu genç kızların, kasıklarına kadar çıplak harika bacaklarını ilk kez gördüler çocukluklarında ne de denize doğru eğilmiş çamlar altındaki masalarda, Münir Nurettin'in şarkılarını dinlediler... 

İstanbul nüfusunun 500 bini bulmadığı yıllardı. Henüz daha Fenerbahçe'den Bostancı'ya doğru uzanan, ceviz, ıhlamur, çam, incir, atkestaneleri ve çiçek göbekleriyle koyu yeşil serinlikler ortamının o güzelim ahşap köşkleri yap-satçılar aracılığıyla, irili ufaklı garip bir yapı çirkinliği kakofonisine dönüşmemişti. 
Göztepe'nin bazı sokaklarında havagazı fenerleri yanardı ve hafif öne eğik boyunlarıyla omuzları arasında teraziledikleri kalın bir sopanın her iki ucundan sarkan, koskocaman iki yuvarlak teneke kutuyla yoğurtçular geçerdi bağırarak 
- Silivri, kaymaaak .. 

Galata Köprüsü'nün Karaköy tarafındaki Kadıköy iskelesinden Haydarpaşa-Kadıköy vapurları kalkardı. 
Yüksek burunlu vapurların, kıç tarafındaki üst güvertesinde, grimsi çadır beziyle tentelenmiş lüks mevkiler vardı. Şapkalı, tayyörlü genç hanımlarla, fötr şapkalı, kravatlı 40 yaş üstü şişmanca beyler otururlardı genellikle lüks mevkilerde... 
Ayak ayak üstüne atmış hanımların topuklu ayakkabıları çok şık beylerin ayakkabıları her zaman boyalıydı. 

Henüz daha İstanbul dükalığı, bir taşra yağmasına uğramamıştı. Henüz daha Yalta ve Potsdam konferanslarından sonra, 2. Dünya Savaşı'na katılmamışlığın bedelini ödemeye başlamamıştı eski Doğu Roma İmparatorluğu'nun Kostantinopolis'i ve Memalik-i Osmani'nin Dersaadet'i... 

Potsdam anlaşmalarından sonra Ankara, hızla Washington'a dümen kırdığında Washington'dan da 2 koşul gelmişti Ankara'ya 
1- Dış politikada Sam Amca'nın dümen suyuna tabi, çok partili bir düzene geçmek... 
2- Sam Amca'nın teknik yardımlarıyla karayolları seferberliğini başlatmak... 
Hazine arazilerinin kadastrosu olmadığı için karayolları seferberliğiyle birlikte başladı, İstanbul'un hızlı ve hırslı bir taşra yağmasına uğraması da... 

40 yıl aradan sonra, Caddepostan Plajı yeniden açılmış... 
Bazı dalları denize doğru uzanmış fıstık çamlarının altındaki bir masada, dudaklarının arasından sigarası hiç düşmeyen Reşat Nuri ile neredeyse uzunca rakı bardağı elinden pek düşmeyen Ercüment Ekrem ve bir tevazu anıtı olan Refik Halit toplansaydık... 
Ortalığı iki espride allak bullak eden Naci Sadullah da gelseydi... 
Derken Haldun Taner, Adalet Cimcoz, Müzeher Va-Nu, Bedia Muvahit, Safiye Ayla, V l Nurettin de gelselerdi... 
Genişleseydi kuşaklar ötesi masa... 
Görünmez serserilikler kumaşının usta dokumacıları da toplansaydılar Ara Güler, Şakir, Adalet Ağaoğlu, Turhan, İlhan Selçuk derken Ali Poyrazoğlu... 

Ne Ankara anlar böyle masalardan, ne çarpık bir koşullanmayla ortalığı kanlı bir dehşete bulayarak intihar eden canlı bombalar... 
Vur, kır, öldür, bombala, tara, yık, dök, yok et... Nereye varmak için 
50 yıl sonra değişen koşullarla, şu anda hiç bilmediğimiz birtakım gerçeklerin, ortaya çıkması için... 

Ankara, süper bir güç olma özeninin dikilmesiyle Yavuz'la Kanuni'den uzantılı bir rüzg r estirerek hem Washington'u, hem Londra'yı, hem Brüksel'i hizaya davet ediyor ve sınır ötesi operasyonlara da geçilebileceğinden dem vuruyordu... 
İncirlik'ten kalkan uçakların, böyle bir operasyona karşı nasıl bir yöntem izleyeceği belli değildi... 
Ankara'nın 2 yıl sonraki siyasal geleceği ise, hiç belli değildi. 

Solmaz Kamuran birden Adalet Ağaoğlu'nu, İlhan'ı, Zülfü Livaneli'yi, Ali Poyrazoğlu'nu özledi... 
Bendenizin de içinde, 60 yıl öncesi yazlarının Caddebostan Plajı'yla, Caddebostan Gazinosu titreşiyordu. 
Adalet'le, bitip tükenmeyen anılar ırmağını köpürte köpürte konuştuk uzun uzun uzun uzun konuştuk... 
Ne politikanın sakıncalı atıklarla küflenmiş aşuresi vardı konuşmalarımızda, ne de başlarımızdan geçmişlerin iç çekişleri... 
Sadece azalan takvim yaprakları arasında zımbalı bir nükteyle, paylaşılan şen kahkahaları eskisi kadar bulamamanın özlemleri vardı. 



</TEXT>
</DOC>
