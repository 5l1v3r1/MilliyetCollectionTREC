<DOC>
<DOCNO> 396745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy12.html </URL>
<DATE> 2005/11/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sağlık Bakanı Az gelişmiş bölgelerde hekimler 7-9 milyar maaş alıyor 
</HEADLINE>
<TEXT>

     Sağlık Bakanı Recep Akdağ, az gelişmiş bölgelerde 200’e yakın sözleşmeli personel çalıştırdıklarını ifade ederek, "Az gelişmiş bölgelerde hekimlerimiz, 7-9 milyar lira maaş alıyor. Buna rağmen buralarda hekim güçlüğü çekiyoruz" dedi. 
     Bakan Akdağ, bakanlığının 2006 bütçesinin sunumunu yaparken, dönemlerinde, sağlık sigortası bulunmayan ve ödeme gücü olmayan vatandaşların hastanelerde rehin kalma uygulamasına son verildiğini söyledi. 
     Özel hastaneler de dahil olmak üzere tüm sağlık kuruluşlarındaki acil başvurularda muayene, müdahale ve tedavilerin öncelikle yapılması, sigorta ve ödeme ile ilgili işlemlerin ise daha sonra tamamlanması esasını getirdiklerini belirten Akdağ, yeşil kartlı vatandaşların da devlet memurları gibi ilaçlarını istedikleri eczaneden alabildiklerini kaydetti. 
     
     "DÜMEN TUTAN TEŞKİLAT" 
     Sağlıkta dönüşüm programı çerçevesinde, reform niteliğinde yapısal değişiklikleri gerçekleştirdiklerini dile getiren Akdağ, "Sağlık Bakanlığı’nı kürek çeken değil, dümen tutan bir teşkilat halinde yeniden yapılandırıyoruz" dedi. 
     Recep Akdağ, hastanelerde kurdukları "on line" sistemi ile sağlık kurumlarının gelir-gider, borç-alacak durumlarını anında takip edebildiklerini söyledi. 
     Sağlık Bakanlığı’nı çevik, dinamik, sektöre öncülük eden bir yapıya kavuşturacak Teşkilat Kanunu Tasarısı’nı TBMM’ye sunacaklarını belirten Akdağ, Genel Sağlık Sigortası Kanunu Tasarısı’nın Plan ve Bütçe Komisyonu’na geldiğini bildirdi. 
     
     "HEKİM SAYISI YETERSİZDİR" 
     Mahrumiyet nedeniyle yıllardır sağlık personeli gönderilemeyen, özellikle doğu ve güneydoğu anadolu bölgelerindeki 26 ilde bulunan sağlık tesislerine 16 bin sağlık çalışanı tayin ettiklerini belirten Akdağ, şöyle konuştu 
     "Birçok ülke ile mukayese edildiğinde ülkemizde hekim sayısı yetersizdir. Türkiye, 100 bin nüfusa düşen hekim sıralamasında Dünya Sağlık Örgütü Avrupa bölgesinde yer alan 52 ülke içerisinde bu ülkeler arasında Orta Asya ve Balkan ülkeleri de vardır sonuncu sıradadır. Yetersiz sayıdaki hekimler, ağırlıklı olarak büyük şehirlerde çalışma isteği taşıdığından ülkenin daha az gelişmiş bölgelerinde hekim istihdamı zorlaşmaktadır. 
     Az gelişmiş bölgelerde 200’e yakın sözleşmeli personel çalıştırıyoruz, ancak buna rağmen bu bölgelerdeki hekim açığını kapatamıyoruz. Az gelişmiş bölgelerde hekimlerimiz, 7-9 milyar lira maaş alıyor. Buna rağmen buralarda hekim güçlüğü çekiyoruz. Bunun en büyük nedeni de genel olarak yaşanan hekim azlığıdır. Hekim açığını gidermek için yüksek öğretim kurumunun daha fazla tıp fakültesi açılmasına izin vermesi lazım." Sağlık Bakanı Akdağ, aile hekimliği uygulamasını Düzce’de 15 Eylül’de başlattıklarını dile getirerek, 2006’da en az 10 ilde daha bu uygulamaya geçeceklerini söyledi. 
     
     YOKSULLARA PARA YARDIMI 
     2003’te 481 olan ambulans sayısını, 2005’te 971’e çıkardıklarına 
     işaret eden Akdağ, Sosyal Yardımlaşma ve Dayanışma Fonu’ndan sorumlu devlet bakanlığı ile birlikte yürüttükleri "şartlı nakit transferi" uygulaması ile halkın yüzde 6’lık en yoksul kesimine para yardımı yaptıklarını kaydetti. Bakan Akdağ, ülke çapında yüzde 68 olan aşılı çocuk oranını, yüzde 90’a çıkardıklarını belirtti. Sağlık Bakanı Akdağ, 2002 yılında 10 milyon YTL olan aşı harcamalarının, 2004’te 42 milyon YTL, 2005’te de 50 milyon YTL’ye çıkarıldığını ifade ederek, 2006’da da 100 milyon YTL’yi aşacağını ifade etti. Akdağ, "Türkiye, OECD rakamlarına göre, ülkelerin cari sağlık harcamaları içinde koruyucu ve halk sağlığı hizmetlerine ayırdıkları pay bakımından Avusturya, İtalya, Norveç, İspanya ve İsviçre gibi gelişmiş ülkelerin önündedir" dedi. 660 sağlık tesisi ve 55 bini aşkın personelin devir işlemini kısa sürede gerçekleştirdiklerine dikkati çeken Akdağ, devralınan sağlık kuruluşlarında, devirden önce günlük ortalama 125 bin kişi muayene edilirken, bu sayının 160 bin kişiye çıkarıldığını söyledi. 
     
     "İSRAF, KAYIP VE KAÇAKLARI AZALTTIK" 
     Akdağ, sağlık çalışanlarının performanslarını artırmak için "performansa dayalı ek ödeme" uygulamasını başlattıklarını belirterek, "Bu uygulama ile sistemdeki israf, kayıp ve kaçakları azalttık. Malzemelerin ucuza temin edilmesini sağladık. 
     Hastanelerimizde düzenli kayıt sistemi oluştu. Kayıt dışı işler asgariye düştü. Bekleme süreleri önemli ölçüde azaldı" diye konuştu. 
     Performansa dayalı ek ödeme sistemi ile 2004’te 2 bin 332, 2005’te ise 15 Kasım itibariyle 2 bin 719 uzman hekimin gönüllü olarak muayenehanelerini kapattığını bildiren Akdağ, bugün itibariyle, part-time görev yapan uzman hekim sayısının 11 bin 200, full-time görev yapanların ise 11 bin 800 olduğunu kaydetti. Akdağ, "Bu da herkesi rahatsız eden, hekimle hastası arasındaki para alışverişinin sonlanmaya başladığının bir göstergesidir" dedi. 
     
     "İLAÇLAR UCUZLADI" 
     Bakan Akdağ, yayınladıkları ilaç fiyat kararnamesi ile ilaçlarda yüzde 1 ile yüzde 80 arasında değişen oranlarda düşüşler sağladıklarını vurguladı. 
     Sağlık Bakanı Akdağ, bakanlığının 2006 yılı bütçe teklifinin 7 milyar 477 milyon 471 bin YTL olarak belirlendiğini ifade ederek, bu miktarın, genel bütçe teklifi içerisindeki payının yüzde 4.39 olduğunu söyledi. 
     
</TEXT>
</DOC>
