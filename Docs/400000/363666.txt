<DOC>
<DOCNO> 363666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonsiy07.html </URL>
<DATE> 2005/07/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Türkiye, Mısır'daki saldırıları şiddetle kınadı 
</HEADLINE>
<TEXT>

     Türkiye, Mısır’da düzenlenen bombalı saldırıları şiddetle kınadı. 
     Dışişleri Bakanlığı’ndan yapılan yazılı açıklamada, "Mısır’ın Sina Yarımadası’nda bulunan Şarm El Şeyh’te bugün düzenlenen menfur terörist saldırıları şiddetle kınıyoruz" denildi. 
     Açıklamada şu sözlere yer verildi 
     "Çok sayıda kişinin hayatını kaybettiği ve yaralandığı saldırıları derin üzüntü ve endişeyle karşılıyoruz. 
     Bu saldırıları, uluslararası toplumun terörizm belasına karşı her yerde topyekun mücadele etmesi gerekliliği teyit eden başka bir hain eylem olarak görüyoruz." Huzur ve istikrarı bozmayı hedef alan saldırıların faillerinin, en kısa zamanda yakalanarak yargı önüne çıkarılması dileğinin ifade edildiği açıklamada, "Mısır hükümeti ve halkının yanı sıra ilgili diğer ülkelere ve hayatını kaybedenlerin ailelerine başsağlığı, yaralananlara acil şifalar diliyoruz" denildi. 
     Açıklamada, saldırılarda zarar gören Türk vatandaşlarının olup olmadığının araştırılmakta ve eylemlerden etkilenen Türk vatandaşlarının Türkiye’ye dönüşlerinin sağlanmasını teminen gerekli düzenlemelerin süratle yapılmakta olduğu kaydedildi. 
     Bu arada, Cumhurbaşkanı Ahmet Necdet Sezer, Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül, Mısır’daki muhataplarına taziye mesajları gönderdiler. 
     MEH-MCT 
     
</TEXT>
</DOC>
