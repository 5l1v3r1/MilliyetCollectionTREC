<DOC>
<DOCNO> 369511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/soneko03.html </URL>
<DATE> 2005/08/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Antalya'da emlak fiyatları artıyor 
</HEADLINE>
<TEXT>

     Antalya Emlak Komisyoncuları, Oto Galericileri ve İş Takipçileri Odası Başkanı Şeref Sağlam, kentte emlak fiyatlarında, son 7-8 aydır büyük artış olduğunu bildirdi. 
     Sağlam, kentte emlak fiyatlarında görülen artışın en önemli nedenlerinin başında bankaların uzun vadeli ve düşük faizli konut kredisi vermesinin bulunduğunu söyledi. 
     Bankaların kredilerle vatandaşları ev kirası öder gibi konut sahibi yaptığını ifade eden Sağlam, ''Banka faizlerinin düşük olması ve döviz piyasasındaki durgunluk da insanları gayrimenkule yatırım yapmaya yöneltiyor'' dedi. 
     Özellikle yaz mevsiminde emlak fiyatlarının daha da arttığına dikkati çeken Sağlam, buna neden olarak da, yurtdışından tatil için gelen Türkler ile turist olarak gelen yabancıların Antalya'dan konut ve devre mülk satın almalarını gösterdi. 
     Üniversite öğrencilerinin de yurtta kalmak yerine ev kiralamayı tercih ettiklerini vurgulayan Sağlam, ''Bu nedenle sonbaharda da emlak fiyatlarında artış görülüyor. Antalya en çok göç alan illerden biri. Tarihi ve doğal güzelliklerinin yanı sıra, turizmde yarattığı istihdam olanaklarının da etkisiyle yerli ve yabancı herkesin ilgisini çekmektedir'' diye konuştu. 
     
     SEMTLERE GÖRE KONUT FİYATLARI 
     Konutları satış ve kira fiyatlarının semtlere göre değiştiğini ifade eden Sağlam, en yüksek fiyatların Konyaaltı, Meltem Mahallesi, Bahçeli ve Lara semtinde olduğunu belirtti. 
     Bu semtlerin denize ve şehir merkezine yakın bulunması ve sosyal aktivitelerinin fazla olmasından dolayı cazip hale geldiğine dikkat çeken Sağlam, bu semtlerdeki emlak fiyatlarının 75 ile 500 bin YTL arasında değiştiğini kaydetti. 
     Soğuksu, Memur Evleri, Dokuma, Sütçüler ve Yeşilbayır gibi bölgelerde ise konut fiyatlarının 40 ile 150 YTL arasında olduğuna bildiren Sağlam, emlak piyasasındaki hareketliliğin önümüzdeki yıllarda da sürmesini beklediklerini sözlerine ekledi. 
     
</TEXT>
</DOC>
