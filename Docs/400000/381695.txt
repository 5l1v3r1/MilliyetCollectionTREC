<DOC>
<DOCNO> 381695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur38.html </URL>
<DATE> 2005/09/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Simge, fidye olayına karışmış 
</HEADLINE>
<TEXT>

     Turaç TOP İZMİR, DHA 

İZMİR'de, nişanlısının kullandığı çalıntı otomobille kaçarken polisin açtığı ateş sonucu başından vurularak ölen 18 yaşındaki Simge Ege'nin, ayakkabı imalatçısı Ali Ö.'nün oğlu Hasan Ö.'nün üç ay önce kaçırılıp, 25 bin YTL getirmesi için serbest bırakılması olayına karıştığı iddiasıyla arandığı ortaya çıktı. 
     Adam kaçırma ve gasp’ suçundan gıyabi tutuklama kararıyla aranan Simge Ege'nin ölümüne neden olduğu öne sürülen ve dün tutuklanan polis memuru M.E. ise avukatının itirazıyla tahliye edildi. 
     Olay, dün saat 12.00 sıralarında, Hatay Semti, 130 Sokak, Behçet Uz Parkı yanında meydana geldi. Kemeraltı Çarşısı yakınlarında bulunan motosikletli Yunus timinde görevli polis ekibi, gece telsiz anonsuyla Gaziemir İlçesi'nden çalındığı bildirilen, Turgay Güven'e ait 35 AK 3325 plakalı Fiat Uno marka otomobili seyir halinde gördü. Peşine düştükleri otomobilin yanına kadar gelen polis memurları, sürücüden aracı durdurmasını istedi. Ancak uyarıya uymayan 19 yaşındaki Y.S.B., polis motosikletine çarparak kaçmaya başladı. Y.S.B.'nin çarpmasıyla devrilen motosikletin altında kalıp yaralanan polislerin yardım isteği üzerine diğer Yunus timleri takibe başladı. Hatay Semtindeki sokak aralarında süren kovalamaca sırasında, Yunus timinde görevli polis memuru 30 yaşındaki M.E., havaya uyarı ateşi açtıktan sonra kaçışını sürdüren otomobilin arka lastiklerine ateş etmek istedi. 
     Motosikletle hareket halindeyken açılan ateş sırasında kurşunlardan biri otomobilin arka camından girerek ön koltukta oturan Simge Ege'nin başına isabet etti. Ege'nin başından vurulmasına rağmen kaçışını sürdüren Y.S.B., izini kaybettirdiği Behçet Uz Parkı yanında, park halindeki araçlara da çarptıktan sonra aracı terk etti. Nişanlısı Simge Ege'yi bir taksiyle Atatürk Eğitim ve Araştırma Hastanesi'ne kaldırdı. Acil Servis'teki ilk müdahalede beyin ölümünün gerçekleştiği anlaşılan Simge Ege, yoğun bakıma alındıktan kısa süre sonra yaşamını yitirdi. 
     
     İKİSİ DE SABIKALI 

     Nişanlısını kaybetmenin ardından gözyaşlarına boğulan ve güçlükle gözaltına alınan Y.Ş.B.'nin otomobil hırsızlığı, ruhsatsız silah taşımak’ suçundan, Simge Ege'nin ise adam kaçırma ve gasp’ suçundan gıyabi tutuklama kararıyla arandığı tespit edildi. 
     
     SİMGE, KAÇIRILMA OLAYINA KARIŞMIŞ 

     Polisin yaptığı geniş çaplı soruşturmada, Simge Ege'nin, geçen haziran ayında, İzmir'in Bornova İlçesi'ndeki ayakkabı imalatçısı Ali Ö.'nün oğlu Hasan Ö.'nün kaçırılıp, 25 bin YTL getirmesi karşılığında serbest bırakılması olayından gıyabi tutuklama kararıyla arandığı ortaya çıktı. Üç kişinin yakalanıp tutuklandığı olayda, Işıkkent'teki bir ayakkabı dükkanı bulunan Ali Ö.'nün oğlu 23 yaşındaki Hasan Ö., İzmir Cumhuriyet Başsavcılığı'na başvurarak, tanımadığı kişilerce kaçırıldığını belirtmişti. Hasan Ö., bir süre önce tanıştığı ve adının Sevil olduğunu söyleyen Simge Ege'yle Alsancak Semti'nde buluşup yemek yediklerini, lavaboya gidip döndüğünde genç kızın masadan kalkıp gittiğini farkettiğini anlattı. Telefon edip nerede olduğunu sorduğunda işi çıktığı için Basınsitesi'ne doğru yola çıktığını, orada buluşmayı teklif ettiğini söyledi. Buluşma yerine gittiğinde tanımadığı üç kişi tarafından kaçırıldığını öne süren Hasan Ö., kendisini Bayraklı Semti'nde bir eve götürüp dövdüklerini, 25 bin YTL para istediklerini anlattı. Kaçıranların kredi kartından 2 bin YTL nakit para da çektiklerini öne süren Ö., istedikleri parayı getireceğini söyleyince serbest bıraktıklarını anlattı, parayı ödemeyince telefon edip rahatsız etmeyi de sürdürdüklerini dile getirdi. Hasan Ö.'nün ifadeleri üzerine başlatılan çalışma sonucu hırsızlıktan’ sabıkaları olduğu belirlenen Ercan Özel 29 , Murat Çol 19 ve Fahrettin Gülviran 36 gözaltına alınıp tutuklanırken, firari sanık durumundaki Simge Ege hakkında gıyabi tutuklama kararı çıkarıldı. 
     
     CENAZE ALINMADI 

     Ailesi, Simge Ege'nin Atatürk Eğitim ve Araştırma Hastanesi morgunda bulunan ve yarın İzmir Adli Tıp Kurumu'nda otopsi yapılacak olan cenazesini alamadı. Genç kızın otopsisinin ardından yarın toprağa verileceği belirtildi. Bu arada ölen Simge Ege'nin annesi Filiz Budak, olaya tepki gösterirken, kızını bu duruma iten nedenlerin suçlanması gerektiğini, cenazenin defnedilmesinin ardından açıklamada bulunacağını söyledi. 
     
     POLİS MEMURU BİR GÜN TUTUKLU KALDI 

     Simge Ege'nin ölümüne neden olduğu iddiasıyla hakkında yasal işlem yapılan polis memuru M.E., dün akşam saatlerinde adliyeye sevkedildi. Nöbetçi olan 6'ıncı Sulh Ceza Mahkemesi'ne çıkarılan M.E. tutuklanıp cezaevine gönderildi. M.E.'nin avukatı Muammer Yurdakul, bugün tutuklamaya itiraz etti. İtirazı değendiren mahkeme, M.E.'nin, Polis Vazife ve Selahiyeti Kanunu'na göre davrandığına kanaat getirip, kefaletsiz tahliyesine karar verdi. 
     Bu arada gözaltındaki Y.S.B. adliyeye sevkedildi. 
     
</TEXT>
</DOC>
