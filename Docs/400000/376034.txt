<DOC>
<DOCNO> 376034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun43.html </URL>
<DATE> 2005/09/06/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Hollywood yıldızlarının Bush öfkesi... 
</HEADLINE>
<TEXT>

     Katrina kasırgası felaketinde yönetimin yeterince hızlı vatandaşların yardımına koşmadığı gerekçesiyle ABD Başkanı George W. Bush’u eleştirenler arasında Hollywood’un ünlü yıldızları Sean Penn ve Pierce Brosnan da yer aldı. 
     Bizzat şişme botla kurtarma çalışmalarına katılan Penn, basına verdiği demeçlerde Amerikan hükümetinin, zor durumda olanlara yardım etme eğiliminde olmadığını söyledi. 
     Ünlü aktör, Bush yönetiminin, "suç teşkil eden bir umursamazlık" içinde olduğunu söyledi. Sean Penn, GMTV adlı televizyon kanalına verdiği demeçte, "Suyun içinden boğulmak üzere olan insanları çekip çıkardık. İnsanlar çok büyük acı çekiyor. Her yerde cesetler" dedi. 
     Aktör Penn, pazartesi günü 9 saatini kurtarma çalışmalarında geçirdiğini ve bu sırada Amerikan yetkililerini taşıyan sadece 3 bot gördüğünü söyledi. 
     Sean Penn, "Şu anda orada ölen insanlar var. Bebekler, yaşlı insanlar. Herkes ölüyor. Ve Amerikan hükümetinin suda onları kurtaracak botları yok. Bu, suç teşkil eden umursamazlık. Hiç kimsenin Bush yönetiminin bu konudaki suç teşkil eden umursamazlığını kabul edeceğini sanmıyorum" dedi. 
     
     JAMES BOND YILDIZI BROSNAN "BU HÜKÜMET UTANÇ VERİCİ" 
     Fransa’da bulunan aktör Pierce Brosnan da, kurtarma çalışmalarının zayıflığı karşısında Bush’u suçladı ve Bush’tan, "kendisine Başkan Bush denilen adam" diye bahsetti. Deaville Amerikan Sinema Festivali’ne katılan James Bond filmlerinin ünlü yıldızı Brosnan, "Kendisine Başkan Bush denilen adamın yanıtlaması gereken çok şey var. Bu adam hakikaten Amerika’nın ihtiyaçlarını gözetiyor mu bilmiyorum. Bu hükümet utanç verici" diye konuştu. 
     
</TEXT>
</DOC>
