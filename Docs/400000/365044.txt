<DOC>
<DOCNO> 365044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko20.html </URL>
<DATE> 2005/07/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İTO, başarılı KOBİ'leri ödüllendirecek... 
</HEADLINE>
<TEXT>

     İstanbul Ticaret Odası İTO , başarılı küçük ve orta ölçekli işletmeleri ödüllendirecek. 
     İTO'dan yapılan açıklamaya göre, bu yıl ikincisi düzenlenecek olan ''Başarılı KOBİ Yarışması'' 5 dalda yapılacak. Yarışmanın son başvuru tarihi 26 Ağustos 2005 olarak belirlendi. 
     KOBİ sınıfındaki İTO ve Türk Yan Sanayi Borsası üyelerinin katılabileceği yarışmaya başvuruda bulunan firmalarda 1 Ocak 2004 tarihinden önce kurulmuş olmaları şartı aranacak. 
     Firmalar yarışmaya yalnızca bir kategori için başvuruda bulunabilecek. Daha önce bu yarışmada ödül almış firmalar ödül kazandıkları kategori için yine başvuruda bulunamayacaklar. 
     Firmaların yarışmaya katılabilmeleri için sahip olmaları gereken diğer şartlar şöyle 
     ''1-150 arasında işçi çalıştırması. Sermayesinin yüzde 25'inden fazlasının büyük ölçekli işletmelere ait olmaması. Ya da sermayelerinin yüzde 51'inden fazlası belediye, il özel idaresi vb. kuruluşlara ait olmaması.'' Çoğunluk hisseleri İTO Yönetim Kurulu üyeleri, çalışanları ve yarışma jürisi üyeleri ile bunların birinci derece akrabalarında bulunan firmalar hiçbir kategoride yarışmaya katılamayacak. 
     Açıklamaya göre, yarışmacı başvuru formu, www.ito.org.tr adresinden ''Odamızca Hazırlanan Önemli Faaliyetler'' bölümünden temin edilebilecek. Formun, KOBİ temsilcisinin kısa özgeçmişi ve firmanın gelişme aşamalarını anlatan metin ile birlikte 26 Ağustos 2005 tarihine kadar İTO'ya teslim edilmesi gerekiyor. 
     Girişimcilik, kadın girişimci, ihracat başarısı, teknoloji uygulama ve işbirliği kategorilerinde gerçekleşecek yarışmada birincilere, İTO başarı plaketi, fuar, sergi veya inceleme gezisine katılım imkanı, yayınlardan ve yurtdışı iş taleplerinden yararlanma olanağı, adres listelerine dahil olma imkanı, ihracata dönük yayınların birinde firma ilanının yayınlanması, ihracat seminerine katılma olanağı, Garanti Bankası'nın 5 bin, Türkiye İş Bankası'nın 4 bin YTL'lik ödülü, Ankara Emeklilik A.Ş'nin yıllık hayat sigortası poliçesi ödülleri verilecek. Ayrıca yarışmaya katılan tüm firmalar birer sertifika alacak. 
     
</TEXT>
</DOC>
