<DOC>
<DOCNO> 355226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur50.html </URL>
<DATE> 2005/06/24/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yunanistan'dan Türk şarkıcılara vize yok 
</HEADLINE>
<TEXT>

     Yunanistan'ın Gümülcine kentinde konser vermesi planlanan 2 Türk şarkıcı, Yunanistan'ın Edirne Konsolosluğu'ndan vize alamayınca bu ülkeye gidemedi. 
     Gümülcine Belediye Başkan Yardımcısı Cemil Reşit, Yunanistan'ın Edirne Konsolosluğu'nun Gümülcine'de 5 gün süreyle konser vermeleri planlanan 2 Türk şarkıcısı Fuyla Yavuzcan ile Aykut İşçen'e vize vermediğini söyledi. 
     Reşit, Gümülcine Belediyesi'nin ilk defa Türk köylerinde 5 gün süreyle konser düzenleme kararı aldığını belirterek, ''Türkiye'den iki sanatçı ile anlaştık. Ancak bugün Yunanistan Edirne Konsolosluğu sanatçılara vize vermeyince sıkıntı yaşadık'' dedi. 
     Batı Trakyalı Türklerin konseri heyecanla beklediklerini ve daha önce bu tür konserin Gümülcine düzenlenmediğini bildiren Reşit, ''Çok zor durumda kaldık. Güçlükle İstanbul'da Yunanistan'a vizesi bulunan Rüstem Avcı ve Sabriye Sayın adlı şarkıcıları bulduk. Artık bu kişilerle konser organizasyonunu yapacağız'' dedi. 
     Batı Trakyalı vatandaşlar ise konser kapsamında düzenlenen etkinliklere katılacak sanatçılara, Yunanistan Konsolosluğu'nun vize konusunda sıkıntı yarattığını savunarak, ''Geçtiğimiz dönemde Yunanistan'ın İstanbul Konsolosluğu aralarında Sinan Özen, Emine Akmeşe gibi sanatçıların yer aldığı kişilere vize vermemişti'' dedi. 
     
     KONSOLOSLUĞUN GÖRÜŞÜ 'KASIT YOK' 
     Yunanistan'ın Edirne Konsolosluğu yetkililere ise, vize alınması için gerekli evrakların kendilerine getirilmediğini savunarak, ''Bu konuda hiç bir kastımız yoktur'' şeklinde açıklama yaptılar. 
     Yunanistan'a giriş yapılması için Shengen vize sisteminin geçerli olduğunu ve bu kurallara göre hareket edildiğini belirten yetkililer, ''Fuyla Yavuzcan'ın üzerinde bir öğrenci kimliği, diğer Aykut İşçen'in ise sanatçı olduğunu ve maddi olanaklarını belgeleyen, bağlı olduğu işyerini gösteren belgesi yoktu. Eğer bunlar tamamlansaydı vize alınırdı'' dediler. 
     
</TEXT>
</DOC>
