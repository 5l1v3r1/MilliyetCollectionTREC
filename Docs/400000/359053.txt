<DOC>
<DOCNO> 359053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo20.html </URL>
<DATE> 2005/07/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Jefferson, resmen Trabzonspor'da... 
</HEADLINE>
<TEXT>

     Trabzonspor, Brezilya'nın Cruzeiro Kulübü'nden kaleci Jefferson Oliveira Galvao ile sözleşme yaptı. 
     Kulüp Genel Sekreteri Orhan Aksu ve futbolcunun menajeri Ayhan Yeşilbaş'ın yer aldığı imza töreninde Jefferson Oliveira Galvao, kendisini 4 yıllığına bordo-mavili renklere bağlayan sözleşmeye imza attı. 
     Aksu, imza töreninde yaptığı açıklamada, 22 yaşındaki Brezilyalı kaleci ile 10 gün önce ön protokol yaptıklarını belirterek, ''Düğünü nedeniyle Trabzon'a gelişi ve imza atışı bugüne nasip oldu. Jefferson ile birlikte 10 yıl kalede sorun yaşamayacağımızı ümit ediyorum'' dedi. 
     Böylesine bir transfer yapmaktan dolayı mutluluk duyduklarını da ifade eden Aksu, ''Kendisine başarılar diliyoruz. Kulübümüze, camiamıza ve kendisine hayırlı olsun. Bu futbolcumuz da yarın İsviçre'ye giderek takımın kampına katılacak'' diye konuştu. 
     
     JEFFERSON'UN GÖRÜŞLERİ 

     Trabzonspor'un yeni transferi Jefferson ise Brezilya'da bulunan Kulüp Asbaşkanı Ömer Sarı ve Yönetim Kurulu Üyesi Murat Bozoğlu'na transferinden dolayı teşekkür ederek, ''Kafam rahat olsun diye evlenip Trabzon'a gelmek istedim. Eşimi de buraya getireceğim. Şimdi sadece futbol oynamayı düşüneceğim'' dedi. 
     Fenerbahçeli Alex ve Nobre'yi tanıdığını da dile getiren Jefferson, şöyle konuştu 
     ''Brezilya'da Trabzonspor'u araştırdım. Trabzonspor'u kasetlerden izleme şansı buldum. Şampiyonlar Ligi'nde başarılı olacak bir kadrosu var. Yattara ve Fatih tanıdığım oyuncular. Brezilya Teknik Direktörü Parreira'dan da bilgiler aldım. Parreira bana Trabzonspor, büyük kulüp. Git Trabzonspor'da başarıyla oyna seni 2006'da Dünya Kupası finallerine götüreceğim dedi. Bence de Trabzonspor büyük bir kulüp. Burayla anlaşmaktan dolayı mutluluk duyuyorum.'' En son kiralık olarak oynadığı Botafogo'da başarılı maçlar çıkardığını ifade eden Jefferson, ''Brezilya'da 20 yaş altı milli takım kadrosunda yer aldım ve başarılar elde ettik. Başarımı bende herkes de gördü. Ancak ben kendimi övmem. Burada da herkes beni görecek'' diye konuştu. 
     
     TRABZONSPOR'UN 56. YABANCISI JEFFERSON 

     Trabzonspor ile bugün 4 yıllık sözleşme imzalayan kaleci Jefferson Oliveira Galvao, bordo-mavili takımda forma giyecek 56. yabancı oyuncu oldu. 
     Trabzonspor'da bugüne dek 5 kıta, 26 ülkeden 55 yabancı oyuncu görev yaptı. Bordo-mavililer, Jefferson ile birlikte 6. kez bir Brezilyalı futbolcuyla sözleşme imzaladı. 
     
     AKTUĞ DÖNEMİNİN İLK BREZİLYALISI 

     Trabzonspor'da, kulüp başkanı Atay Aktuğ döneminde ilk kez Brezilyalı bir futbolcuyla sözleşme yapıldı. 
     Karadeniz ekibi daha önce Brezilyalı oyuncular Oliveira, Da Silva, Aurelio, Jarro ve Eduardo ile sözleşme imzalamıştı. 
     Da Silva, Aurelio, Jarro ve Eduardo, kulüp başkanı Özkan Sümer döneminde Trabzonspor kadrosuna katılmıştı. 
     Jefferson ile birlikte Trabzonspor, lig tarihindeki 7. yabancı kaleciyle anlaştı. Bordo-mavili takım, Hadziç, Paff, Petronoviç, Victor, Milosevski ve Petkoviç'e görev vermişti. 

     
</TEXT>
</DOC>
