<DOC>
<DOCNO> 367074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo26.html </URL>
<DATE> 2005/08/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Trabzonspor, Kayserispor maçının hazırlıklarına moralsiz başladı 
</HEADLINE>
<TEXT>

     Avrupa Şampiyonlar Ligi 2. ön eleme turunda Anorthosis Famagusta Takımı'nı dün akşam sahasında 1-0 yenmesine karşın ilk maçta aldığı 3-1'lik yenilgi nedeniyle elenen Trabzonspor, ligin ilk haftasında Kayserispor ile yapacağı maçın hazırlıklarına başladı. 
     Teknik direktör Şenol Güneş yönetiminde, Mehmet Ali Yılmaz Tesisleri'nde gerçekleştirilen ve 1 saat süren çalışmaya tüm futbolcular katılırken, futbolcuların morallerinin oldukça bozuk olduğu gözlendi. 
     Anorthosis Famagusta maçında 90 dakika oynayan futbolcular hafif bir çalışma yaparken diğer oyuncular yarım alanda çift kale maç yaptılar. 
     Dünkü maçtan sonra geceyi Mehmet Ali Yılmaz Tesisleri'nde geçiren futbolcular, bugünkü çalışma sonrasında tesislerden ayrıldılar. 
     Bordo-mavili takım, yarın yapacağı çalışmayla Kayserispor maçının hazırlıklarını tamamlayacak. 
     
</TEXT>
</DOC>
