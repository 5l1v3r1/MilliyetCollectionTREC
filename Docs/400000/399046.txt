<DOC>
<DOCNO> 399046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur03.html </URL>
<DATE> 2005/11/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Öldürdüğü eşinin uygunsuz fotoğraflarını delil olarak sundu 
</HEADLINE>
<TEXT>

     İsmail AKDUMAN SAMSUN, DHA 

SAMSUN’da, yazlık evlerinde bir kadınla birlikte gördüğü eşi 49 yaşındaki Mustafa Taner Özman’ı öldürmekten yargılanan 30 yaşındaki Elmas Özman'ın yargılanmasına başlandı. Elmas Özman, avukatı aracılıyla, eşinin 8 ayrı kadınla uygunsuz halde çekilmiş fotoğraflarını mahkemeye delil olarak sundu. 
     Samsun 1’nci Ağır Ceza Mahkemesi’nde, Planlayarak adam öldürmek’ suçundan ağırlaştırılmış müebbet hapis cezası istemiyle yargılanan Elmas Özman, bugün ilk kez hakim karşısına çıktı. Duruşmaya, öldürülen Mustafa Taner Özman'ın birlikte olduğu ileri sürülen Ö.A. da katıldı. 
     Duruşmada, eşini planlayarak öldürmediğini ileri süren Elmaz Özman, Eşimin beni aldattığını duyuyordum. Ancak hiç görmemiştim. Olay günü bahçede bulunan tavuklara yem vermek için villaya gittim. Kapıyı açmaya çalışırken, mahallede bulunan çocuklar Taner’in evde olduğunu söyledi. Zile bastım kapı açılmayınca, camdan içeriye baktım. Eşimle bir kadın çıplak vaziyette öpüşüyordu. Eşim beni görünce Çek git buradan’ diye bağırdı. Camdaki eğreti olan demir parmaklığı çıkarıp içeriye girdim. Eşim kadını yatak odasına göndererek bana vurmaya başladı. Yere yatırıp boğazımı sıkıyor, tekme atıyordu. Elinden kurtulduktan sonra çekmecede bulunan tabancayı alarak yatak odasına gittim. Tabancayı eşime çevirdim. Bana küfür ederek vurmak için üzerime atıldı. Ben de silahı ateşledim. Kaç kez ateş ettim bilmiyorum. Bu sırada kadın camdan atlayarak kaçtı. Ben de dışarıda bıraktığım çantamı almak için camdan çıktım ve kadınla karşılaştım. Orada boğuştuk ama ona ne yaptım bilmiyorum. Böyle olmasını istemezdim. Çok pişmanım'' dedi. Eşinin kadınlara düşkün olduğunu ve sapık ilişkilerde bulunduğunu ileri süren Elmas Özman, mahkemeye avukatı Ethem Özturan aracılığıyla, Mustafa Taner Özman'ın 8 ayrı kadınla uygunsuz halde çekilmiş fotoğraflarını delil olarak sundu. 
     Olay anında Mustafa Taner Özman ile villada bulunduğu ileri sürelen Ö.A. ise, duruşmada Elmas Özman'ın kendisini öldürmeye çalıştığını ileri sürdü. Ö.A. Büyükşehir Belediyesi'nin emlak işleri bölümünde çalışırken, Taner Bey’le tanıştım. Bir kaç kez sohbet ettik. Olay günü benim Tıp Fakültesi’nde bir işim vardı. Taner Bey beni arabayla bırakmak istedi. Giderken yazlığa uğrayıp, tavukları kesmesi için bir adam çağıracağını söyledi. Biz bahçede iken sanık elinde tabancayla geldi. Onu görünce içeriye kaçtık. Camı kırıp içeriye girdi ve Taner Bey’i öldürdü. Beni de bahçede yakaladı. Kafama tabancanın arkasıyla vurdu. Tabancada mermi olsaydı beni de öldürecekti. Söylediği gibi benim Taner Bey ile ilişkim yoktu. Ben nişanlıyım ve evlenme hazırlığı yapıyorum'' dedi. 
     Elmas Özman’ın avukatı Ethem Özturan ise, Ö.A.’nın yalan ifade verdiğini belirterek, Ö.A.'nın cep telefonundan Mustafa Taner Özman’ın telefonuna çekilmiş olan, Kocacığım’ diye başlayan çok sayıda mesajın dökümanını mahkemeye delil olarak sundu. Ö.A. ise, mesajların Mustafa Taner Özman ile aralarında bir şakalaşma olduğunu iddia etti. 
     Mahkeme Heyeti, duruşmayı öldürülen Mustafa Taner Özman’ın önceki eşinden olan çocuklarının dinlenmesi için erteledi. 
     Kurupelit Beldesi'nde, Körfez Mahallesi'nde 3.5 ay önce meydana gelen olayda, iddiaya göre, bir çocuk annesi Elmas Özman, tavuklarını beslemek için gittiği yazlık evlerinde, bir kadınla birlikte bulduğu 6 yıllık eşi Mustafa Taner Özman'ı tabancayla vurarak öldürdü. Camdan atlayarak kaçmaya çalışan Ö.A.’yı da tabancayla başına vurarak yaralayan Elmas Özman, çıkarıldığı mahkemece tutuklanarak cezaevine gönderildi. 
     
</TEXT>
</DOC>
