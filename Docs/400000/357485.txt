<DOC>
<DOCNO> 357485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas07.html </URL>
<DATE> 2005/07/01/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
Mehmet Ali Erbil "Ana Haber Spikeri" oldu 
</HEADLINE>
<TEXT>

     Ünlü şovmen Mehmet Ali Erbil, KKTC’de yayın yapan "Kıbrıs Genç TV"de bu akşam ana haber bültenini sundu. 
     Kıbrıs Genç TV ana haber spikeri Nazmi Pınar’dan yayın sırasında destek alan Erbil, haber yayınının sonunda A.A muhabirine yaptığı açıklamada, ilk kez ana haber bültenini sunduğunu ancak ileride bu işi yapmayı düşündüğünü belirterek, "Neden olmasın " dedi. 
     Haberlerin ciddi okunması gerektiğine işaret eden Erbil, kendisinden her an bir komiklik yapmasının beklenmiş olabileceğini, ancak haber spikerliğinin ciddi bir konu olduğunu ifade etti. 
     Haber okumanın dışardan göründüğü gibi kolay olmadığını dile getiren Erbil, yayın öncesi herhangi bir hazırlık yapmadığını, canlı yayın tecrübesini kullandığını belirtti. 
     "Kurtlar Vadisi" dizisinde "Testere Necmi" karakterini canlandıran tiyatro oyuncusu Tarık Ünlüoğlu da Kıbrıs Genç TV’de spor haberlerini sundu. 
     Ünlüoğlu, ilk kez böyle bir iş yaptığını ve devam ettirmeyi düşünmediğini belirterek "Herkesin işi var" dedi. 
     
</TEXT>
</DOC>
