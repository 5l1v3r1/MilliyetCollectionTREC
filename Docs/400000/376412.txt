<DOC>
<DOCNO> 376412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko32.html </URL>
<DATE> 2005/09/07/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
ABD, Çin'e karşı sertleşti... 
</HEADLINE>
<TEXT>

     ABD, ''İran gibi iyi gözle bakılmayan'' ülkelerle enerji işbirliğini derinleştirmemesi için Çin'i uyardı. 
     ABD Dışişleri Bakan Yardımcısı Robert Zoellick, ''Çin, İran gibi ülkelerle enerji anlaşmaları imzalamaya devam ederse, ABD ile artan biçimde anlaşmazlığa düşecektir ve aradığı enerji güvenliği hedefine de muhtemelen ulaşamayacaktır'' dedi. 
     Çin'in enerji arayışlarının ne ölçüde hükümetin ''stratejik planından'' ne ölçüde yeni kurulan Çinli enerji şirketlerinin bireysel kar arayışından kaynaklandığını bilmediğini belirten Robert Zoellick, bununla birlikte, İran gibi Washington ve müttefiklerince ''iyi gözle bakılmayan'' ülkelerle anlaşmalar yapmanın Çin'in yararına olmayacağını iddia etti. 
     Pekin'in ABD'nin ''mesele çıkarabilecek, belalı'' ülkeler olarak gördüğü İran, Burma ve Zimbabve ile ilişkilerinin ''başka yerlerde ters tepebileceği'' ifadesini kullanan ABDli yetkili, Çin'e ''ya biz ya onlar'' restini de çekti. 
     Zoellick, ''Çin ya 'bu arada kendi enerji önceliklerini de korumaya devam ederek' bu ülkelerin yarattığı problemlerin giderilmesi için ABD ile birlikte çalışır ya da bize ve belki de bizimle birlikte uluslararası sistemde yer alan başka ülkelere karşı çıkmayı tercih eder'' diye konuştu. 
     Dışişleri Bakan Yardımcısı Robert Zoellick, ABD'nin gelecekteki baş rakibi olarak gördüğü Çin ile ilişkilerinde benimsediği yeni ''stratejik diyalog'' politikasının sorumuluğunu üstlenmiş bulunuyor. 
     
     ÇİN, ABD'Yİ KAYGILANDIRIYOR... 
     Siyasi ve iktisadi gözlemciler, dünyanın en uzun süre en hızlı büyüyen ekonomisi olarak Çin'in enerji kaynaklarını güvenceye almak için giriştiği atağın ABD'de giderek artan bir kaygıyla karşılandığına dikkat çekiyorlar. 
     ABD'li bazı strateji uzmanları, Çin'in hayati önemdeki enerji kaynaklarının denetimini güvenceye almak için giriştiği büyük çaplı satın almaların nihayetinde dünya gücü olarak ABD'nin yerini almasına yol açacağı uyarısında bulunuyor. 
     
</TEXT>
</DOC>
