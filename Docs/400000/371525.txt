<DOC>
<DOCNO> 371525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur23.html </URL>
<DATE> 2005/08/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Ormanlık alanda infaz 4 ölü 
</HEADLINE>
<TEXT>

     
     Ufuk AKTUĞ İSKENDERUN Hatay , DHA 

     
HATAY’ın İskenderun İlçesi’nde çıkan orman yangının söndürülmesinden sonra yapılan incelemede başlarına birer el ateş edilerek öldürülen 4 erkek cesedi bulundu. Orman yangınının, öldürülen kişilerin cesetlerinin tanınmaması amacıyla cinayet zanlısı veya zanlılarınca çıkarılmış olabileceği ileri sürüldü. 
     İlçeye bağlı Helvalı Köyü yakınlarında dün akşam bilinmeyen bir nedenle yangın çıktı. Gelen itfaiye ekipleri yangını büyümeden kısa sürede söndürdü. Soğutma çalışmalarının tamamlanmasının ardından ekipler bölgeden ayrıldı. Yangının çıkış nedeni ve hasar tespiti için bu sabah yeniden bölgeye giden ekipler, araştırma sırasında yangın alanına 15 metre uzaklıktaki dere yatağı içerisinde 4 kişinin cesedini bulunca jandarmaya haber verdi. Cesetler alevlerden etkilenmedi. 
     Jandarma ekipleriyle birlikte gelen Cumhuriyet savcısı ve adli tabibin yaptığı incelemede, 4 kişinin başlarından birer kurşun sıkılarak öldürüldükleri belirlendi. Birbirlerinden 7-8 metre mesafede 2’şerli olarak bulunan 4 cesetten birisinin Emrah Atarsu’ya ait olduğu anlaşıldı. 
     
     UYUŞTURUCU MAFYASI MI 

     Cesetlerin bulunduğu yerin yakınında esrar yapımında kullanılan dişi hintkenevirleri ekili tarla olduğu ortaya çıktı. Ormanlık alanda infaz edilen kişilerin de, kenevir tarlasından ele geçecek paranın paylaşımı veya başka bir konudaki anlaşmazlık nedeniyle uyuşturucu mafyasının kurbanı olabilecekleri olasılığı üzerinde durulmaya başlandı. Orman yangınının da, öldürülen kişilerin cesetlerinin de tanınmayacak hale gelmesini sağlamak amacıyla zanlılar tarafından çıkarılmış olabileceği de iddia edildi. 
     
</TEXT>
</DOC>
