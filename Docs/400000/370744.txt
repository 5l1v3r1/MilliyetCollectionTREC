<DOC>
<DOCNO> 370744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/dunya/dun01.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilyalıyı koşarken değil, otururken vurmuşlar 
</HEADLINE>
<TEXT>


DIŞ HABERLER SERVİSİ 


İngiltere'nin başkenti Londra'da, bir metro istasyonunda polisin dur ihtarına uymadığı gerekçesiyle vurulduğu açıklanan 27 yaşındaki Brezilyalı Charles de Menezes'in kaçarken değil, metro vagonunda, koltukta otururken vurulduğu öne sürüldü. 
Menezes, başarısız 4 bombalı saldırı girişiminden 1 gün sonra, 22 Temmuz'da, Stockwell metro istasyonundaki bir vagonda, polisin başına ateş etmesi sonucu ölmüştü. Olay ardından yetkililerin yaptığı açıklamada, genç Brezilyalının polisin dur ihtarına uymadığı gerekçesiyle vurulduğu duyurulmuş, bu uygulamanın haklılığı defalarca vurgulanmıştı. 
Ancak dün İngiliz medya organlarından yansıyan tanıkların ve 1 polisin ifadeleri, olayın hiç de Londra polisinin duyurduğu gibi gerçekleşmediğini gösterdi. 

'Karşımda oturuyordu' 
İngiliz ITV Televizyonu, güvenlik kamerası kayıtlarından yola çıkarak Menezes'in istasyona yürüyüş adımlarıyla girdiğini, bir yerde gazete almak için durduğunu bildirdi. Menezes daha sonra vagona girerek koltuğa oturdu. Menezes'in karşısındaki koltukta oturduğunu söyleyen görgü tanığı, "Birkaç saniye içinde solumdaki kapıdan biri girdi. Karşımdaki koltukta oturan adama doğru küçük, siyah bir tabanca tutuyordu. Silahı, adamın sağ tarafında başına doğru yöneltmişti. İlk ateş sesi duyulduğunda silah adamın başından 5 santim kadar uzaktaydı" dedi. 
Olaya karışan bir polis de ifadesinde şunları söyledi "Adamı, deri ceketinden yakaladım... Ardından onu daha önce oturduğu koltuğa doğru ittim. Sonra bir silah sesi duydum." ITV'nin ele geçirdiği rapora göre Menezes 8 kere vuruldu. 
Polis Menezes'i, Londra'daki terör saldırılarıyla ilgisi olduğu sanılan bir apartmandan çıkmasının ardından vurulduğu istasyona kadar takip etmişti. 


</TEXT>
</DOC>
