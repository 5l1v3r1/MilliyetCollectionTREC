<DOC>
<DOCNO> 355604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun07.html </URL>
<DATE> 2005/06/26/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
İran'ın yeni cumhurbaşkanı Ahmedinecad, kabine hazırlıklarına başladı 
</HEADLINE>
<TEXT>

     İran’da dün yapılan cumhurbaşkanlığı seçiminin ikinci turunu kazanarak 9. cumhurbaşkanı olan Mahmud Ahmedinecad, yeni kabineyi oluştururken ülkenin bütün yeteneklerinden yararlanacağını söyledi. 
     IRNA ajansının haberine göre Ahmedinecad, İslami Şura Meclisi başkanı Gulam Ali Haddad ile katıldığı bir toplantıda, önümüzdeki günlerde basın toplantısı düzenleyerek, oluşturacağı kabine hakkındaki tutumunu açıklayacağını kaydetti. 
     Ahmedinecad, yeni kabineyi oluştururken ülkenin bütün yeteneklerinden yararlanacağını belirtti. 
     İslami Şura Meclisi başkanı Haddad da Ahmedinecad’ı seçimi "büyük bir farkla" kazandığı için kutladı ve parlamentonun gelecek yönetime yardımcı olmaya hazır olduğunu belirtti. 
     Ahmedinecad’a cumhurbaşkanlığı yemin törenini Baharistan Meydanı’ndaki eski meclis binasında yapmayı teklif eden Haddad, "Bu, meclisin gelecek yönetime yardım etmeye başlamasının işareti olacak" dedi. 
     Mahmud Ahmedinecad’ın seçimi yüzde 61.6 gibi yüksek bir oranla kazanmasının ardından, ülkenin üst düzey yöneticileri yeni cumhurbaşkanını kazandığı zafer dolayısıyla kutladılar. 
     Dini lider Ayetullah Ali Hamaney, yayınladığı mesajda, İran halkını ve Ahmedinecad’ı kutlarken, Cumhurbaşkanı Muhammed Hatemi, Yargı Erki Başkanı Ayetullah Mahmud Haşimi Şahrudi, Anayasayı Koruyucular Konseyi AKK sözcüsü Gulam Hüseyin Elham, Uzlaştırma Konseyi Sekreteri Muhsin Rezai, cuma imamları ve politikacılar da tebriklerini ilettiler. 
     
</TEXT>
</DOC>
