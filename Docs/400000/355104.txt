<DOC>
<DOCNO> 355104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/soneko20.html </URL>
<DATE> 2005/06/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Perpa Sultanahmet ve Taksim arasındaki alan turizm merkezi olmalı 
</HEADLINE>
<TEXT>

     Perpa Yönetim Kurulu Başkanı Mithat Yümlü, monoblok gövde yapısı itibariyle Pentagon'dan daha büyük olan Perpa'nın çatısında 3 bin 500'er kişilik 4 kongre salonu, kenarına Galata Kulesi benzeri sembol kule ve yeraltında 7 bin-7 bin 500 araçlık otopark yapmaya talip oluduklarını bildirdi. 
     Yümlü, ekonomi muhabirlerinin katılımıyla düzenlediği sohbet toplantısında, İstanbul'un gündeminde kenti bir turizm, finans ve ticaret merkezi haline getirmek bulunduğunu kaydetti. 
     Hükümetin de bu konuya önem verdiğini ifade eden Yümlü, iki önemli turizm merkezi Sultanahmet ve Taksim arasındaki alanın turizm merkezi olması gerektiğini bildirdi. 
     Salı Pazarı'ndan Karaköy'e uzanan limanın turizm kompeksi yapılmasına ilişkin Galataport projesine işaret eden Yümlü, bu bölgede Perşembe Pazarı'nın da bulunduğuna dikkat çekti. 
     Yümlü, buradaki esnafın uzlaşma içinde, zorlama olmadan tahliye edilmesi gerektiğini vurgulayarak, şunları söyledi 
     ''Taksim'deki Talimhane eskiden yedek parçacıların olduğu bir bölgeydi. 1985'te turizm bölgesi ilan edildi. Turizme girmek isteyenler o apartmanların altındaki dükkanları satın alarak oteller inşaa ettiler. Yani oradaki iş sahipleri Perşembe Pazarı gibi elektriği, suyu, telefonu kesilerek, cebri olarak oradan tahliye edilmedi. Ekonominin kendi kaidesi içinde orası sınıf değiştirdi. Batılı anlamda bir otel ve turizm bölgesi oldu. Perşembe Pazarı'nda tahminen 2 bin civarında firma vardır. Galataport projesi içinde bu firmaları mağdur etmeyecek çözümlerin olduğuna inanıyorum.'' Perpa'nın doluluk oranının yüzde 85'in üzerinde olduğunu, Perşembe Pazarlılar'ın hepsini alacak bir kapasite kalmadığını belirten Yümlü, ''Kişisel önerim, bu projenin içinde o sektörü ihtiva eden bir iş merkezi de bulunabilir. Alan çok büyük'' dedi. 
     
     PERPA'DA DÜNYA REKORU OLABİLECEK RAKAMLAR 
     Mithat Yümlü, dünyanın en büyük ikinci monoblok gövdeli binası olan Perpa Ticaret Merkezi'nin dünya rekoru olabilecek rakamlar içerdiğini söyledi. 
     Türkiye'nin en büyük KOBİ merkezi olarak dikkat çeken Perpa'nın çatısı altında 20 bin kişinin çalıştığını, her gün 40 bin kişinin ziyaret ettiğini, 14 bin aracının girip çıktığını anlatan Yümlü, fuar yerlerine fuar dönemi dışında bu kadar aracın girip çıktığını bilmediğini belirtti. 
     Bildiği kadarıyla Atatürk Havalimanı'nın otoparkına günde 4 bin 500, Akmerkez'e 1500 kadar aracın giriş çıkış yaptığını kaydeden Yümlü, Perpa'da yeraltına otoparklar yapmak, yerüstünün ise yeşil alan ilan edilmesini istediklerini bildirdi. 
     Yümlü, ''İstanbul Büyükşehir Belediyesi'nden izin ve destek bekliyoruz. Gelin muhtelif semtlerde otopark yapılması projesine Perpa'dan başlayalım. Finansmanı da biz sağlayalım. Yerin altını bize versinler, 7 bin-7 bin 500 araçlık otopark yapalım. İstanbul'da otopark sorununun çözüm yolu ana arterlerin altını otoparka çevirmektir. Paris'te Şanzelize'nin altı otoparktır'' diye konuştu. 
     
     İSTANBUL'A SEMBOL TURİZM KULESİ 
     Perpa Yönetim Kurulu Başkanı Mithat Yümlü, İstanbul'un sembol kulelerinin yeteri kadar olmadığını, Galata Kulesi ve Kız Kulesi'nin kente yetmediğini, yeni turizm sembolleri gerektiğini söyledi. 
     İstanbul'un Kınalıada ve Çamlıca gibi en yüksek yerlerinden biri olan Okmeydanı'nda Galata Kulesi benzeri, çelik konstrüksiyondan 40 metre yüksekliğinde sembol bir turizm kulesi yapmak istediklerini belirten Yümlü, yapılacak kuleyle bütün boğazın Haliç'e kadar geniş bir alanın görülebileceğini bildirdi. 
     Perpa'nın kenarına, otopark yapacakları yerin üstüne böyle bir kule yapmayı tasarladıklarını, projelerini hazırladıklarını kaydeden Yümlü, ''Üstü restoran içi asansör kulesi olacak. Turizme bir katkımız olmasını, İstanbul'a böyle bir yapıtı kazandırmayı istiyoruz. Turist nasıl Çamlıca Tepesi'nden İstanbul'u seyrediyorsa gelsin buradan da adalara kadar olan bölümü seyredebilsin'' dedi. 
     
     PERPA ÇATISINA KONGRE MERKEZİ 
     Mithat Yümlü, bir diğer projelerini de Perpa'nın çatısına bir kongre merkezi yapmak olarak açıkladı. 
     Perpa'nın monoblok gövde olarak 669 bin metrekarelik büyüklüğüyle 520 bin metrekare olan ABD Savunma Bakanlığı Pentagon binasından daha büyük olduğunu belirten Yümlü, ticaret merkezinin çatısında 15 bin metrekarelik alanları olduğunu, 3 bin 500'er kişilik 4 kongre salonu yaapbileceklerini bildirdi. 
     Yümlü, ''Projemiz hazır. Belediye imar izni ve moral versin, finansmanını buluruz. 15-20 milyon dolarlık bir proje olur. İlk fırsatta projeyi Büyükşehir Belediye Başkanına ve Başbakana sunacağız. Hem turizm sembolüne hem otoparka hem kongre merkezine talibiz'' dedi. 
     Mithat Yümlü, Perpa'nın statiğinin kongre merkezini kaldıracağını, her gün 3 tonluk araçların binaya girip çıktığını, binanın 9.30-10.00 şiddetindeki depremi kaldıracak kuvvette inşaa edildiğini bildirdi. 
     Perpa'nın dış cephesinin cam ve alüminyum panellerle giydirilme işlemine bir ay sonra başlayacaklarını duyuran Yümlü, pazar günü yapılacak genel kurulda tekrar aday olacağını söyledi. 
     Mithat Yümlü, ''Perpa'nın genel kurullarında bir şey olmaz, tüccar akl-ı selimdir'' dedi. 
     Yümlü, kentin yeşil alanlara ihtiyacı olduğunu vurgulayarak, Hazine'ye ait şehir içindeki arsaların satılmayarak yeşil alan olarak değerlendirilmesini istedi. 
     
</TEXT>
</DOC>
