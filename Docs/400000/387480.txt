<DOC>
<DOCNO> 387480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/ekonomi/eko03.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çimentoda Irak kapısını başkentli Türkerler aldı 
</HEADLINE>
<TEXT>


Irak'a yakınlığı ve ihracat potansiyeliyle önem kazanan Şanlıurfa Çimento'nun ihalesinde en yüksek teklifi 158.5 milyon dolarla Ankara merkezli Türkerler İnşaat verdi. Şirketin bugüne kadar çimento yatırımı yoktu 

DİLEK TAŞ 

Tasarruf Mevduatı Sigorta Fonu'nun TMSF satışa çıkardığı Uzan Grubu çimento şirketlerinden Şanlıurfa Çimento için yapılan ihalede en yüksek teklifi 158.5 milyon dolarla Türkerler İnşaat verdi. 
TMSF'nin toplam 56 milyon dolar muhammen bedelle satışa çıkardığı Şanlıurfa Çimento için toplam 18 şirket talip oldu. İhalenin kapalı zarfla teklif alınan ilk bölümünde en yüksek teklifi veren altı grup arasında açık artırmaya geçildi. Kapalı zarfla yapılan ilk bölümdeki en yüksek teklifi 122.5 milyon dolarla Çimsa verdi. 

11 mola alındı 
Açık artırma Çimsa'nın yanı sıra kapalı zarfla 115.7 milyon dolar veren Heidelberg, 115 milyon dolar teklif eden Türkerler, 111.4 milyon dolar teklif eden Limak ile 110 milyon dolar teklif eden Sanko ve Asko şirketleri arasında yapıldı. Her ikisi de Sanko Grubu'na bağlı olan Sanko ve Asko arasında eşitlik olduğu için ihalenin bu altı grup arasında yapılmasına karar verildi. 
145 artırım sonucunda en yüksek teklifi, 158.5 milyon dolar ile Türkerler verdi. Türkerler'den sonra en yüksek teklif, 158.2 milyon dolarla Heidelberg'e ait. 
Kıyasıya rekabet yaşanan açık artırmada toplam 11 kez mola alındı. Çimsa üç, Heidelberg dört, Türkerler bir, Limak iki ve Asko şirketi bir kez mola aldı. 
Türkerler İnşaat Genel Müdür Yardımcısı Ercan Özkazanç, tekstil ve inşaat sektörlerinde faaliyet gösterdiklerini söyleyerek, "Çimento sektöründe de yerimizi almak istiyorduk. Bu konuda çalışmalarımız devam ediyordu. Bu ihaleyi aldığımız için mutluyuz" dedi. 
Fabrikayı Irak pazarına hitap etmesi bakımından önemli gördüklerini belirten Özkazanç, "Bugüne kadar yapılan ihalelerdeki süreçleri hep birlikte takip ettik. O konuda normal bir fiyat gibi değerlendiriyoruz. Ama fiyat, bizim düşündüğümüz rakamları aştı. Yine de biraz daha marjımız vardı" diye konuştu. 

Tekstil ve inşaat şirketi Türkerler İnşaat'ın, Ankara merkezli inşaat, tekstil, madencilik, altyapı çalışmaları alanlarında yatırımları bulunuyor. Yönetim Kurulu Başkanı Kazım Türker olan şirket tekstil sektöründe 30 yıldan bu yana çalışmalarını sürdürüyor. Şirketin, Limak Grubu ile İzmir ve çevresinin doğalgaz dağıtım altyapısının yapımı için bir ortaklığı bulunuyor. Şirket petrolcülük alanında da Petsa markası ile temsil ediliyor. 

1 milyar dolar garanti Uzanlar'dan TMSF'ye geçen dokuz çimento fabrikasına olan yoğun talep, ihalelerde kıran kırana rekabete dönüştü. Dokuz fabrikanın toplam muhammen bedeli olan 433 milyon dolar, beşinci ihalede aşılırken, dünkü Şanlıurfa Çimento ihalesiyle en yüksek tekliflerin toplamı 816 milyon 750 bin dolara ulaştı. 
Geriye üç çimento fabrikasının satış ihalesi kaldı. Bunların toplam muhammen bedeli ise 125 milyon dolar ediyor. Bu üç fabrikanın ihalesinde artırım olmayıp fabrikalar muhammen bedeline satılırsa çimentolardan toplam 941 milyon dolar gelir elde edilmiş olacak. 
Ancak şimdiye kadarki altı çimento ihalesinde de en yüksek teklifin, muhammen bedelin 2.5 - 3 katına ulaştığı göz önünde bulundurulursa bu rakamın 1 milyar doları aşacağına garanti gözüyle bakılıyor. 

816.7 milyon dolarlık teklif Fabrika Muhammen bedel milyon En iyi teklif milyon Teklif sahibi Lalapaşa 61 166.5 Çimentaş Standart 62 175.5 Çimsa Bartın 22 48 Çimko Ladik 60 140.25 Akçansa Gaziantep 47 128 Sanko Şanlıurfa 56 158.5 Türkerler 

Değerler 'tahmini' aştı Şirketlerin yüksek bedellere alıcı bulmasına son zamanlardaki hemen hemen tüm satışlarda rastlanıyor. Uzan Grubu'nun borçları nedeniyle TMSF'ye geçen Star TV'ye gelen 306.5 milyon dolarlık en yüksek teklif, muhammen bedelin 1.9 katıydı. Süper FM'e teklif edilen 33.1 milyon dolar muhammen bedelin 1.8 katını, Metro FM'e teklif edilen 22.8 milyon dolar ise muhammen bedelin 1.5 katını oluşturdu. Erdemir'e piyasa değerinin 1.9 katı, Tüpraş'a 1.8 katı teklif edildi. Emlak uzmanlarının 100 milyon doların üzerinde değer biçtiği İstanbul Hilton Oteli ise 255.5 milyon dolara alıcı buldu. 
Bunun gündemdeki büyük satışlar olan Telsim, Vakıfbank, Petkim ve THY'de de süreceği tahmin ediliyor. Muhammen bedeli 2.8 milyar dolar olan Telsim'de değerin 4 milyar doları aşabileceği öngörülüyor. 


</TEXT>
</DOC>
