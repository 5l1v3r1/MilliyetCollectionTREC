<DOC>
<DOCNO> 372676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/spor/spo09.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Schumacher zam istiyor 
</HEADLINE>
<TEXT>


McLaren'e transferi konuşulan Ferrari'nin yıldızı, kalmak için 6.1 milyon dolar talep etti 


Formula 1'in yedi kez şampiyon olan efsane ismi Michael Schumacher'in 2007'de McLaren Mercedes takımına geçeceği yolundaki iddialar artarken, ünlü pilotun Ferrari'de kalmak için maaşına zam istediği öğrenildi. 
Mercedes'in patronu Norbert Haug ile yaptığı görüşme sonrası hakkındaki spekülasyonlar artan Schumi'nin, takımı Ferrari'den sözleşmesinin 2006 sonrasında da aynı şartlarda devamı konusunda teklif aldığı ancak bunu kabul etmediği belirtildi. Alman Bild gazetesi, Schumacher'in menajeri Willi Weber'in, yıldız pilotun yeniden sözleşme imzalaması için Ferrari'den yıllık 6.1 milyon dolar zam talep ettiğini yazdı. Halen en çok kazanan sürücü konumundaki 36 yaşındaki Schumacher, kontratına istenilen zammı alması halinde yıllık kazancını 48.8 milyon dolara çıkartacak. 


</TEXT>
</DOC>
