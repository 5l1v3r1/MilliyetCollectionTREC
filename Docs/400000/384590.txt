<DOC>
<DOCNO> 384590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sontur22.html </URL>
<DATE> 2005/10/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Motorlu kuryeleri gasp edip öldüren 3 eski kurye yakalandı 
</HEADLINE>
<TEXT>

     İstanbul’da para ve değerli eşya taşıyan 7 motorlu kuryeyi gasp ettikleri ve bunlardan 2’sini öldürdükleri öne sürülen 3 eski kurye yakalandı. 
     Asayiş Şube Müdürlüğü’nden yapılan açıklamada, 2001 ile 2004 yılları arasında 7 motosikletli kuryenin gasp edilmesi ve bunlardan 2’sinin öldürülmesi olaylarına karıştıkları belirlenen 3 kişinin, 
     Gaziosmanpaşa, Büyükçekmece ve Sultanbeyli’de düzenlenen operasyonla yakalandığı bildirildi. 
     Açıklamada, bu kişilerle birlikte 1 adet 7.65 milimetre çapında tabanca ile bu silaha ait şarjör ve 4 adet mermi ele geçirildiği kaydedildi. 
     Açıklamada, yakalanan bu kişilerin, 19 Haziran 2001 tarihinde Şişli’de döviz bürosu kuryesi Halit Şahin’den 65 YTL gasp edilmesi, 2 Temmuz 2002’de Eyüp’te Ahmet Eker’den 5 bin Avro, bir miktar Suudi Arabistan Riyali, İsveç Kronu ve Fransız Frangı alınması, 1 Ağustos 2002’de Beşiktaş’ta Yavuz Aytaç’tan 8 bin YTL, 7 Şubat 2003 tarihinde 
     de Beşiktaş’ta Şaban Argın’dan 16 bin YTL ve 22 bin Dolar gasp edilmesi, 12 Haziran 2003’te Eyüp’te Tamer Küçük’ün gasp amaçlı öldürülmesi, 1 Ağustos 2003 tarihinde Beşiktaş’ta Erol Kargın’dan 36 bin 500 YTL alınması ve 20 Ocak 2004 tarihinde de Beyoğlu’nda Ramazan Demir’in gasp amaçlı öldürülmesi olaylarını gerçekleştirdikleri öne sürüldü. Gasp Büro Amirliği’nde sorguları yapılan Adil Ö. 28 , Yılmaz D. 27 ve Muammer Nuri K. 32 , daha sonra adliyeye gönderildi. Yakalanan bu kişilerden Adil Ö’nün, 1998 yılına kadar çeşitli şirketler adına motosikletle kuryelik yaptığı, işten çıkartılınca internet cafe açtığı, ancak işlerinin kötü gitmesi nedeniyle sıkıntıya girdiği belirtildi. Bunun üzerine 8 Ocak 2001 tarihinde motosikletli kurye Yılmaz D’nin aracını çalan Ö’nün, bu araçla, yine kuryelik yaparken işsiz kalan Muammer Nuri K. ile Eyüp’te 2 ayrı döviz bürosu kuryesinin gasp edilmesi olayını gerçekleştirdiği kaydedildi. Bu kişilerin, motosikleti çalınan Yılmaz D’nin de katılımıyla gasp olaylarını sürdürdükleri ve kendilerine direnen 2 motorlu kuryeyi öldürdükleri, Ramazan Demir’in öldürülmesinden sonra da gasp olaylarını bıraktıkları ifade edildi. Bunun üzerine değişik işlerde çalışmaya başlayan 3 zanlıdan Adil Ö’nün, olaylarda kullandığı silahla geçtiğimiz günlerde 20-30 kişinin katıldığı Gaziosmanpaşa’daki bir kavgaya karıştığı, olay yerine gelen polisin silahı ele geçirdiği, ancak sahiplenen çıkmadığı bildirildi. Kriminal inceleme sonucu tabancanın, 5 kuryenin gasp edilmesi ve 2 kuryenin de öldürülmesi olaylarında kullanıldığı belirlendi. Kavgadan dolayı çıkartıldığı savcılıkça serbest bırakılan Adil Ö, silah ile gasp olayları arasındaki bağlantıyı kuran polislerce tekrar gözaltına alındı. Polis, daha sonra da diğer zanlılara ulaştı. Öte yandan polis, gasp olaylarıyla ilgili canlandırma yaptı. Canlandırmada, zanlılar yerine polisler rol aldı. 
     
</TEXT>
</DOC>
