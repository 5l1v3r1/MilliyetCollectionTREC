<DOC>
<DOCNO> 361729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur29.html </URL>
<DATE> 2005/07/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kazım Koyuncu anısına halı saha... 
</HEADLINE>
<TEXT>

     Sinop'un Erfelek İlçe Belediyesi'nce 'sağlıklı yaşam' için yaptırılan halı sahaya, kanserden hayatını kaybeden Karadenizli sanatçı Kazım Koyuncu'nun adı verildi. 
     Erfelek Belediye Başkanı İbrahim Felek, AA muhabirine yaptığı açıklamada, ilçenin ihtiyacı olan halı sahayı sağlıklı yaşam için yaptırdıklarını belirterek, halı sahaya kanserden hayatını kaybeden Karadenizli Sanatçı Kazım Koyuncu'nun adını vermeyi uygun bulduklarını söyledi. 
     Koyuncu'nun sevilen bir sanatçı olduğunu ifade eden Felek, ''Kazım Koyuncu, sanatıyla, kişiliğiyle, yardımseverliği ile tüm Karadeniz'in gururuydu. Genç yaşta ölümüyle hepimizi yasa boğdu. Sağlıklı yaşam için yaptırdığımız halı sahaya, bazı noktalara dikkati çekmek ve onun anısını yaşatmak için adını verdik'' diye konuştu. 
     Kazım Koyuncu Halı Sahası'nın açılışı, ''1. Erfelek Tatlıca Şelaleleri Festivali'' kapsamında Vali Zeki Şanal ve AK Parti Sinop milletvekili Mustafa Öztürk tarafından yapıldı. 
     
</TEXT>
</DOC>
