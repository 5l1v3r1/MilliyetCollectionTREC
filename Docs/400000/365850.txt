<DOC>
<DOCNO> 365850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sondun16.html </URL>
<DATE> 2005/07/31/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Hamdi İshak'ın kardeşi de tutuklandı 
</HEADLINE>
<TEXT>

     İtalya, Londra'daki 21 Temmuz saldırı girişimlerinin zanlısı olarak cuma günü Roma'da tutuklanan Etiyopyalı Hamdi İshak'ın kardeşini de tutukladı. 
     Zanlının İtalya'nın Brescia kentinde yaşayan kardeşi Fati İshak'ın dün uzun süre sorgulandıktan sonra bugün tutuklandığı açıklandı. 
     Polis kaynaklarından edinilen bilgiye göre, Fati İshak'ın, Londra'dan İtalya'ya kaçan Hamdi İshak ile ilgili bazı bilgi ve belgeleri örtbas etmeye çalışmış olmasından kuşkulanılıyor. 
     Hamdi İshak'ın Roma'da yaşayan kardeşi Remzi İshak ise geçen cuma günü Roma'da sahte belge bulundurmak suçlamasıyla tutuklanmıştı. 
     Hamdi İshak ve Remzi İshak halen Roma'da Regina Coeli cezaevinde tutuluyor. 
     Öte yandan, Hamdi İshak'ın İngiltere'ye iadesiyle ilgili dosyanın yarın İtalyan makamlarına ulaştırılacağı belirtiliyor. İtalya'nın İngiltere'nin iade talebine en geç 60 gün içerisinde yanıt vermesi gerekecek. 
     İtalyan savcılar tarafından sorgulanan Hamdi İshak'ın ise İngiltere'de insanlara zarar vermeyi hedeflemeyen, sadece sembolik bir eylem girişiminde bulunduğunu beyanla ''Ben İtalya'da kalmak istiyorum'' dediği belirtiliyor. 
     
</TEXT>
</DOC>
