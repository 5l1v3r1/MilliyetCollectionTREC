<DOC>
<DOCNO> 399906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun25.html </URL>
<DATE> 2005/12/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Talat Lokmacı Kapısı konusunda Rum iddiaları tutarsız ve komik... 
</HEADLINE>
<TEXT>

     KKTC Cumhurbaşkanı Mehmet Ali Talat, Lokmacı Kapısı'nın geçişlere açılması için Kıbrıs Türk tarafınca sürdürülen çalışmalar karşısında Kıbrıs Rum tarafının ''ara bölgenin ihlal edildiği'' yönündeki iddialarının ''tutarsız ve komik'' olduğunu söyledi. 
     Cumhurbaşkanı Talat, Rum yönetimi lideri Tasos Papadopulos'un Kıbrıs Türk tarafını BM Güvenlik Konseyi'nin daimi üyelerine şikayet etmesine ilişkin bir soruyu yanıtlarken, Rum liderin, ''ara bölgenin ihlal edildiği'' iddiasıyla BM Güvenlik Konseyi 5 daimi üyesi ülkenin büyükelçilerini Dışişleri Bakanlığı'na çağırıp görüştüğünü anımsattı. 
     Talat, bu ülkelerden ABD, İngiltere ve Fransa'nın büyükelçilerinin önceki gün kendisini de ziyaret ettiğini bildirdi. 
     Büyükelçilere durumu anlattığını kaydeden Cumhurbaşkanı Talat, büyükelçilerin kendisine haksız olduğunu söylemediğini, sadece durumu anlamaya çalıştıklarını belirtti. Daha sonra BM'nin de açıklama yaptığını hatırlatan Talat, ''BM Güvenlik Konseyi daimi üyeleri bu izahatlardan sonra bizden herhangi bir talepte bulunmadı'' diye konuştu. 
     Mehmet Ali Talat, ''Dolayısıyla Rum tarafının ara bölge ihlaliyle ilgili iddialarının tutarlı olmadığı, bu konudaki tutumlarının komik olduğu ortaya çıkmış oldu'' dedi. 
     Lokmacı bölgesinde görevli askeri birliklerin KKTC Güvenlik Kuvvetleri Komutanlığı unsurları olduğuna işaret eden Talat, KKTC'nin kontrolündeki Ermu Sokağı'nda askeri araçların sivillerle karşılaşmadan geçişi için bir yaya geçidi yapıldığını anlattı. Bu yaya geçidinin tamamen KKTC bölgesinde olduğunu vurgulayan Talat, Güvenlik Kuvvetleri Komutanlığı araçlarının geçişi dışında herhangi bir ek askeri düzenlemenin söz konusu olmadığına, oradaki nöbet noktasının da kaldırıldığına işaret etti. 
     Talat, bu düzenlemelerle askeri üstünlük sağlanmadığını belirterek, ''Ancak buna karşın biz 1958'den beri bölünmüş olan Lefkoşa'yı birleştirmek için kararlılığımızı koruyoruz'' diye konuştu. 
     
</TEXT>
</DOC>
