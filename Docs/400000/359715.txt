<DOC>
<DOCNO> 359715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/dunya/adun.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul-Londra hattı 
</HEADLINE>
<TEXT>


Londra'daki terör eylemleri, 15 ve 20 Kasım 2003'te 2 sinagog, İngiltere Konsolosluğu ve HSBC binasının bombalanmasını üstlenen 'Ebu Hafs el Masri Tugayları' adına üstlenildi 

DIŞ HABERLER SERVİSİ 


Dünyanın koordineli hareket eden bir uluslararası terörizm tehdidiyle karşı karşıya olduğu, Londra'daki son bombalama eylemleriyle bir kez daha ortaya çıktı. 
Daha önce İstanbul'da, 15 ve 20 Kasım 2003'te, 2 sinagog, İngiltere Konsolosluğu ve HSBC binasının bombalanması eylemlerinin üstlenilmesinde kullanılan El Kaide bağlantılı "Ebu Hafs el Masri Tugayları" ismi, dün Londra'daki saldırıların üstlenilmesinde de kullanıldı. Teröristler, İspanya'nın başkenti Madrid'de meydana gelen ve 191 kişinin ölümüne yol açan saldırıları üstlenirken de aynı ismi kullanmışlardı. 

Tanıdık isim 
Londra, Madrid ve İstanbul saldırılarında aynı ismin gündeme getirilmesi, 3 saldırı arasındaki bağı da dolaylı yoldan açığa vurmuş oldu. 
Dün "İslami Web" adlı bir sitede yer alan duyuruda, Londra'daki saldırılara sahip çıkılarak İngiltere başkentinin yeniden vurulacağı tehdidine yer verildi. Adını Afganistan'da öldürülen bir El Kaide militanından aldığı belirtilen Ebu Hafs el Masri açıklamasında, "Örgüt savaşçılarının İngiltere'nin başkentinde darbe üstüne darbe vurduğu ve çok sayıda kişinin ölümüne ve yaralanmasına yol açtığı" belirtildi. 
Ebu Hafs el Masri Tugayları adına internette Arapça olarak yayımlanan bildiride şu ifadeler kullanıldı 
"Sözlerimiz rüzg rla uçup gitmedi ve k firlerin kalbine indirdiğimiz darbeler durmadı. Allah'a şükürler olsun ki, Ebu Hafs el Masri Tugayları'ndan bir Mücahit grubu küfrün merkezine darbe üstüne darbe indirdi. Gazamız mübarek olsun. Gelecek günler İslam ve Müslümanlara savaş açanlara karşı açtığımız cihadın daha da büyüdüğünü gösterecek. İslam, Irak, Afganistan ve Filistin'de güven altına alınıncaya kadar kenara çekilip sessiz kalmayacağız." 

'Ölüm arabaları' 
Ebu Hafs el Masri Tugayları adına 2 yıl önce, İstanbul'da patlayıcı yüklü araçlarla gerçekleştirilen saldırılarla ilgili olarak yapılan açıklamada, "Ölüm arabalarımız, Washington şartlarımızı yerine getirinceye kadar hedeflerinin üzerine gitmeye devam edecek" denilmişti. Türkiye tehdit edilirken, "ABD ajanı Türk hükümeti, Bush ile barış arasında seçimini yap. Haçlı ordularından ayrılıp İslami topluma dön" çağrısı yapılmıştı. Saldırıların son bulması için Türkiye'nin Afganistan'daki askerlerini geri çekmesi, İsrail ile ilişkilerini kesmesi ve ABD'ye askeri kolaylıklar sağlamaması şartları öne sürülmüştü. Ebu Hasf el Masri Tugayları, Londra saldırılarının üstlenilmesinde kullanılan ikinci isim oldu. Saldırılar, aynı gün Avrupa Cihadı Gizli Örgütü adına da üstlenilmişti. 


</TEXT>
</DOC>
