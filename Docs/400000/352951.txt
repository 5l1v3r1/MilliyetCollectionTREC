<DOC>
<DOCNO> 352951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonsiy03.html </URL>
<DATE> 2005/06/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yeni Tarım bakanı, eski bakanın bürokratlarını by-pas etti 
</HEADLINE>
<TEXT>

     Kabine revizyonuyla Tarım Bakanlığı görevine gelen Mehmet Mehdi Eker, eski Tarım Bakanı Sami Güçlü döneminde etkin görevler üstlenen bürokratları by-pas etti. 
     Eker, daha önce CHP’li olduğu gerekçesiyle eleştirdiği Bakanlık Müsteşarı Haşim Öğüt’ü ise Bakanlıkta tek yetkili haline getirdi. Eker, "Müsteşarlık makamı bilgilendirilmeden kendisine herhangi bir konu getirilmemesini" istedi. 
     Eker, göreve gelmesinin ardından bir işbölümü talimatı yayımladı. Eker, yaptığı yeni düzenlemeyle sınıf arkadaşı ve uzun yıllar Koruma Kontrol Genel Müdürlüğü’nde birlikte görev yaptığı yakın arkadaşı Nihat Pakdil ve halen Bakanlıkta Müsteşar Yardımcılığı görevini yürüten Nebi Çelik’e kilit birimleri bağladı. Sami Güçlü’ye yakınlığıyla bilinen Müsteşar Yardımcıları İsmail Hakkı Sayın ve Mustafa Erten ise bir anlamda by-pas edilmiş oldular. Daha önce Sayın’a bağlı bulunan Araştırma Planlama ve Koordinasyon Kurulu Başkanlığı Nebi Çelik’e, Personel Genel Müdürlüğü ise doğrudan Müsteşar Haşim Öğüt’e bağlandı. 
     Başbakan Recep Tayip Erdoğan’a gıda birifingleri veren ve gıda konusunda uzman olan Mustafa Erten’e bağlı olan Koruma ve Kontrol Genel Müdürlüğü ise Müsteşar Yardımcısı Hasan Ekiz’in emekliliğini istemesinin ardından yerine vekalet eden Nihat Pakdil’in görev alanı olarak belirlendi. 
     Bakan Eker’in yaptığı düzenlemeye göre, Pakdil, Tarımsal Üretim Genel Müdürlüğü, Koruma ve Kontrol Genel Müdürlüğü ve Tarımsal Araştırmalar Genel Müdürlüğü’nden sorumlu olacak. Müsteşar Yardımcısı Nebi Çelik’e ise Araştırma Planlama ve Koordinasyon Kurulu Başkanlığı, Dış İlişkiler ve Avrupa Topluluğu Koordinasyon Dairesi Başkanlığı, Toprak Mahsulleri Ofisi Genel Müdürlüğü ve Tarım Reformu Uygulama Genel Müdürlüğü bünyesindeki görevleri yürütecek. 
     Sami Güçlü döneminde en etkin Müsteşar Yardımcılarından İsmail Hakkı Sayın’ın sorumluluk alanında ise Hukuk Müşavirliği, İdari ve Mali İşler Dairesi ile Tarım İşletmeleri Genel Müdürlüğü kaldı. 
     Güçlü döneminin bir diğer etkin ismi olan Mustafa Erten ise Teşkilatlandırma ve Destekleme Genel Müdürlüğü, Çay İşletmeleri Genel Müdürlüğü ve Atatürk Orman Çiftliği Genel Müdürlüğü’nden sorumlu olacak. 
     Müsteşar Yardımcısı Ali Eroğlu ise Yayın Dairesi Başkanlığı ve Savunma Sekreterliği konularında çalışma yürütecek. 
     Tarım Bakanlığı’nda Teftiş Kurulu Başkanlığı ile Basın ve Halkla İlişkiler Müşavirliği doğrudan Bakan’a bağlı olarak faaliyet gösterecek. 
     
     "CHP’Lİ DİYE ELEŞTİRDİĞİ MÜSTEŞAR TEK ADAM" 
     Eker, daha önce CHP’li olduğu gerekçesiyle eleştirdiği Müsteşar Haşim Öğüt’ü ise Bakanlık’ta tek yetkili haline getirdi. Personel Genel Müdürlüğü ve Tarım Kredi Kooperatifleri ile ilişkilerin Öğüt tarafından yürütülmesini isteyen Eker, "Müsteşarlık makamı bilgilendirilmeden kendisine herhangi bir konu getirilmemesi" konusunda da talimat verdi. 
     Haşim Öğüt’ün izinli, raporlu ve görevli olması durumunda ise yerine Müsteşar Yardımcısı Nebi Çelik vekalet edecek. 
     
</TEXT>
</DOC>
