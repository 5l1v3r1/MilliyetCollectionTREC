<DOC>
<DOCNO> 371669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonspo01.html </URL>
<DATE> 2005/08/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Belçika'da Serhat ile Sezer Öztürk karşı karşıya oynadı... 
</HEADLINE>
<TEXT>

     
     Mehmet Özdemir Bildiriyor 



     Belçika Birinci Futbol Ligi’nde RSC Anderlecht takımında forma giyen Serhat Akın ile KFC Germinal Beerschot’da oynayan genç milli futbolcu Sezer Öztürk, dün akşamki maçta karşı karşıya geldi. 
     Geçen çarşamba günü Bulgaristan milli maçında görev yapan Serhat Akın’ın yorgun olduğu gözlenirken, bir gol pozisyonuna giren milli futbolcu bundan da yararlanamadı ve haftayı gol atamadan tamamladı. 
     Serhat, 70. dakikada yerini Delorge’ye bıraktı. 
     KFC Germinal Beerschot’da Sezer Öztürk’ün 53. dakikada oyuna girmesiyle ilk kez Belçika Birinci Ligi’nde 2 Türk milli futbolcu top koşturmuş oldu. 
     Karşılaşmayı 3-1 kazanan RSC Anderlecht, yenilgisiz liderliğini sürdürdü. 
     
     Alpay'gillere Suat sürprizi 

     Almanya Kupası'nın ilk turuna dün oynanan karşılaşmalarla devam edildi. 
     İkinci Lig ekibi Kickers Offenbach, Bundesliga temsilcisi Köln'ü 3-1 mağlup ederek kupanın dışına bıraktı ve günün en büyük sürprizini gerçekleştirdi. Karşılaşmada Köln'lü Alpay Özalan forma giymezken ev sahibinin ikinci golünü 71. dakikada penaltıdan Suat Türker kaydetti. 
     Halil Altıntop'lu Kaiserslautern, Ümit Davala'lı Werder Bremen, Hamit Altıntop'lu Schalke ve Yıldıray Baştürk'lü Hertha Berlin bir üst tura yükselmeyi başardı. Milli futbolcular Ümit ve Halil takımlarında yer almazken, Hamit ve Yıldıray birinci tur maçlarında ilk 11'de forma giydi. 

     
</TEXT>
</DOC>
