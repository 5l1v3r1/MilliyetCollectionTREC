<DOC>
<DOCNO> 354022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko41.html </URL>
<DATE> 2005/06/21/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
TÜSİAD Türkiye, üye olmasa da tarımda yapısal dönüşüm kaçınılmaz 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD ''DTÖ ve AB'deki Gelişmeler Işığında 21. Yüzyılda Türkiye Tarımı'' başlıklı raporunda, Türkiye'nin AB'ye üye olmasa da tarımda yapısal dönüşümün kaçınılmaz olduğu bildirildi. 
     Orta Doğu Teknik Üniversitesi ODTÜ Ekonomi Bölümü öğretim üyeleri Prof. Dr. Erol Çakmak ve Prof. Dr. Halis Akder tarafından hazırlanan rapor, Tarım ve Köyişleri Bakanı Mehmet Mehdi Eker'in de katıldığı bir toplantıyla tanıtıldı. 
     Prof. Dr. Halis Akder, tanıtımda yaptığı konuşmada, Türkiye ne yaparsa yapsın tarım ürünlerinin fiyatlarının ineceğini, AB'ye girmenin, çiftçinin bugün yetersiz bulduğu fiyatların daha da düşmesi demek olduğunu kaydetti. 
     AB'nin doğrudan gelir desteğini fiyatları düşürmek için kullandığını belirten Akder, Türkiye'nin üyeliğinin tarımsal destek bakımdan AB'ye maliyetinin düşük olacağını, yapısal dönüşümde süreç iyi kullanılırsa yumuşak geçiş yapılabileceğini söyledi. 
     Prof. Dr. Erol Çakmak da, Türkiye'nin hala net tarım ve gıda sektörü ihracatçısı olduğunu bildirdi. 
     Toplam 22 milyon istihdamın 7.4 milyonunun tarımda olduğunu ve 3.7 milyonunun aile işçisi olarak ücretsiz çalıştığını aktaran Çakmak, ''İstihdam mı ediyoruz, meşgul mu ediyoruz, emiyoruz mu Tarım, kriz zamanları sünger gibi emiyor'' dedi. 
     Raporda, tarımın ülkelerin gelişmişlik düzeylerinden bağımsız olarak hassas sektör olma özelliğini koruduğu vurgulanıyor. Türkiye tarımında dönüşümün zorunlu hale geldiği belirtilen raporda, ''Uluslararası anlaşmalarla dünya tarım ürünleri ticaretinde korumaların daha da düşmesi beklenmektedir. Türkiye tarım ürünlerinde istemese dahi koruma düzeyini indirmek zorunda kalacaktır. Dünya tarım malları ticaretinin serbestleştirilmesi yönündeki gelişmeler Türkiye için fırsatlar da yaratabilir'' denildi. 
     Türkiye'nin AB'ye üye olmasa da yapısal dönüşümün kaçınılmaz olduğu görüşü dile getirilen raporda, AB'ye üyeliğin yapısal dönüşüm gerekliliğini şiddetlendireceğine dikkat çekildi. 
     AB'nin ortak tarım politikasına uyum göstermede önemli olanın politikayı duyurmak değil, politikayı uygulayacak kurumsallaşmayı sağlamak olduğu vurgulanan raporda, ''AB ile müzakerelerde yol alabilmek için müzakere konusunun kendi aramızda tartışılmış ve sonuçlandırılmış olması gerekir. Geçmişteki müzakere tecrübeleri, üyelik görüşmeleri sürecinde içerdeki pazarlıkların Brüksel'le yapılan müzakerelerden daha çetin geçeceğine işaret etmektedir'' denildi. 
     
     MİYOPİK BAKIŞ 
     Rapora göre, Türkiye'de tarım için yapılan AR-GE harcamaları, tarıma yapılan transferlerin yüzde 0.2-0.4'ü kadar bulunuyor. OECD ortalamasının yüzde 1.8 dolaylarında olduğu kaydedilen raporda, ''İklim, coğrafya ve yapısal olarak hem kısıtların, hem de fırsatların bol olduğu Türkiye'de AR-GE'ye verilen önem bile bakışın ne kadar miyopik uzağı göremeyen olduğunun bir göstergesidir. Bu tavır kendine yeterli olmayı amaçlamakla da çelişmektedir. Örneğin tohum konusunda artan dışa bağımlılık, kendine yeterlilik konusunda gümrük indirimlerinden daha büyük bir tehdittir'' ifadesine yer verildi. 
     Tarımın kırdan göçü yavaşlatıcı ve gizli iş gücü deposu olarak kullanım özelliği bulunduğu da belirtilen rapora göre, tarımın kırsal istihdamdaki payı yüzde 70 civarında. Son iki tarım sayımına göre, çiftçi başına düşen ortalama işlenen alan büyüklüğü 1991'de 5.2 hektardan 2001'de 6 hektara ulaştı. 10 hektardan küçük toprak işleyen çiftçiler, toplam çiftçilerin yüzde 85'ini oluşturmakta ve yüzde 41'ini işlemekte. 
     Türkiye'de işlenen alanın üçte ikisinde tarla bitkileri yetiştiriliyor. Tarla bitkileri üretiminde tahıllar yarıdan fazlayı teşkil ediyor. 
     
     TARIMDA 7.4 MİLYON KİŞİ İSTİHDAM EDİLİYOR 
     Tarımın istihdamdaki payı yüksek. Sektör, kırsal kesimde işgücüne katılan kadınların yüzde 90'ını istihdam ediyor. 
     1980'lerin sonundan itibaren tarımın toplam istihdam içindeki payı ve tarımda istihdam edilenlerin sayısı azalıyor. 2000-2001 döneminde 7.9 milyon olan istihdam sayısı ve yüzde 36.8 olan toplam içindeki payı, 2004'de 7.4 milyon istihdama ve yüzde 34 paya geriledi. 
     İstihdam edilenlerin yarısı ücretsiz aile işçisi olarak hane halkının gelirine ortak oldu. Tarımda istihdam edilen 3.3 milyon kadından yüzde 80'i ücret almadan çalışıyor. Okur yazar olmayan kadınların oranı yüzde 28.5, erkeklerin oranı yüzde 8.5 düzeyinde bulunuyor. 
     Tarımda herhangi bir sosyal güvenlik şemsiyesi altında olanların oranı da yüzde 9'da kaldı. 
     Raporda, çiftçiye ve tarıma toplam destek tahmini 2003 yılı için 10.5 milyar dolar olarak yer aldı. 
     Türkiye'nin tarımsal ihracatında AB'nin payı 1999'dan 2004'e kadar ortalama yüzde 45 olarak gerçekleşti. AB Türkiye'nin en önemli ticaret ortağı olmasına rağmen Türkiye tarımsal ihracatının yüzde 55'i AB dışı ülkelere yapıldı. 
     
</TEXT>
</DOC>
