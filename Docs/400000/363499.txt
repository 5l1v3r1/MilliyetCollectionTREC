<DOC>
<DOCNO> 363499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur33.html </URL>
<DATE> 2005/07/22/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
"Ağabeyimi öldürenler, konuşmaması için annemi de öldürdüler" 
</HEADLINE>
<TEXT>

     Bursa’da 2 yıl önce, İzmir’den gelen nişanlısını beklerken BUSKİ Kavşağı’nda otomobilinin içinde uğradığı silahlı saldırı sonucu öldürülen Çağlar Özok’un katil zanlısı olduğu iddia edilen kişinin yargılanmasına devam edildi. 
     Bursa 5. Ağır Ceza Mahkemesi’nde yapılan duruşmada, "Kasten adam öldürmek" suçlamasıyla tutuklu yargılanan Mustafa Dicle hazır bulundu. 
     Davaya müdahil olarak katılan Çağlar Özok’un kızkardeşi Pınar Üzülmez, duruşmada, ağabeyinin, nişanlısı A.T, ağabeyi E.T, babası M.T. ve patronu A.T’nin gerçekleştirdiği planın ardından, sanık Mustafa Dicle tarafından öldürüldüğünü öne sürdü. 
     Annesi Adile Özok’un, duruşmada bildiklerini anlatmaması için iki gün önce ağabeyinin mezarı başında yine bu kişiler tarafından öldürüldüğünü iddia eden Üzülmez, "Ağabeyimi öldürenler, duruşmada konuşmaması için annemi de öldürdüler. Ben de ölüm tehditleri alıyorum. Şikayetçiyim" dedi. 
     Sanık Mustafa Dicle, Üzülmez’in söylediklerini kabul etmediğini bildirdi. 
     Mahkeme heyeti, eksik evrakın tamamlanması için duruşmayı erteledi. 
     
</TEXT>
</DOC>
