<DOC>
<DOCNO> 381702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur45.html </URL>
<DATE> 2005/09/26/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Erdoğan-Haenel görüşmesi.... 
</HEADLINE>
<TEXT>

     Başbakan Recep Tayyip Erdoğan, Fransa Senatosu AB Delegasyon Başkanı Hubert Haenel ile yaptığı görüşmede, Fransa’nın, Türkiye’nin AB üyeliğine desteğini sürdürmesini beklediğini söyledi. 
     Edinilen bilgiye göre, Erdoğan ile Haenel arasındaki görüşmede, ağırlıklı olarak Türkiye’nin AB üyelik süreci ele alındı. 
     Erdoğan, Fransa’nın, Türkiye’nin AB üyeliğine bugüne kadar verdiği desteği, bundan sonra da sürdürmesini beklediğini ifade etti. 
     Haenel de Türkiye’nin üyelik sürecinden bir dönüş olamayacağını belirterek, desteklerinin süreceğini kaydetti. 
     Görüşmenin ardından gazetecilere açıklama yapan Haenel, Türkiye’nin, AB’yle ortak bir geleceği olduğunu ifade ederek, "Türkiye’yi çok önemli bir süreç bekliyor" dedi. 
     Haenel, 3 Ekim’de müzakere süreceğinin başlayacağını ifade ederek, sorunların teker teker ele alınması gerektiğini söyledi. 
     Türkiye’nin çok değiştiğini ve büyük ilerleme kaydettiğini anlatan Haenel, "Sayın Başbakan’a Türkiye’nin AB ile ortak bir kaderi olduğunu ve bunu zedelememesi gerektiğini söyledik" diye konuştu. 
     Fransız heyeti üyelerinden Senatör Robert Denis Del Picchia da müzakerelere önyargılı başlanmamasının yararlı olacağını belirtti. 
     Picchia, "Gelecekte AB’nin ne olacağını bilemiyoruz" dedi. 
     
</TEXT>
</DOC>
