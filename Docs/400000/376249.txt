<DOC>
<DOCNO> 376249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/guncel/gun01.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
6-7 Eylül Sergisi'ni ülkücüler bastı 
</HEADLINE>
<TEXT>


Yumurtalı saldırıda bulunan ülkücüler, fotoğrafları söküp yere fırlattı. MHP İl Başkanı Barutçu, 'Bilgimiz yok' dedi 

GÜRKAN AKGÜNEŞ İstanbul 

Gayrimüslimlere yönelik olarak 50 yıl önce yapılan yağma ve tahribi anlatan "6 - 7 Eylül Olayları Sergisi" ülkücülerin saldırısına uğradı. 
Tarih Vakfı, Helsinki Yurttaşlar Derneği ve Helsinki İnsan Yerleşimleri Derneği'nce, Beyoğlu'ndaki Karşı Sanat Galerisi'nde açılan sergiye ilk tepki, MHP Üsküdar İlçe Teşkilatı ve Kadıköy Türk Ocağı Vakfı Üyesi Aynur Saydam'dan 65 geldi. Sergiyi bölücülükle suçlayan Saydam, "Kapanmış bir yara neden kaşınıyor " dedi. Türkiye Sivil Toplum Kuruluşları Birliği yöneticisi olduğunu söyleyen Ramazan Kırkık, Saydam'a destek verirken, bazı konuklar protestoya tepki gösterdi. 
Bir süre sonra, salona gelen ve aralarında eski Ülkü Ocakları İstanbul İl Başkanı Levent Temiz'in de bulunduğu 7 - 8 kişi, fotoğraflara yumurtalı saldırıda bulundu. "Türkiye Türk'tür, Türk kalacak", "Ya sev ya terk et" sloganları atan grup, fotoğrafları sökerek yere fırlattı. Gruba müdahale eden polis, bazı kişileri gözaltına aldı. Karşı Sanat'ın sahibi Feyyaz Yaman, böyle bir olay beklediklerini kaydetti. 

'Desteklemiyoruz, ama...' 
MHP İstanbul İl Başkanı İhsan Barutçu ise teşkilatlarının olayla ilgili bilgisinin olmadığını söyleyerek, "İnsanlık dışı bir olayı destekleyecek değiliz. Ama serginin, 50 yıl sonra böyle bir dönemde ortaya çıkarılmış olmasını enteresan buluyorum" dedi. 


</TEXT>
</DOC>
