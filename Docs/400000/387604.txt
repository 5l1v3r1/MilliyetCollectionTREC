<DOC>
<DOCNO> 387604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun39.html </URL>
<DATE> 2005/10/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
AB'den Türkiye'ye gözdağı Frene basmaya hazırız 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Türkiye'nin yükümlülüklerini yerine getirmemesi durumunda AB'nin müzakereleri durdurmaya hazır olacağını söyledi. 
     Rehn, Roma'da düzenlediği basın toplantısında, ''Türkiye konusunda kesinlikle ihtiyatlı davranacağız. Ankara'nın yükümlülüklerini yerine getirmemesi durumunda, Avrupalı müzakereciler frene basmaya hazır'' diye konuştu. 
     AB'nin Türkiye'ye sunduğu Müzakere Çerçeve Belgesinde, diğer aday ülkelerden farklı olarak birçok ihtiyati önleme de yer verildiğini kaydeden Rehn, şöyle konuştu 
     ''Türkiye'nin Çerçeve Belgesinde olağanüstü durumlarda müzakerelerin askıya alınabileceği de belirtiliyor. Örneğin insan hakları veya temel haklar konusunda ciddi bir ihlal durumunda müzakereler kesilecektir''. 
     Rehn, Gümrük Birliği Ek Protokolünün TBMM'de onaylanması gerektiğini, bu konunun Kıbrıs Rum kesimini de yakından ilgilendirdiğini ifade ederek, ''Aksi taktirde müzakerelerde pek ilerleme kaydedilmeyecektir'' dedi. 
     Olli Rehn, Bulgaristan ve Romanya konusunda ise, bu iki ülkenin 2007'de AB'ye tam üye olabilmeleri için özellikle hukuk sistemleri ve yolsuzlukla mücadele konusunda önemli adımlar atmaları gerektiğini belirtti. 
     Rehn, AB'nin bu ülkeler hakkında bir rapor yayımlayacağını hatırlatarak, konuşmasını şöyle sürdürdü 
     ''Avrupa Komisyonu bu iki ülke hakkındaki nihai kararını önümüzdeki ilkbaharda açıklayacak. Ancak, o tarihe kadar Rumen ve Bulgar yetkilileri bu konuda irade sahibi olduklarını göstermek için ciddi adımlar atmak zorundadırlar. Ben bazı açılardan iyimser, bazı açılardan kötümserim. Her iki ülkenin hükümetlerinin de en geç önümüzdeki sonbahara kadar reformları tamamlamaları gerekiyor.'' 
     
</TEXT>
</DOC>
