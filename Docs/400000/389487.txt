<DOC>
<DOCNO> 389487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko20.html </URL>
<DATE> 2005/10/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Turkcell'den Turktell'e 35 milyon YTL sermaye avansı... 
</HEADLINE>
<TEXT>

     Turkcell İletişim Hizmetleri A.Ş. Yönetim Kurulu, şirketin yüzde 100 iştiraki olan Turktell Uluslararası Yatırım Holding'in dolaylı olarak iştirak ettiği Ukrayna'daki Astelit şirketinin ileride gerçekleştirilecek sermaye artırımında kullanılmak üzere Turktell'e 35 milyon YTL tutarında sermaye avansı ödenmesine karar verdi. 
     Turkcell Yönetim Kurulu'nun dün yaptığı toplantıda alınan kararlara ilişkin olarak İMKB'ye yapılan açıklamada, Turktell'e sermaye avansı ödenmesinin yanında ele alınan diğer konular hakkında da bilgi verildi. Açıklamada, şöyle denildi 
     ''Yapı ve Kredi Bankası A.Ş. ile Çukurova Holding A.Ş. arasında 28 Eylül 2005 tarihinde imzalanmış bulunan ve konusunu A Tel Pazarlama ve Servis Hizmetleri A.Ş'nin A Tel sermayesinin yüzde 50 oranındaki payını temsil eden ve Yapı ve Kredi Bankası'nın sahibi bulunduğu hisse senetlerinin 150 milyon ABD Doları bedel ile alış veya satış opsiyonunun sözleşme koşulları çerçevesinde kullanılmasının oluşturduğu A Tel Opsiyon Sözleşmesi uyarınca, Çukurova Holding A.Ş'nin sahip olduğu opsiyon hakkını kullanma iradesiyle şirketimize sunduğu teklifinin A Tel bünyesinde gerçekleştirilecek vergisel, hukuki ve mali bir detaylı inceleme due diligence sonuçlarını içeren raporun ve bir denetim firması ya da yatırım bankasına bu rapora göre yaptırılacak, A Tel'e ilişkin değerlemenin sonucunda A Tel'in söz konusu yüzde 50 hissesinin değerinin en az yukarıda ifade edilen 150 milyon ABD Doları satış bedeli tutarında çıkması şartıyla, kabul edilerek söz konusu yüzde 50 A Tel hissesinin şirketimiz tarafından satın alınmasına ve bu konuyla ilgili olarak gerekli iş ve işlemlerin yapılması ve yaptırılması konusunda şirket yönetiminin yetkilendirilmesine karar vermiştir.'' Açıklamada, 1999 yılından bu yana A Tel ile sürdürülen işbirliğinin, Turkcell'in satış pazarlama gücüne önemli bir katkı ve verimlilik sağladığına işaret edilerek, Muhabbet Kart markasının, rekabet koşulları çerçevesinde doğru kampanya kurguları ile günümüze kadar önemli başarılar elde ettiği ve bunun sonucu olarak da ön ödemeli hatlarda elde edilen kart sayısının Eylül 2005 sonu itibariyle 5.3 milyon aboneye ulaştığı, bu sayının 3. dönem sonu itibariyle 21.4 milyon baza ulaşan toplam ön ödemeli hatların yüzde 25'i kadar olduğu kaydedildi. 
     Şirketin, yüzde 50 A Tel hisselerinin bünyeye katılmasıyla değişmekte olan rekabet şartlarına daha iyi şekilde uyum gösterebileceğine ve satış pazarlama etkinliğinin optimum düzeye çıkartılması yönünde önemli faydalar sağlayacağının düşünüldüğü vurgulanan açıklamada, ''Stratejik boyutta yukarıda özetlediğimiz düşüncemizin yanında finansal boyutta bağımsız üçüncü şahıslar tarafından yapılacak çalışmalarda olumlu kanaat çıkması halinde şirketimiz bu süreci sona erdirecektir'' denildi. 
     
</TEXT>
</DOC>
