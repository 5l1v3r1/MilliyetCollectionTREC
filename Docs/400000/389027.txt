<DOC>
<DOCNO> 389027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonsiy05.html </URL>
<DATE> 2005/10/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Baykal Kıbrıs'ta 'hıı' demek çözüm değil... 
</HEADLINE>
<TEXT>

     CHP Genel Başkanı Deniz Baykal, "Kıbrıs’ta hıı deyiverin demek çözüm değildir" dedi. 
     Baykal, yaptığı yazılı açıklamada, hükümetin Kıbrıs gerçeği ve AB ile sürdürülecek müzakerelerde ortaya çıkacak ciddi sorunların farkında olmadığını söyledi. 
     Kıbrıs sorununun çözümünün artık AB ile ilişkilerde bir önşart haline getirildiğini kaydeden Baykal, "Sorumluluktan kaçanlar veya işin ciddiyetini kavramayanlar açısından sorunları çözmek hem güçtür, hem de kolaydır. 
     İddialarınızdan vazgeçerseniz sorun kolayca çözülür" dedi. 
     Baykal, şöyle devam etti 
     "Herkes çok iyi bilmelidir ki, Kıbrıs’ta Türkiye kendi meşru hakkını savunamazsa, uluslararası hukuktan ve anlaşmalardan kaynaklanan haklarına sahip çıkamazsa, Türkiye’nin bu coğrafyada yaşama hakkı başkaları tarafından sorgulanmaya başlanır." Kıbrıs sorunu ve Türkiye’nin AB ile ilişkilerini birbirine bağlamanın yapılabilecek en büyük hata olduğunu ve bunun yapıldığını ileri süren Baykal, "Efendim uyum gösteriverin, hıı deyiverin demek çözüm değildir. Biz bunları yaşadık. Verdin mi gider. Girit nasıl gittiyse bu da öyle gider" diye konuştu. 
     Baykal, Başbakan’ın büyük sevinçle imzaladığı 3 Ekim anlaşmasında limanların, havaalanlarının açılmasının da olduğunu, Türkiye AB’ye üye olmadan Kıbrıs’ın hukuki tanınmasının yani büyükelçilik açılmasının da olduğunu, bunun devamının Londra ve Zürih anlaşmalarının yok sayılmak istenmesi olacağını savundu. 
     "Bütün bunlar çok konuşulmayan bubi tuzaklarıdır" diyen Baykal, "Biz bu tuzakları anlattık, anlatmaya devam edeceğiz" dedi. 

ANKA 
     
</TEXT>
</DOC>
