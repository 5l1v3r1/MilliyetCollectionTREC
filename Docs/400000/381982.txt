<DOC>
<DOCNO> 381982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo36.html </URL>
<DATE> 2005/09/27/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Şahin Halter'de yaşananlar Türkiye'nin üzerine ciddi bir gölge düşürdü 
</HEADLINE>
<TEXT>

     Macaristan'da düzenlenen ''7. Avrupa Konseyi Gençlikten Sorumlu Bakanlar Konferansı''na katılan Devlet Bakanı ve Başbakan Yardımcısı Mehmet Ali Şahin, yurda döndü. 
     Mehmet Ali Şahin, temaslarına ilişin Atatürk Havalimanı VIP Salonu'nda yaptığı açıklamada, konferansta, şiddet ve şiddete karşı gençlik politikalarının ele alındığını söyledi. 
     Toplantıda yer alan ülkelerin gençlik temsilcileri olarak katılan gençlerin yöneticilerine çok ciddi ve uyarıcı mesajları olduğunu ifade eden Şahin, şöyle konuştu 
     ''Doğrusu ilk kez böyle bir toplantıya katılan bakan olarak, bunlardan yararlandım ve etkilendim. Dünya gençliği özetle şunları söyledi 'Savaşları çıkaranlar biz değiliz. Terörü başlatan da biz değiliz. Ancak gençlik için şu andaki yöneticiler bir şeyler yapmak istiyorlarsa eğer, bizi lütfen sorunun bir parçası olarak görmesinler, çözümün bir parçası olarak görsünler ve çözüm konusunda bizim de görüşlerimizi alsınlar. Hepimiz farklıyız, ama hepimiz eşitiz. Farklılıklarımızla birlikte barış içinde yaşayacağımız bir dünya istiyoruz'.'' Bakan Şahin, eğitimin önemine işaret ederek, toplantıda yaptığı konuşmada, ''Eğitime ve gençlerimizi iyi yetiştirmeye, gençlerimizi bizim yaşadığımız çağa göre değil, onların yaşayacakları döneme göre yetiştirmemizin önemini vurgulamaya çalıştım'' dediğini söyledi. 
     Avrupa Konseyi Avrupa Gençlik Merkezi sayısının şu anda iki olduğunu, üçüncüsünün Türkiye'de açılmasına ilişkin öneri olduğunu belirten Şahin, Ankara'da başta fiziki mekan olmak üzere ciddi çalışma içine gireceklerini kaydederek, ''Belki şartlar elverirse, Avrupa Konseyi'nin üçüncü Avrupa Gençlik Merkezi'ni Türkiye'de açmayı planlıyoruz'' dedi. 
     Dünya Güreş Şampiyonası'nın ilk gününü de izlediğini hatırlatan Şahin, ''Dün serbestte 3 güreşçimiz mindere çıktı. Başarılı sonuçlar alamadılar. 18 güreşçiyle katılıyoruz. 3'ü dereceye giremedi. 15'inden inşallah madalyalar bekliyoruz'' diye konuştu. 
     
     HALTERDE YAŞANAN GELİŞMELER 
     Devlet Bakanı ve Başbakan Yardımcısı Mehmet Ali Şahin, Macaristan'a gitmeden önce yaptığı ''Uluslararası Halter Federasyonu'nun Türkiye Halter Federasyonu'na verdiği müsabakalardan men cezasıyla ilgili ciddi bir soruşturma yapılması için Başbakanlık Teftiş Kurulu'na bu konunun araştırılmasıyla ilgili bir müracaatta bulunacağım'' şeklindeki açıklamasının hatırlatılması üzerine, şunları kaydetti 
     ''Faksla soruşturmanın istenmesini doğru bulmadığım için, döner dönmez böyle bir çalışma başlatmak durumundayız. Çünkü başta halter olmak üzere bazı spor dallarındaki doping iddiaları ve dopingle ilgili verilen cezalar sporumuza, dolayısıyla dünyada bir numaraya doğru gittiğimiz halter sporunda Türkiye'nin üzerine ciddi gölge düşürdü. Bunun tekrar etmemesi için ciddi tedbirler almak durumundayız'' dedi. 
     Bakan Şahin, milli halterci Halil Mutlu'nun Halter Federasyonu Başkanı hakkındaki iddialarının hatırlatılması üzerine de, ''Halil Mutlu'nun federasyon başkanımız için öyle şeyler söyleyeceğini zannetmiyorum. Tecrübeli bir sporcumuzdur. Kendi federasyon başkanı için öyle bir ifade kullanacağı kanaatinde değilim'' dedi. 
     
     17 YAŞALTI MİLLİ FUTBOL TAKIMI'NIN BAŞARISI 
     Mehmet Ali Şahin, Türkiye 17 Yaşaltı Milli Futbol Takımı'nın Peru'da düzenlenen Dünya Şampiyonası'nda yarı finale yükseldiğinin hatırlatılmasına karşılık da, televizyondan zaman zaman izleme imkanı bulduğunu belirterek, şöyle konuştu 
     ''İçimden doğrusu şu geçti, 'Keşke bu yavrularımız hiç büyümeseler'. Basketbolda Şehremini Lisesi, futbolda Trabzon Lisesi Dünya şampiyonu olmuştu. Güreşte yıldızlarda Avrupa şampiyonuyuz. 17 yaşaltı gençlerimiz Dünya şampiyonluğuna doğru gidiyor. Gençler, yıldızlar, spora başladıklarında dünyanın, Avrupa'nın tozunu atıyorlar, ama büyüyünce aynı performansı gösteremiyorlar. Temennimiz, bu yavrularımızın büyüyünce de aynı performansı devam ettirmeleri.'' 
     
</TEXT>
</DOC>
