<DOC>
<DOCNO> 360572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/guncel/axgun02.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güneşin ülkesi'nden barış getiren adam 
</HEADLINE>
<TEXT>


Bir rüya gibi başlayan ve su gibi akarak bir çırpıda biten 90 dakikanın ardından tek parça ile bise gelen Charlie Haden ve dostları, konseri dünya barışına adadılar 

Murat Beşer 

Sahneye geldiğinde, geçen yıl çıkan, ancak çeşitli nedenlerle burada piyasaya sürülemeyen albümü Güneşin Ülkesi'ni Land Of The Sun tanıttı, ilerici müzisyen ve kontrbasın beyefendisi Charlie Haden. Çünkü bu gecenin repertuvarı, tamamı Meksikalı müzisyen Jose Sabre Marroquin'in bestelerinin yorumlandığı bu albümdeki parçalardan oluşuyordu. Ardından geçen yılki konserinin nasıl şiddetli yağmur altında gerçekleştiğini anımsattı. 
İyi dostum dediği piyanist Gonzalo Rubalcaba'dan başlayarak, diziliş sırasıyla flütçü Oriente Lopez, trompetçi Michael Rodriguez, alto saksofoncu Miguel Zenon, tenor saksofoncu Tony Malaby ve davulcu Jorgy Rossi'yi takdim etti. 
Evet Davulda Brad Mehldau'nun 'Art Of Trio' serilerindeki vazgeçemediği davulcusu Rossi vardı çünkü daha önce adı açıklanan Ignacio Berrao, bir nedenden ötürü ekibe katılamamıştı. 

Meksika melodileri 
Konserin açılış parçası 'De Siempre Forever ', ilahi tadındaki intro melodisinin ardından, sırasıyla alto, trompet ve tenor sololarına sahne oldu. Sonraki 'Fuiste Tu It Was You 'nin solocuları ise, aradaki kısa piyano geçişini saymazsak yine tenor ve trompetti. 3. parça 'Cancion de Cuna a Patricia Lullaby for Patricia ', konserin en belirgin Meksika müziği melodileri ile süslenmiş sololarına sahne oldu. Özellikle trompetçi Rodriguez, 'Ben diğerlerinden daha Meksikalı gibi çalıyorum' dedi adeta. 
Down-tempo parçada Rossi, fırçalarını merkeze alarak yaptığı mütevazı ve basit soloyla dünyanın duygularını en iyi verebilen davulcularından biri olduğunu ortaya koydu. Sıradaki mid-tempo 'Nostalgia'da ise başrolde 2 saksofon vardı. 
Özellikle burada uzun cümleleri ve vibrato etkisi yaratan tekniği ile tenorcu Malaby göz doldurdu. 
Konserin genelinde fazla öne çıkmayan Rubalcaba'nın en fazla varlık gösterdiği parça 'Esta Tarde Vi Llover Yesterday I Heard The Rain ' oldu. Oldukça seri ve akışkan bir soloyu parçanın kalbine gömen Rubalcaba, diğer parçalarda biraz daha fazla solo alabilirdi. 

Su gibi aktı 
Sonrasında su gibi akan yorumlarla 'Cuando Te Podre Olvidar When Will I Forget You ', 'Solamente una Vez You Belong to My Heart ' ve 'Cancion a Paola Paola's Song ' çalındı sırasıyla. 
Bir rüya gibi başlayan ve su gibi akarak bir çırpıda biten 90 dakikanın ardından tek parça için bise gelen Haden ve dostları, bu konseri dünya barışına adadılar. 

KENDİNİ GERİYE ÇEKTİ 

Sahnede sıra dışı bir yerleşim düzeni vardı en öne nefesli seksiyonu dizen Haden, sağına ve soluna davul ve piyanoyu yerleştirerek, motoru arkada Wolkswagen misali sahne düzeninde kendini en geriye çekti. 


</TEXT>
</DOC>
