<DOC>
<DOCNO> 367684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur23.html </URL>
<DATE> 2005/08/06/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Er Kırandi, ailesine teslim edildi... 
</HEADLINE>
<TEXT>

     Tunceli'de, teröristler tarafından kaçırılan ve önceki gün serbest bırakılan Er Coşkun Kırandi, Trabzon'un Akçaabat İlçesi'nde yaşayan ailesine teslim edildi. 
     Jandarma tarafından askeri araç eşliğindeki sivil bir araçla Akçaabat'a getirilen Kırandi'yi, ailesi, akrabaları ve vatandaşlar büyük sevinç ve coşkuyla karşıladı. 
     Coşkun Kırandi, annesi Nagihan ile babası İlhan Kırandi'ye uzun süre sarılarak, hasret giderdi. Kırandi'nin ailesi, çocuklarının dönüşü nedeniyle de kurban kesti. 
     Kırandi, daha sonra gazetecilere yaptığı açıklamada, ailesine kavuştuğu için çok mutlu olduğunu ifade ederek, "Sağlık durumumda herhangi bir problem yok. Çok mutluyum, zaten fazla da söylenecek bir şey yok. Bir an önce iznimi bitirip, birliğime dönmek istiyorum" dedi. 
     Kırandi, bir gazetecinin, "En çok neyi özledin" sorusuna da "Ailemi özledim" diye cevap verdi. 
     Karşılama sırasında vatandaşlar, "En büyük asker, bizim asker" diye slogan atarken, bazı vatandaşlar da karşılama sırasında silahla havaya ateş ettiler. 
     
</TEXT>
</DOC>
