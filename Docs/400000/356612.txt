<DOC>
<DOCNO> 356612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko31.html </URL>
<DATE> 2005/06/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
ASO Başkanı Cari işlemler dengesi mutlaka izlenmeli... 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ekonomideki pozitif gelişmelerin TL'nin yeniden aşırı değer kazanacağının bir göstergesi olduğunu ifade ederken, ''bu durum, cari işlemler dengesinde mutlaka bazı sorunlar yaratacak'' dedi. 
     Çağlayan, Adalet Bakanı Cemil Çiçek'in konuk olduğu ASO Meclis Toplantısı'nda, ekonomideki gelişmeleri değerlendirdi, ASO tarafından hazırlanan Aile Anayasası ve Aile Şirketleri'ndeki Değişim ve Süreklilik ile ilgili çalışmalar hakkında bilgi verdi. 
     Ekonomideki olumlu gelişmelerden her sektörün aynı şekilde yararlanamadığını belirten Çağlayan, özellikle tekstil sektöründe Çin rekabetinin yaşandığını, TL'nin aşırı değerlenmiş olmasının, talep yetersizliği ve ithalatın artmış olmasının, bazı sanayi kollarında menfi gelişmeleri beraberinde getirdiğini söyledi. Çağlayan, özelleştirme gelirlerinde patlama beklediğini, turizm sektöründe de pozitif gelişmeler olduğunu belirtirken, ''Bu pozitif gelişmeler, bir taraftan da TL'nin yeniden aşırı değer kazanacağının bir göstergesi. Bu da cari işlemler dengesinde mutlaka bazı sorunlar yaratacak. Cari işlemler dengesinde sorunlar hemen bugünden yarına oluşmaz ama cari işlemler dengesi mutlak surette izlenmeli'' diye konuştu. 
     
     AB SÜRECİ 
     Ekonomide dışsal gelişmelerin de etkili olduğunu anlatan Çağlayan, Türkiye'nin AB'ye üyelik sürecine de değindi. 
     AB'nin Türkiye için amaç değil, araç olması gerektiğine işaret eden Çağlayan, Türkiye'nin AB'ye üyelik yolunda genel prensiplerinden taviz vermeden devam edeceğini söyledi. 
     AB'nin son yapılan referandumlar değerlendirildiğini kendi kendini tartışmaya başladığının ortaya çıktığını da kaydeden Çağlayan, ''karpuz çatladı'' dedi. 
     
     AİLE ANAYASASI 
     Çağlayan bu arada, dünyadaki aile şirketlerinin sayısının tüm dünyadaki işletmelerin yüzde 65'i ile yüzde 80'i arasında olduğunu, ABD'de 18 milyondan fazla işletmenin hayatını sürdürdüğünü ve bunların yüzde 90'ınından fazlasının aile şirketi olduğunu söyledi. 
     Çağlayan, tüm şirketler içinde aile şirketlerinin oranına bakıldığında, İtalya'da tüm şirketlerin yüzde 99'unun, ABD ve Türkiye'de tüm şirketlerin yüzde 90'ının, Almanya ve Meksika'da yüzde 80'inin, Avustralya ve Şili'de yüzde 75'inin aile şirketi olduğunu söyledi. 
     Çağlayan, Türk aile şirketlerinin ''bomba değil, itici güç'' olabilmesi için, ASO olarak Aile Anayasası hazırladıklarını ve bu anayasanın fırlatıldığı zaman krize neden olmadığını ifade ederken, Aile Anayasası'nın 4 bölüm ve 80 maddeden oluştuğunu söyledi. 
     Aile Anayasası ile ailenin ve sahip olunan şirketlerin istikbali açısından, aile üyelerinin gerek kendi aralarındaki gerekse şirket ve çalışanlarla ilişkilerinin çerçevesinin belirlenmesinin amaçlandığını anlatan Çağlayan, aile anayasasında babaya yönetici ve çocuklara öğütlerin bulunduğunu kaydetti. 
     
     13 AĞUSTOS'A DİKKAT 
     ASO Başkanı Çağlayan, konuşmasının sonunda, 13 Ağustos'tan itibaren Avrupa ülkelerine yapılan ihracatta WEEE Elektrikli ve Elektronik Cihazların Atıkları Direktifleri ile ROHS'un Elektrikli ve Elektronik Aletlerde Tehlikeli Maddelerin Kısıtlanması Direktifleri uygulamaya gireceğini hatırlattı. 
     Çağlayan, bu konuda hazırlıkların tamamlanması gerektiğini, böylece CE işaretinde yaşanan sorunların yaşanmasının engelleneceğini vurguladı. 
     
</TEXT>
</DOC>
