<DOC>
<DOCNO> 372356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/siyaset/siy01.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halkın korkuları tetikleniyor' 
</HEADLINE>
<TEXT>


Maçka ve Seferihisar olaylarında linç girişimleri üzerine Prof. Narlı, "Terör olayları halkın korkularını tetikledi" PKK uzmanı Özcan, "Bir kesim kimliğini parlatırsa, diğerleri de kendi kimliğini parlatır", AKP'li Ergin, "Halkımız provokasyonlara dikkat etmeli" dedi 

ÖNDER YILMAZ Ankara 


Uzman ve siyasetçiler, Trabzon'un Maçka ilçesinde çatışmada ele geçirilen bir teröristin, İzmir Seferihisar'da da jandarmaya küfrederek "Yaşasın PKK" diye slogan attıkları iddiası yayılan 5 kişinin halk tarafından linç edilmek istenmesini, "korkuların tetiklenmesi ve tehlikeli tırmanış" olarak değerlendirdi 
Prof. Nilüfer Narlı Marmara Üniversitesi Sosyoloji Bölüm Başkanı Halk geçmişte toprak bütünlüğü, bölünme gibi korkular, acılar yaşadı. Terör olayları halkın bu korkularını tetikledi, güven sorunu yarattı. Korkan insan ufak provokasyonla dahi saldırganlaşabiliyor. Kitleler öfke ile hareket edebiliyor. Güvenlik güçleri soğukkanlı olmalı. Liderler de toplumu yatıştırıcı mesajlar vermeli. 
Nihat Ali Özcan Araştırmacı - PKK uzmanı Yeni 'Kürt sorunu' açılımı ve PKK terörünün kontrolsüz şekilde tartışılması, toplumun büyük kesiminin kendisini savunamayan, zarar gören taraf olarak algılamasına neden olur. Bir kesim kendi kimliğini parlatmaya başlayınca, başkaları da kendi kimliğini parlatmaya başlar. Kürt sorunu olursa Türk sorunu da olur. AB sürecinde Kürt gruplar bireysel haklarını kullanma konusunda başarı sergileyince, kendilerini onlar gibi görmeyenler dışlandıklarını, tehlikede olduklarını düşünür ve anlık tepkiler verir. Sivas ve Gazi olaylarının daha büyükleri yaşanabilir. 
Sadullah Ergin AKP Grup Başkan Vekili Siyasilerin toplumu germeye yönelik girişimleri bu tür olayları etkileyebilir. Herkes sorumluluk içinde hareket etmeli. Vatandaşların sorunu kendi elleriyle çözmeye kalkışmasını provakasyona bağlıyorum. Halkımız provokasyonlara dikkat etmeli. 
Süleyman Gündüz AKP Sakarya Milletvekili, Sosyolog Terörün artmasıyla yeniden Türkiye'nin gündemine girince halkta bir güven sorunu ortaya çıktı. Sağduyu ortadan kalkarsa toplumsal mutabakat ortadan kalkar, tehlikeli gidiş engellenemez. Terörden beslenen odaklar provokatif girişimlerde bulunabilir. 
Mustafa Özyürek CHP Genel Başkan Yardımcısı Tehlikeli bir gidiş. Orhan Doğan'ın "Karadeniz'e de gireceğiz" açıklaması tepkiye neden oldu. Halkı tedirgin eden söylem Başbakan'ın ağzından dökülünce, halkta, "Terörün üstüne gidilmiyor, gereği yapılmıyor" eğilimi ortaya çıktı. 
Oktay Vural MHP Genel Başkan Yardımcısı Vatandaş teröre karşı önlem alınmasını bekliyor. Ama siz 'Kürt sorunu' diye bir açılım yapar, güvenlik güçlerinin arkasında olmadığınız imajını verirseniz halk böyle tepki gösterir. 


</TEXT>
</DOC>
