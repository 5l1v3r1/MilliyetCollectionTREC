<DOC>
<DOCNO> 396287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sondun14.html </URL>
<DATE> 2005/11/19/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Papadopulos Kıbrıs'ta girişimin ne zaman olacağını bilmiyorum... 
</HEADLINE>
<TEXT>

     Kıbrıs Rum yönetimi lideri Tasos Papadopulos, Kıbrıs sorununun çözümü yönünde bir girişimin ne zaman olacağını bilmediğini söyledi. 
     ABD Dışişleri Bakanlığı'nın Avrupa işlerinden sorumlu Müsteşar Yardımcısı Matthew Bryza'nın, ''Kıbrıs sorununun çözümü konusunda bir hareketlilik olduğu, bu nedenle perde gerisinde kalmanın daha iyi olacağı, diplomasinin bu yolla daha etkili olabileceği'' yönündeki açıklamasıyla ilgili soruları yanıtlayan Papadopulos, ''değişik küçük adımların atıldığını, değişik düşünceler olduğunu geçmişte açıkladığını'' kaydetti. 
     Papadopulos, ''Birleşmiş Milletler ve diğerlerinin Kıbrıs konusunda ne gibi adımlar atılacağını düşündüklerini, ancak girişimin ne zaman olacağını bilmediğini'' belirtti. 
     KKTC Cumhurbaşkanı Mehmet Ali Talat ile görüşmenin ''zorunlu ilk adım'' olduğuna inanmadığını söyleyen Papadopulos, ''Görüşme için görüşme mi yapılacak'' diye konuştu. 
     Papadopulos, Talat ile muhtemel görüşmesiyle ilgili olarak, ''halkta güya Kıbrıs sorununun özüne ilişkin diyalog yapılmakta olduğu izlenimleri ve beklentileri yaratacak, art niyetlilere başka faaliyetleri veya Türkiye'nin AB'ye karşı yükümlülüklerini yerine getirmesini erteleme mazereti verebilecek görüşmeler yapılamaz'' dedi. 
     
</TEXT>
</DOC>
