<DOC>
<DOCNO> 353113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas27.html </URL>
<DATE> 2005/06/17/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
2004 yılında mülteci sayısı azaldı... 
</HEADLINE>
<TEXT>

     Dünyadaki mülteci sayısının yüzde 4’lük bir azalmayla 2004 yılında 9.2 milyona gerilediği belirtilirken, yaşadıkları ülke sınırları içinde yerlerinden edilen ya da devletsizlerin sayısının ise aynı yıl içinde 17 milyondan 19.2 milyona yükseldiği bildirildi. 
     BM Basın Merkezi’nden verilen bilgilere göre, pazartesi kutlanacak olan Dünya Mülteciler Günü öncesinde mültecilere dair çeşitli rakamlar açıklayan BM Mülteciler Yüksek Komiseri Antonio Guterres, mültecilerin sayısında bir düşüş yaşanmasından duyduğu memnuniyeti dile getirdi. 
     Ancak Guterres, dünyada 19.2 milyon kadın, erkek ve çocuğun da yerlerinden edilmiş olmanın travmasını yaşamakta olduğunu ifade etti. 
     Mülteci sayısında dört yıl artarda yaşanan düşüşün mültecilerin ülkelerine gönüllü dönüşü sayesinde sağlandığını belirten BM Mülteciler Yüksek Komiserliği BMMYK , 2001 yılı sonundan bu yana 5 milyondan fazla mültecinin ülkelerine geri döndüğünü, bunların 3.5 milyonunun Afganistan’a dönen mültecilerden oluştuğunu kaydetti. 
     2004 yılında yurtlarına dönen mülteci sayısının bir önceki yıla 
     göre 400 bin civarında artarak 1.5 milyona ulaştığını açıklayan BMMYK, aynı yıl içerisinde sadece Afganistan’a dönen mülteci sayısının 940 bin, Irak’a dönenlerin ise 194 bin olduğuna dikkat çekti. 2004 yılında Afrika’da da yurtlarına dönen mültecilerin sayısında büyük bir artış olduğuna işaret eden BMMYK, Angola ve Burundi’ye 90’ar bin, Liberya’ya 57 bin, Siera Leon’a 26 bin, Somali’ye 18 bin, Ruanda’ya 14 bin, Kongo Demokratik Cumhuriyeti’ne 13 bin 800 mültecinin dönüş yaptığını açıkladı. Ayrıca 27 değişik ülkeye de 1000’den fazla mültecinin dönüş yaptığı belirtildi. Yerlerinden edilmiş insanlar ve vatansızların sayısında ise 2004 yılında 2 milyondan fazla bir artış olduğuna dikkat çeken BMMYK, 2004 yılında yerlerinden edilmiş insan sayısının Sudan’da 660 bin artarak 1.8 milyona yükseldiği, Kolombiya’da ise 240 bin artarak 2 milyona ulaştığı kaydedildi. Hala en büyük mülteci grubunu 2.1 milyonluk rakamla Afgan mültecilerin oluşturduğunu açıklayan BMMYK, 2004 yılında en fazla mültecinin ise Sudan’dan olduğunu belirtti. Çoğunluğu Darfur bölgesinden olmak üzere 125 bin Sudanlının kaçarak Çad’a sığındığını kaydeden BMMYK, Sudanlı mülteci sayısının 2004 yılında yüzde 20 oranında artarak 731 bine yükseldiğini açıkladı. BMMYK verilerine göre, mültecisi en fazla olan ilk 10 nüfus arasında bir diğer ülke ise yüzde 2.4’lük artışla Kongo Demokratik Cumhuriyeti oldu. Bu ülkedeki mültecilerin sayısı 462 bine yükseldi. Yine BMMYK rakamlarına göre, toprakları üzerinde en fazla sığınmacı ya da mülteci bulunan ülkelerin başında, çoğu Afgan olmak üzere, 1 milyon 46 bin mülteciye ev sahipliği yapan İran gelirken, bu ülkeyi hemen hemen tamamı Afgan olan 961 bin mülteciyi barındıran Pakistan takip ediyor. Bu ülkeleri sırasıyla Almanya, Tanzanya ve ABD izliyor. 2004 yılında mülteci sayısındaki en büyük düşüş ise sırasıyla yüzde 20’lik ve yüzde 12’lik gerilemeyle güney ve batı Afrika’da yaşanırken, Afrika’da genel mülteci nüfusunun aynı yıl içinde yüzde 4 oranında gerilediği ifade edildi. Mülteci sayısı Avrupa’da da yüzde 5.6 ve Amerika kıtasında yüzde 4.1 oranında düştü. Doğu Afrika, Asya ve Pasifik bölgesinde ise 2004 yılında mülteci sayısında yüzde 2’den daha az bir yükselme kaydedildi. 
     
</TEXT>
</DOC>
