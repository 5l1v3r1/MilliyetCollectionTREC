<DOC>
<DOCNO> 388288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy04.html </URL>
<DATE> 2005/10/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çalışma mevzuatı AB ve ILO'ya göre düzenlenecek 
</HEADLINE>
<TEXT>

     Çalışma ve Sosyal Güvenlik Bakanlığı, AB direktifleri ve Uluslararası Çalışma Örgütü ILO normları çerçevesinde, 2821 Sayılı Sendikalar Yasası ile 2822 Sayılı Toplu İş Sözleşmesi, Grev ve Lokavt Yasası’nın yerini alacak yeni yasa taslakları hazırlıyor. 
     Alınan bilgiye göre, daha önce 2821 ve 2822 sayılı yasalarda değişiklik yapılmasını öngören yasa taslakları hazırlanırken, AB ile müzakerelerin başlaması, Dernekler, Borçlar ve Ceza kanunlarında yapılan köklü değişiklikler nedeniyle, mevcut yasaların değiştirilmesi yerine, yeni birer yasa hazırlanmasına karar verildi. 
     Hazırlıkları devam eden yasa taslaklarında, halen yasayla düzenlenen kimi hükümlerin, sendikaların tüzüklerine bırakılması öngörülüyor. 
     2821 Sayılı Sendikalar Yasası’nın yerine hazırlanan taslağa göre, 
     sendika ve şube yönetimleri en az 3 en fazla 9, konfederasyon yönetimleri ise en az 5 en fazla 19 üyeden oluşacak. Yasalarda, yönetim, denetim ve disiplin kurullarına ilişkin bir düzenleme olmayacak, görev dağılımı, sendikaların tüzüklerindeki hükümlere göre yapılacak. Halen sendikalara, işçinin en fazla bir günlük çıplak ücreti tutarında üyelik aidatı ödenirken, yeni taslak, aidat miktarının da sendika tüzüklerine bırakılmasını düzenliyor. Taslak, daha önce Sendikalar Yasası’nda değişiklik yapan yasa taslağında olduğu gibi, halen 28 olan işkolu sayısının, 18’e indirilmesini öngörüyor. Taslağa göre, gıda işkolu şeker işkoluyla, dokuma işkolu deri işkoluyla, ağaç işkolu kağıt işkoluyla, gazetecilik ve basın işkolları haber işkoluyla kara, hava, demiryolu ve deniz işkolları ardiye ve antrepoculuk işkoluyla birleştirilecek. 2822 Sayılı Toplu İş Sözleşmesi, Grev ve Lokavt Yasası’nın yerini hazırlanan taslak ile de banka ve notercilik hizmetlerindeki grev yasağının kaldırılması amaçlanırken, sendikaların yetki ve greve çıkma prosedürünün sadeleştirilmesi hedefleniyor. Sendikaların toplu iş sözleşmesi yapabilmesi için aranan işkolu ve işyeri barajlarının, AB direktifleri ile çelişmesi nedeniyle, mevcut ikili baraj sisteminin değiştirilmesi yönündeki çeşitli öneriler değerlendiriliyor. Öneriler arasında, işkolu barajının hemen veya kademeli olarak kaldırılması da bulunuyor. Taslaklara son şeklinin verilmesinin ardından, görüşleri alınmak üzere sosyal taraflara gönderilmesi bekleniyor. 
     
</TEXT>
</DOC>
