<DOC>
<DOCNO> 399214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun15.html </URL>
<DATE> 2005/11/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Papadopulos Annan'ın çok yakında inisiyatif başlatacağına inanıyorum 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''BM Genel Sekreteri Kofi Annan'ın, özel temsilcisini bölgeye göndermek suretiyle çok yakında Kıbrıs sorununda yeni bir inisiyatif başlatacağına inandığını'' söyledi. 
     Rum basınında yer alan haberlere göre, Papadopulos, ziyaret ettiği İrlanda'da, Dış İlişkiler Enstitüsü'nde yaptığı konuşmada, ''Böyle bir inisiyatifin tam olarak ne zaman cereyan edeceğini bilmiyorum. Ancak BM Genel Sekreteri'nin, iki taraf arasında ortak zemin hazırlama çabası çerçevesinde özel temsilcisinin bir dizi ziyareti ile inisiyatifi başlatacağına inanmak için çok nedenim var'' dedi. 
     Papadopulos, ''Annan planı müzakere masasında mı değil mi '' sorusunu çok sık duyduğunu belirterek, şunları söyledi 
     ''Kıbrıs sorunuyla, BM'nin masaya koyduğu hiçbir planın yok olmadığını bilecek kadar uzun zamandır ilgileniyorum. Geçen nisan ayında BM'ye iki temsilcimi gönderdim. Temsilciler, Kıbrıs Rum tarafının BM planında veya herhangi başka bir planda görmek istedikleri bütün değişiklikleri veya bir çözüm planında görmek istediğimiz maddeleri sundular. Bir başarısızlık daha olamaz. 
     Bir zaman, Başbakan Recep Tayyip Erdoğan ile yaptığım görüşmede kendisine, 'planın Annan planı 6 mı yoksa Erdoğan 1 olarak mı adlandırılacağı ile ilgilenmediğimi' söyledim. Önemli olan içeriğidir. Çözümün işleyebilir ve yaşayabilir olmasını sağlayacak bir içerik olmalı.'' Kıbrıs Rum tarafının Türkiye'nin Avrupa Birliği üyelik sürecini desteklediğini, ancak Türkiye'nin, Rum tarafının bu tavrını ''takdir ettiğini göstermediğini'' ifade eden Papadopulos, ''Aksine, o zamandan beridir daha hasmane bir tavır sergiliyor. Türkiye'nin, AB'ye ve 'Kıbrıs Cumhuriyeti'ne yönelik yükümlülüklerini yerine getireceği bir Avrupa süreci, 'Kıbrıs'ın çıkarınadır'' dedi. 
     
</TEXT>
</DOC>
