<DOC>
<DOCNO> 355022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/yazar/zbirand.html </URL>
<DATE> 2005/06/24/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türban ve imam hatip çözülmeli... 
</HEADLINE>
<TEXT>


Bitmiyor ve biteceğe de benzemiyor. 
Bir türlü içinden çıkamadığımız sorunlar listesinin başındaki iki konu, Türban ve İmam Hatip okullarından söz ediyorum. 
YÖK'teki son tartışmalar dikkatinizi çekmiştir. Başbakanın konuşmalarını da buna eklersek, bu iki konunun önümüzdeki dönem yeniden canlanacağını kolaylıkla tahmin edebiliriz. Hükümet geçici bir süre için buzdolabına kaldırdığı bu iki sorunu, yakında yeni formüllerle gündeme sokacak. 
Ben laik bir insanım. Türkiye'nin laik sisteminin değişmemesi için elimden gelen mücadeleyi de yaparım. Atatürk'ün ilkelerinin bizlere büyük ufuklar açtığına inanırım. 
Ancak bir yandan da, bizler gibi düşünmeyenler, Türban'ı bir siyasal simge gibi kullananlar, İmam Hatipleri arka bahçesi gibi görenlerde var. Bu kesimlerle uzlaşmamız söz konusu değil. 
Buna karşılık, siyaset dışında başörtüsü ve İmam Hatip konularına önem verenlerin beklentilerini ise karşılamamız gerekir. 
Demokrasiler uzlaşı üzerine kurulur. 
Uzlaşı demek, bir tarafın diğer tarafa teslim olması veya ülkenin gidişini değiştirecek kararlara göz yummak değildir.Buna karşılık, uzlaşı demek, her iki tarafında birşeyler kazanacağı bir formüldür. 
"Benim dediğim dediktir" mantığı ile hareket edildiği taktirde sadece gerilim yaşanır. Sadece kavga edilir. 
Oysa ülkemizin artık kavgaya hiç tahammülü yok. 
Tüm dikkatimizi ve enerjimizi ekonomiye yönlendirmek zorundayız. Önümüzdeki dönem yine ince bir ip üstünde cambazlık ederek geçecek. Her ne kadar muhalefetimiz ve medyamız bu tip rejim kavgalarına bayılıyorsa dahi, rejim tartışmaları bu ülkeyi sadece geriye götürüyor. 
Kendimize yazık etmeyelim. 



BELÇİKALI YARGIÇ, DHKP-C'Lİ DEĞİLDİR Haklı olarak tepki gösteriyoruz. Belçika mahkemesinin, Özdemir Sabancı suikastının faili Fehriye Erdal'ı yargılamaya yetkili olmadığını açıklaması hepimizi şaşırttı. 
Bazılarımız, Belçika mahkemesini neredeyse DHKP-C 'li, yargıçları da bu örgütün üyesi gibi görüyor. Bu kadarı tabii ki abartı, ancak ortada önemli bir yaklaşım farkı var. 
Avrupa, demokrasi ile terörle mücadeleyi hala rayına oturtabilmiş değil. Öyle yasalar yapılmış, öyle kararlar alınmış ki, baktığınızda terör yapan korunuyormuş gibi bir izlenim doğuyor. Aslında Avrupa da terörden çok çekti. Terör'ün ne olduğunu gayet iyi biliyorlar, ancak yasalarını bir türlü etkili bir konuma getiremiyorlar. 
Belçika hükümetinden beklediğimiz, yasalarında gerekiyorsa değişiklik yapması ve Sabancı suikasti faillerini Türkiye'ye iade etmesidir. Bu insanlar ellerini kollarını sallıyarak dolaşamamalılardır. Masum insanları -hangi gerekçeyle olursa olsun- öldürmüşlerdir. 
Yasalar insanları korumak için yapılmışlardır. 
Türkiye'de artık idam cezası yoktur. Dolayısiyle Belçikalıların moral bir engelleri de söz konusu değildir. 
Katilleri serbest bırakmak, demokrasi ve insan haklarına saygısızlıktır. 



DANIŞTAY'IN ÜMİT VEREN KARARLARI... Danıştay zaman zaman bizi şaşırtır. 
Öyle anlarda öyle kararlar alır ki, Ulusalcı bir tutumun tüm çizgileri ortaya çıkar. Kimi zaman ihaleleri bozar, kimisinde uzmanlık sahası olmayan konulara girer. 
Son iki kararı hepimizi ümitlendirdi. 
Bunlardan biri, belediyeler camilerden nasıl su parası almıyorlarsa, kiliselerden de alınmaması gerektiği ile ilgili olanıydı. Son derece doğru bir mantık yapısı. Hem de son derece cesur. Zira ülkemizde esen muhafazakar rüzgarlar, kolaylıkla fırtınaya dönüşebilirdi. 
Diğer karar ise, Misyoner'liğin din özgürlüğü kapsamına girdiği ile ilgili olanı. 
Ankara'da yayın yapan Şema adlı radyo, RTÜK'ten "Hristiyan dini içerikli yayın yaptığı" için uyarı almıştı.Uzunca bir yargı sürecinden sonra, Danıştay'ın 13 üncü dairesi müthiş parlak bir kararla, radyo'yu haklı buldu. 
Bu son derece önemli bir gelişmedir. 
Türkiye'nin Kopenhag Kriterlerine uyumu konusunda da büyük bir ilerlemedir. Daima olumsuzlukları gören AB çevreleri, inşallah bu kararı da AB komisyonu'nun ilerleme raporuna soktururlar. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
