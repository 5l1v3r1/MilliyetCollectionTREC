<DOC>
<DOCNO> 371471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo01.html </URL>
<DATE> 2005/08/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Beşiktaş'ta Koray şoku... 
</HEADLINE>
<TEXT>

     Milli takımdan sakat dönen Koray Avcı’nın bugün Gençlerbirliği maçında sahaya çıkması zor. Çalımbay’ın B Planı’nda Mustafa Doğan var. 
     
     Vaduz öncesi son prova 
     Süper Lig’e Erciyesspor beraberliği ile başladıktan sonra peşpeşe Vaduz ve Denizlispor galibiyetlerini alan Beşiktaş, bugün Gençlerbirliği önüne çıkacak. 25 Ağustos’taki Vaduz rövanşı öncesi son provasını Başkent’te yapacak olan Siyah-Beyazlılar, Koray Avcı’dan gelen haber nedeniyle bir hayli moralsiz. Çalımbay’ın takımdaki kilit isimlerden biri olarak gördüğü milli oyuncunun Sofya’daki Bulgaristan maçından bu yana ağrıları geçmedi. Koray buna karşın onbirde yer almak istiyor, fakat hazır olmayan hiç bir futbolcusunu riske etmeyen Rıza hoca, son kararını maç saatinde vereceğini ifade ediyor. 
     
     Yıldızlar yine kesik 
     Mustafa Doğan’a hazır ol’ emri veren Rıza Çalımbay’ın Çağdaş Atan’ı da stepnede tuttuğu öğrenildi. Kırmızı kart cezalısı Ali Tandoğan, sakatlığı devam eden Güven ve tedavisi süren İbrahim Akın’dan yararlanamayacak olan başarılı hoca İbrahim Üzülmez, Kürşat Duymuş, Ahmet Dursun, Ramazan Kurşunlu ve Volkan Ünlü’yü de İstanbul’da bıraktı. 19 Mayıs Stadı’nda saat 21.15’te başlayacak mücadeleyi Serdar Tatlı yönetecek. Birinci Lig kariyerinde 105. maçına çıkacak olan Tatlı, iki takımın daha önce 1 maçında düdük çalmıştı ve bu 90 dakikadan Gençler galip 2-1 ayrılmıştı. 
     
</TEXT>
</DOC>
