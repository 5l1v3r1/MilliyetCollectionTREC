<DOC>
<DOCNO> 395272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonyas07.html </URL>
<DATE> 2005/11/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kadınlar plansız alışveriş yapıyor .. 
</HEADLINE>
<TEXT>

     Selçuk Üniversitesi SÜ tarafından memurlar üzerinde yapılan bir araştırma, kadınların, plansız alışveriş eğilimlerinin erkeklere göre daha yüksek olduğunu ortaya koydu. 
     SÜ Mimarlık Mühendislik Fakültesi Endüstri Mühendisliği Bölümü tarafından yapılan ve Dr. Yakup Kara ve Araştırma Görevlisi Endüstri Yüksek Mühendisi Neşe Gülden Ürkmez’in sorumluğunda yürütülen çalışmada, memurların alışveriş davranışları konu alındı. 
     Sabit gelirlilerin kredi kartıyla alışveriş ve plansız alışveriş konuları toplam 328 memur denek üzerinde araştırıldı. Çalışmada denek olarak, Türkiye’de bölge farklılığı olmaksızın yaklaşık aynı ücreti alan kişiler olması nedeniyle memurlar seçildi. Sonuç raporu, plansız alışverişlerin, perakendeciler için çok önemli bir gelir kaynağı olduğunu ortaya koydu. 
     Araştırmada memurların ele alınmasının bir nedeninin de, bu grubun bankaların ve perakendecilerin en gözde müşteri kitlelerinden birini oluşturması olduğu vurgulanan raporda, erkeklerin plansız alışveriş yapma davranışını belirleyen çok sayıda psikolojik faktör tespit edildiği, kadınların plansız alışveriş eğilimlerinin erkeklere göre daha yüksek olduğunun belirlendiğini kaydedildi. 
     Erkek tüketicilerin moralinin bozuk veya iyi olmasının onun plansız alışveriş yapıp yapmamasını belirleyen bir unsur olduğu ifade edilen raporda, kadın tüketicilerin morallerinin bozuk da olsa iyi de olsa plansız alışveriş yapabildiklerini ifade edildi. 
     
     KADINLARA ALIŞVERİŞ UYARISI 
     Buna göre, karar vermede dikkatli davranan erkeklerin plansız alışveriş yapma eğilimlerinin düşük olduğu, panik karar verme stiline sahip erkeklerin plansız alışveriş eğilimlerinin ise daha yüksek olduğu vurgulanan raporda, tüketicilere şu tavsiyelerde bulunuldu 
     "Alışveriş ortamında uygulanan promosyonlar, kampanyalar, kredi kartı ile ödeme kolaylığı, renk düzeni, müzik, ortamda kullanılan aromatik kokuların amacı, tüketicilerin daha fazla alışveriş yapmalarını sağlamaktır. Tüketiciler bu uygulamalara karşı uyanık davranmalı, ürünün veya ortamın cazibesine kapılarak gereksiz alışveriş yapmaktan kaçınmalıdırlar. Özellikle kadın tüketiciler, anlık alışveriş kararlarından kaçınmalı ve bir ürüne karşı satın alma isteği duyduklarında o ürüne gerçekten ihtiyaçları olup olmadığını kendilerine birkaç kez sormalıdırlar. Tüm tüketiciler günlük hayatta düzenli olarak bir ihtiyaç listesi oluşturmalı ve mümkün olduğunca bu listenin dışında alışveriş yapmaktan kaçınmalıdırlar." 
     
     BOZUK RUH HALİNDE ALIŞVERİŞE ÇIKMAYIN 
     Bozuk ruh hali, açlık hissi gibi durumların plansız alışveriş eğilimini arttırdığı ifade edilen araştırma sonuç raporunda, şu görüşlere yer verildi 
     "Tüketiciler genel ruh durumları bozukken alışverişe çıkmamalı, mümkünse başka bir aktivite ile morallerini düzeltmeye çalışmalıdırlar. Erkekler için alışveriş, ihtiyaçları karşılamak için gerçekleştirilen bir eylem iken, kadınlar için alışveriş başlı başına bir ihtiyaç olarak düşünülebilir. Kadınların bu ihtiyacının karşılanması için yapılan alışverişlerin çoğunluğu plansız alışveriş olarak değerlendirilmelidir. Kadın tüketiciler, alışveriş yapma ihtiyaçlarını düşük maliyetle karşılayabilecekleri alışveriş merkezlerini araştırmalı ve buraları tercih etmelidirler." 
     
     KREDİ KARTI 
     Alışverişlerde kredi kartı kullanım imkanının olmasının plansız alışverişi kolaylaştıran bir faktör olduğunu saptanan raporda, bu nedenle, özellikle kadın tüketicilerin kredi kartı kullanımlarında dikkatli olması, ödeme tarihinin er geç geleceğini unutmaması gerektiği bildirildi. 
     Raporda, bazı tüketicilerin kredi kartı batağına düşmelerinin en önemli nedenlerinden birisinin ise tüketicilerin yüksek düzeyde plansız alışveriş eğilimi göstermeleri olduğunun bilinmesi gerektiği vurgulandı. 
     
</TEXT>
</DOC>
