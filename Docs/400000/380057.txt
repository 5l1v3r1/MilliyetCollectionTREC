<DOC>
<DOCNO> 380057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur32.html </URL>
<DATE> 2005/09/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Şehit polis memuru toprağa verildi... 
</HEADLINE>
<TEXT>

     Van’da polis merkezine düzenlenen saldırıda şehit düşen polis memuru Mehmet Tamis için doğum yeri Eskişehir’de tören düzenlendi. Şehit Tamis’in cenazesi, Reşadiye Camii’nde kılınan namazın ardından asri mezarlıkta toprağa verildi. 
     Van Emniyet Müdürlüğü Cumhuriyet Polis Merkezi’ne 17 Eylül gecesi düzenlenen saldırıda yaralanıp ertesi gün şehit olan Mehmet Tamis’in 43 cenazesi, Hava Hastanesi’nden İl Emniyet Müdürlüğü’ne getirildi. 
     Burada düzenlenen törene, şehit polisin ailesi, yakınları, Vali Vekili Sinan Acar, AK Parti Eskişehir Milletvekili Muharrem Tozçöken, CHP Eskişehir Milletvekili Mehmet Ali Arıkan, Büyükşehir Belediye Başkanı Yılmaz Büyükerşen, Jandarma Alay Komutanı Albay Orhan Eroğlu ile çok sayıda polis memuru katıldı. 
     Vali Vekili Acar, törende, 2 çocuk sahibi, 20 yıllık polis memuru Mehmet Tamis’in şehit olması dolayısıyla büyük acı yaşadıklarını belirterek, bu acıyı, burada olduğu gibi, tüm milletin tek vucut olmasının bir nebze hafiflettiğini söyledi. 
     Eskişehir Emniyet Müdürü Savaş Yücel de milletin basiretinin, provokatörlerin hile ve tuzaklarını bertaraf etme noktasında en büyük güvenceleri olduğunu ifade ederek, "Bölücü başı ile eşkıya sürüsü bir ölüp bin doğduğumuzu çok iyi bilirler. Sadece Çanakkale savaşlarında, 257 bin Mehmet Tamis’ini şehit vermiş ve bize bu vatanı bırakmış olan 
     ecdadımızın bizden beklentisi hepimizin birer Mehmet Tamis olmasıdır" dedi. Konuşmaların ardından şehit Mehmet Tamis’in cenazesi, törenle Reşadiye Camii’ne getirildi. Burada düzenlenen törene, AK Parti Eskişehir Milletvekili Murat Mercan ile Garnizon ve 1’nci Hava Kuvveti Komutanı Korgeneral Atalay Efeer de katıldı. Tamis’in cenazesi, burada kılınan namazın ardından asri mezarlığa defnedildi. 
     
     BABASINI YANLIZ BIRAKMADI 
     Şehit polisin eşi Nihal, acısını 11 yaşındaki oğlu Kürşat ile 19 yaşındaki oğlu Kerem’e sarılarak dindirmeye çalışırken bazı polis memurlarının da tören sırasında gözyaşlarını tutamadıkları gözlendi. 
     Şehit Polis Memuru Mehmet Tamis’in eşi Nihal, çocukları Kerem ve Kürşat ile annesi Sebahat ve babası Ferhat Tamis, tabuta sarılıp ağladı. 11 yaşındaki Kürşat Tamis’in babasının tabutunu taşımaya çalışması, bir an olsun yanlız bırakmayıp fotoğrafına bakarak ağlaması, duygulu anların yaşanmasına neden oldu. 
     
</TEXT>
</DOC>
