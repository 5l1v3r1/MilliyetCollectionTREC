<DOC>
<DOCNO> 386312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun18.html </URL>
<DATE> 2005/10/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Enkaz altında kurtarılmayı beklerken artçı deprem yüzünden öldü 
</HEADLINE>
<TEXT>

     Pakistan'da depremin yıktığı bir binanın enkazında sağ olduğu tespit edilen 22 yaşındaki bir kadının, dün gece meydana gelen artçı şokun kurtarma çalışmalarını engellemesi nedeniyle öldüğü bildirildi. 
     Kurtarma ekiplerinin ve görgü tanıklarının verdiği bilgiye göre, Türk, İngiliz ve Alman kurtarma ekipleri, Keşmir'in Pakistan'ın denetimindeki bölümünün başkenti Muzafferabad'da köpeklerin enkaz altında tespit ettiği genç kadını kurtarmak için 02.00'a kadar çalıştı. Ancak Richter ölçeğine göre 5.6 büyüklüğünde meydana gelen artçı deprem, bu enkazda çalışan ekiplerin çabalarına ara vermesine neden oldu. 
     Sabah saatlerinde enkaza dönen ekipler, kurtarma köpeğinin bir cesedin kokusunu aldığını belirten havlamasını duydular. Genç kadının öldüğünü anlayan ekiptekilerin bazılarının gözyaşlarını tutamadığı kaydedildi. 
     İngiliz kurtarma ekibinden Steff Hopkins, ''Bir canlıyı enkaz altında bırakmak çok zor bir karardı. Ancak ekibime karşı sorumluluğum var'' diye konuştu. 
     Kurtarma ekiplerinin konuşmaya ya da görmeye imkan bulamadığı genç kadının amcası Muştak Mir, yeğeninin deprem sırasında binada bulunduğunu ve isminin Umbra olduğunu bildirdi. 
     Pakistan'da dün gece Richter ölçeğine göre 5.6 büyüklüğünde meydana gelen artçı depremin merkez üssünün, İslamabad'ın 135 kilometre kuzeyi olduğu bildirilmişti. 
     
</TEXT>
</DOC>
