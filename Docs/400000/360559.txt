<DOC>
<DOCNO> 360559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/ekonomi/eko03.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilirkişi 'kaynak aktarımı yok' dedi 
</HEADLINE>
<TEXT>


Şevket Demirel, 'Bilirkişiler, Egebank'tan şirketlerime kaynak aktarımı olmadığını belirledi. Yürütmenin durdurulması için dava açacağım' dedi 

EKONOMİ SERVİSİ 

İşadamı Şevket Demirel, TMSF'nin Egebank'tan Göltaş Çimento'ya kaynak aktarımı konusunda Isparta Sulh Hukuk Hakimliği'nin yaptırdığı incelemenin bittiğini, şirketlere kaynak aktarımı olmadığının bilirkişi raporlarıyla tespit edildiğini bildirdi. Demirel, bu durumu gösteren 9 ayrı bilirkişi raporunu dün gazetelere gönderdi. 
Şevket Demirel, yaptığı yazılı açıklamada, Isparta'da kendisi tarafından yönetilen 9 şirkete, TMSF tarafından el konulmasını "trajedi" ve "hukuk cinayeti" olarak niteledi. Egebank'a borcu olmadığı gibi hiçbir bilgisi de bulunmadığını tekrarlayan Demirel, açıklamasında şu görüşlere yer verdi 

'SPK raporu var' 
"TMSF'nin el koyma kararında Göltaş Çimento'ya kaynak aktarımı esas alınıyor. 10 gündür Isparta Sulh Hukuk Hakimliği'nin bu konudaki tetkikleri nihayet bitmiştir. Tarafıma tebliğde 9 şirkette de kaynak aktarımı olmadığı bilirkişi raporlarıyla tespit edilmiştir." 
Demirel, ayrıca SPK tarafından 2000 yılında Egebank'a el konulmasından altı ay önce hazırlanan ve kaynak aktarımı olmadığını belirten bir rapor bulunduğunu da hatırlattı. 
Şevket Demirel, hazırlıkları tamamlanan dosyalarla, ilgili mahkemede yürütmenin durdurulması talebiyle dava açacaklarını da belirttiği açıklamasında, "Yerli, yabancı hissedarların olduğu, halka açık, SPK'ya kayıtlı ve İMKB'de işlem gören şirketlerin daha fazla hak kaybına maruz kalmadan eski yönetimine geçmesini ilgili makamlardan talep ettik" dedi. 


</TEXT>
</DOC>
