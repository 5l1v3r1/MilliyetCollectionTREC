<DOC>
<DOCNO> 356957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun50.html </URL>
<DATE> 2005/06/30/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
İKÖ, Türkiye'nin iki tasarısını kabul etti 
</HEADLINE>
<TEXT>

     CNNTÜRK 

      Yemen'in başkenti Sana'da düzenlenen 32'nci İslam Konferansı Örgütü İKÖ dışişleri bakanları toplantısında, Türkiye'nin Kıbrıs ve Batı Trakya Türklerine ilişkin sunduğu tasarı kabul edildi. 
     Kıbrıs'a ilişkin tasarıda, geçtiğimiz yıl İstanbul'da düzenlenen İKÖ zirvesinde alınan kararı daha ileri götüren unsurlar yer alıyor. 
     İKÖ'nün bir önceki tasarısında İKÖ ülkelerine Kıbrıs Türkleriyle maddi-manevi ilişkilerini geliştirmesi çağrısı yer alıyordu. 
     Bu yılki tasarıda ise üye ülkelerin, bu kararın uygulanması konusunda neler yaptıkları hakkında Genel Sekreterliği bilgilendirmeleri hususuna yer veriliyor. 
     Tasarıda ayrıca, Genel Sekreterliğe, Kıbrıs Türk tarafındaki projelere destek vermesi için İslam Kalkınma Bankası ile gerekli temasları kurması talebinde bulunuluyor. 
     Tasarıda, sadece İKÖ üyelerine değil, tüm uluslararası topluma, Kıbrıs Türklerinin izolasyonuna son verilmesi yolunda gecikmeksizin somut adımlar atması çağrısı yer alıyor. 
     Üye ülkeleri, Kıbrıs Türk tarafıyla üst düzey karşılıklı ziyaretler düzenlemeye davet eden tasarıda, Kıbrıs sorunu çözülene kadar, adadaki Türklerin haklı davasına destek verileceği yönündeki önceki kararlar yeniden teyit ediliyor. 
     Tasarıda, İKÖ üyesi ülkelere Kıbrıs Türkleriyle etkin dayanışmayı güçlendirmeleri, yakın işbirliği içinde olmaları, her alanda, özellikle de doğrudan ulaşım, ticaret, turizm, kültür, enformasyon, yatırım ve spor alanlarında onlarla ilişkilerini geliştirmeleri çağrısında bulunuluyor. 
     Rum tarafının BM Genel Sekreteri'nin sürekli çağrılarına yanıt vermede başarısız kalmasından duyulan hayal kırıklığının dile getirildiği tasarıda, adadaki iki tarafın tam eşitliği ve tarafların birbirlerini baskı altına almadan, tehdit etmeden ve sömürmeden, yan yana, güvenlik, barış ve uyum içinde yaşamaları prensibi yeniden vurgulanıyor. 
     Tasarıda, geçtiğimiz yıl İstanbul'da düzenlenen 31'inci İKÖ dışişleri bakanları toplantısında alınan, gözlemci üye KKTC'nin bundan böyle İKÖtoplantılarına 'Kıbrıs Türk Devleti' sıfatıyla katılması kararına atıfta bulunuluyor. 
     Kıbrıs tasarısına başta çekince koyan Endonezya'nın, Dışişleri Bakanı Abdullah Gül'ün Sana'da yaptığı ikili temaslar sonucu çekincesini kaldırdığı öğrenildi. 
     
     Batı Trakya ile ilgili tasarı 

     Toplantıda kabul edilen ikinci tasarıda, 'İskeçe ve Gümülcine'nin seçilmiş müftülerinin adli makamların tacizine uğramaları kınanmaktadır' ifadesine yer verildi. 
     Tasarıda, Batı Trakya'daki Müslüman Türk azınlık vakıflarının, kendilerini yönetmelerine olanak tanıyacak şekilde, kendi yönetim kurumlarını seçmeleri için gerekli adımların atılması talep edildi. 
     Tasarıda ayrıca, Yunanistan Yüksek Mahkemesi'nin Türk azınlığın en eski sivil toplum örgütü olan İskeçe Türk Birliği'nin faaliyetlerini, isminde Türk ifadesi bulunması nedeniyle yasaklamasından duyulan üzüntü dile getirildi. 
     Yunanistan'ın Batı Trakya'daki Türk Müslüman azınlığın haklarına ve kimliğine saygı gösterme yolunda tüm tedbirleri almaya ve İskeçe ve Gümülcine'nin seçilmiş müftülerini resmen tanımaya davet edildiği tasarıda, İKÖ Genel Sekreterliği de Batı Trakya'da camiler ve Müslümanlara ait mezarlıkların yıkımına dair haberlere ilişkin bir rapor hazırlamakla görevlendirildi. 
     İKÖ Genel Sekreterliği, raporu dışişleri bakanlarının bir sonraki toplantısında kurula sunacak. İKÖ toplantısının sonuç bildirisi, ancak Genel Sekreterliğin onayından sonra resmiyet kazanıyor. 
     
     İslam zirvesi sona erdi 

     32'inci İslam Konferansı Örgütü İKÖ dışişleri bakanları toplantısı sona erdi. Taslak sonuç bildirisinde Irak'la ilgili ibareler de yer alıyor. 
     Taslak sonuç bildirisinin Irak'a ilişkin bölümünde, ülkenin toprak bütünlüğü, ulusal birliği, siyasi bağımsızlığı ve egemenliğine verilen önemin altı çiziliyor ve Irak'ın tam temsiliyet ilkesine uygun, geniş katılımlı bir hükümet tarafından yönetilmesinin önemi vurgulanıyor. 
     Toplantıda, Türkiye'nin hazırladığı reform tasarısına karşı çıkan ülke olmadı. Taslak sonuç bildirisinde, bu tasarının reform gündemi ile yıl sonunda Mekke'de toplanacak İKÖ zirvesinde daha üst çerçevede ele alınması kararlaştırıldı. 
     Genel Sekreterin yetkilerinin artırılması, tüzüğün değiştirilmesi, karar alma mekanizmasının değiştirilmesi gibi kurumsal reformlar konusunda da uzman gruplar oluşturulması için Genel Sekretere yetki veriliyor. 
     Bu arada, toplantıyı izlemek üzere Sana'da bulunan Güney Kıbrıs Rum yönetimi temsilcisinin kapanış oturumuna girdiği ve üye ülkelerin temsilcileriyle sohbet ederek, lobi çalışmasında bulunduğu gözlendi. 
     Bu arada, İKÖ'ye gözlemci üye olmak için bir süre önce başvuran Rusya'nın başvurusu kabul edildi. Dışişleri kaynaklarından edinilen bilgiye göre, Türkiye, Rusya'nın gözlemci üyeliği konusunda olumlu görüş bildirdi. 
     
</TEXT>
</DOC>
