<DOC>
<DOCNO> 363557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/siyaset/axsiy01.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddeti kınayın 
</HEADLINE>
<TEXT>


AB Dönem Başkanı İngiltere'nin Ankara Büyükelçiliği'nden dün yayımlanan mesajda, DEHAP ve Leyla Zana'ya, "AB sürecini baltalamayın, şiddetin her türlüsünü kınayın" çağrısı yer aldı 

Utku Çakırözer 


DEHAP ve Demokratik Toplum Hareketi DTH gibi Kürtlere yakın siyasi grupların PKK terörüne sessiz kalması üzerine çıkan tartışmaya katılan AB, Dönem Başkanı İngiltere'nin Ankara Büyükelçiliği aracılığıyla dün yaptığı açıklamada, "Türkiye'deki tüm siyasi grupları her türlü şiddeti kınamaya" çağırdı. 
Açıklamada, AB üyesi ülkelerin başkentteki büyükelçilerinin önceki gün yaptıkları olağan toplantıda terör eylemlerinin de konuşulduğu kaydedildi. Bir önceki dönem başkanı Lüksemburg'u temsil eden Hollanda'nın, nisanda Diyarbakır Belediye Başkanı Osman Baydemir'e PKK ile arasına mesafe koyması yönünde verdiği mesajı anımsatan açıklamada, "Türkiye müzakerelere başlamaya hazırlanırken, siyasi grupların sadece bir suikastı değil, siyasi amaçlı şiddetin her türlüsünü kınamasının" önemi vurgulandı. 

Ne demek istediler 
İngiltere ve Ankara'daki diğer AB üyesi ülkelerin diplomatlarından edinilen bilgilere göre, bir paragraflık açıklama şu önemli mesajları içeriyor 
ZANA DA ADRES Açıklama, "tüm siyasi partiler" yerine "tüm siyasi gruplar" kelimesi ile, sadece DEHAP'ı değil, Zana ve Orhan Doğan'ın başını çektiği henüz partileşmeyen Demokratik Toplum Hareketi'ni de kapsadı. Çağrı, "Teröre destek verip AB sürecini baltalamayın" mesajı da taşıyor. 
FİDAN CİNAYETİ Açıklamada, diğer şiddet eylemlerinin yanı sıra "bir suikastın" özellikle kınanmasının istenmesi dikkat çekti. PKK'ya karşı görüşleriyle öne çıkan eski HADEP Genel Başkan Yardımcısı Hikmet Fidan'ın öldürülmesi olayını kasteden AB, DEHAP ve Zana grubunun sessiz kalışından hoşnut olmadığını ortaya koydu. 
BAYDEMİR MESAJLARI HERKESE Açıklamada Baydemir'e verilen, "Öcalan ve PKK'yla aranıza mesafe koyun. AB şiddeti desteklemedi, desteklemeyecek. AB bölünmenin değil, bütünleşmenin teşvik edildiği projedir. Ayrılıkçılığı ve federalizmi tasvip etmiyoruz" mesajlarının DEHAP ve DTH için de geçerliliğini koruduğunu vurguladı. 
Açıklamada, Çeşme, Kuşadası ve Bingöl'deki bombaların etkili olduğu kaydedildi. 

Van'a son gidişiydi 

GÜMÜŞHANE DHA 

Van Erciş'te PKK'lılarla çatışmada şehit olan Jandarma Astsubay Kıdemli Başçavuş Kenan Taşan 40 için Gümüşhane Kelkit'te tören düzenlendi. 3 çocuk babası Taşan'ın, Ankara'ya tayin edildiği, Van'a son kez gittiği belirtildi. Şehit eşi Nazmiye Taşan, "Canımı acıtanın canı yansın" diye feryat etti, oğlu Ümit babasının fotoğrafını taşıdı. 3 bin kişinin katıldığı törende 10 kişilik bir grup, İçişleri Bakanı Abdülkadir Aksu'ya tepki gösterdi. Aksu, Çukurca'da şehit olan Jandarma Teğmen Tuna Kara'nın ailesini de ziyaret etti. Şehidin ağabeyi Komiser Özkan Kara, "Hakkari'ye emniyet müdürü olup teröristlerin köklerini kazımak istediğini" söyledi. 


</TEXT>
</DOC>
