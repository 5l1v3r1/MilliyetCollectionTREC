<DOC>
<DOCNO> 388510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun21.html </URL>
<DATE> 2005/10/21/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kıbrıslı Türk ve Rum sanatçılar, çatılarda şarkı söyleyecek 
</HEADLINE>
<TEXT>

     Birleşmiş Milletler'in BM 60'ıncı kuruluş yıldönümü, bu yıl Kıbrıs'ta iki toplumlu müzikli etkinlikle kutlanacak. 
     24 Ekim Pazartesi günü, Hollandalı Besteci Merlijn Twaalfhoven'in ''Uzak Mesafeden Çağrı'' eserinin adı altında düzenlenecek etkinlikte, Kıbrıslı Türk ve Rum sanatçılar, Kıbrıs mimarisine özgü evlerin balkonlarından veya çatılarından şarkı söyleyecek. 
     Türk sanatçılar Lefkoşa'daki Lokmacı Barikatı'ndaki, Rum sanatçılarsa Uzun Yol'daki Ledra Caddesi evlerin balkonlarından veya çatılarından şarkılarını seslendirecek. 17.00-18.00 saatleri arasında yer alacak ana performans sırasında, Türk ve Rum öğrenciler de sanatçılara eşlik edecek. Türk öğrenciler Lokmacı Barikatı sokağında, Rum öğrenciler de Uzun Yol sokağında sıralanarak, şarkılara eşlik edecek. 
     Kıbrıs'taki BM Barış Gücü UNFICYP tarafından yapılan yazılı açıklamaya göre, Hollandalı Besteci Merlijn Twaalfhoven, ''Uzak Mesafeden Çağrı'' adlı eserini tüm Kıbrıslılar için özel besteledi. 
     Açıklamada, ''Çatılarda, balkonlarda ve sınır bölgesinin hizasında olan yollarda beraberce müzik icra edilecek ve başkent Lefkoşa'nın fiziksel birliği simgelenecek. Beste, Ada'da her iki tarafın da iyi bildiği geleneksel melodiler üzerine bestelenmiş olup, nefesli ve vurgulu çalgılar ile şan içermektedir'' denildi. 
     BM açıklamasında, ''etkinliğe her iki taraftan katılacakların, ara bölgeyi aşan ses dalgalarıyla bir birlik oluşturarak, yaratıcı ortak bağlarının herhangi bir çatışma veya bölünme nedeniyle engellenemeyeceğini vurgulayacakları'' belirtildi. 
     Sponsorluğunu Hollanda ve ABD büyükelçilikleriyle Avustralya Yüksek Komiserliği, BM Kalkınma Programı UNDP , Kıbrıs'taki BM Barış Gücü'nün UNFICYP yaptığı etkinliğin ardından katılımcılar, kendi bölgelerinden hareket ederek saat 18.45'te ara bölgedeki Ledra Palace otelinin önünde buluşacak ve burada UNFICYP Misyon Şefi ve BM Genel Sekreteri'nin Kıbrıs Özel Temsilcisi Zbigniew Wlosowicz'in de hazır bulunacağı 15 dakikalık kısa bir konser verecekler. Konserin ardından Wlosowicz günün önemine ilişkin bir konuşma yapacak. 
     
</TEXT>
</DOC>
