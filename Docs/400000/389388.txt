<DOC>
<DOCNO> 389388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/spor/spo03.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha önce neredeydiniz 
</HEADLINE>
<TEXT>


MHK Başkanı, hakem Selçuk Dereli'yi eleştiren Galatasaraylılar'a sert çıktı, yine Dereli'nin yönettiği ve Ümit Karan'ın Ankaragücü karşısında faul tartışması yaşanan golünü hatırlattı 


Merkez Hakem Komitesi Başkanı Ufuk Özerten, Galatasaray - Denizli maçının hakemi Selçuk Dereli'ye sahip çıktı, sarı - kırmızılıların Sportif Direktörü Bülent Tulun ile Hasan Şaş'a tepki gösterdi. 
Dereli'nin bu maçta 7.8 aldığını ancak çok daha iyi olması gerektiğinin altını çizen Özerten, hakem ve gözlemcilerin küfürü duyduğunu söyledi, Cim - Bomlu oyuncunun, "Emeğimizin karşılığını verin ...." dediğini belirtti. 
Hafızasının çok kuvvetli olduğunu söyleyen Özerten, Selçuk Dereli'nin yönettiği Ankaragücü-Galatasaray maçında Ümit Karan'ın faul yaptığı iddialarına neden olan golünü hatırlattı. 
Özerten, şöyle devam etti "Şimdi dönüyoruz İstanbul'a ve bu kez söylenen sözler, 'İnce ince alt oymalar', 'Art niyetli olmalar'. Bunlar ayıptır ve günahtır. Bu, sözleri çok ağır buluyorum ve şiddetle kınıyorum. Yakıştıramıyorum her şeyden önce. Futbolun hiçbir unsurunun hatası sıfıra indirilemez. Bunu yapacağım diyen biri varsa ben bugün MHK'yı ona teslim etmeye hazırım. Hakemin de insan olduğunu kimse unutmamalıdır. Bir takım insanlar şov yapmak adına bu hakemlere çamur atmasınlar. Bu hakemlerimizin dışarıda başına bir şey gelirse de sorumluluğunun altından kalkamazlar." 
Özerten, son olarak PAF Ligi'nde oynanan Galatasaray-Denizlispor maçında eliyle attığı golü daha sonra hakeme giderek iptal ettiren Cim - Bomlu Özgürcan'a da gösterdiği dürüst davranıştan dolayı teşekkür etti. 

'Hasan Şaş'ı yedirmeyiz' 

ERHAN TELLİ 

Galatasaray 2. Başkanı Ergun Gürsoy ile yönetici Fatih Gökşen, PFDK'ya sevk edilen Hasan Şaş'a kol, kanat gerdi. Gürsoy, "Hasan küfür etti ise ceza alsın. Ama çocuk etmediğini söylüyor. Şayet bu işin ispatı yok da ezbere konuşuluyorsa, o zaman müdahalemizi ederiz" dedi. 
Hakemler soyunma odasına giderken koridorda sadece kendisinin bulunduğunu ifade eden stattan sorumlu yönetici Fatih Gökşen ise, "Kimse Hasan Şaş'ın günahını almasın. Yukarda Allah var" diye konuştu. 
Gökşen, hiçbir futbolcunun koridorda Dereli'ye rastlamadığını da belirterek, "Selçuk Dereli ile konuşan bir tek benim" ifadesini kullandı. 
Fatih Gökşen, "Bizi engellemeye çalışan güçler var. Bu olayda da amaç çok açık. Ama buna müsaade etmeyeceğiz. Hasan Şaş'ı kimseye yedirmeyiz" dedi. 

Hasan Şaş, tedbirli gitti 

Galatasaraylı Hasan Şaş, Denizlispor maçının hakemi Selçuk Dereli'ye küfür ettiği gerekçesiyle tedbirli olarak PFDK'ya sevk edildi. Dereli'nin raporunda, milli futbolcunun soyunma odası önünde kendisine ağır hakaretlerde bulunduğunu yazdığı bildirildi. Hasan Şaş'ın talimatın 25. maddesine göre 2 ile 3 maç arası ceza alacağını ifade edildi. Sportif Direktör Bülent Tulun'dan da açıklamaları nedeniyle savunma isteneceği vurgulandı. 

İliç'in kredisi tükendi 

Denizli maçında varlık gösteremeyen Sasa İliç'in 11'de şans bulmasının artık çok zor olduğu bildirildi 


Sezonun ilk maçında Ali Sami Yen Stadı'nda Konyaspor ağlarını 2 kez sallayınca herkes Sasa İliç'in sarı - kırmızılı takıma çok büyük güç katacağını düşünmüştü. Ancak Sırp futbolcu ilerleyen haftalardaki performansı ile Galatasaraylı teknik heyet, yönetim ve taraftarlara büyük bir hayal kırıklığı yaşattı. 
Teknik Direktör Eric Gerets'in son Denizlispor maçında Necati Ateş'i kulübeye çekerek uzun bir aradan sonra ilk 11'de sahaya sürdüğü İliç yine beklentileri boşa çıkardı. Belçikalı teknik adamın, devre arasında gönderilmesi gündeme gelen genç futbolcuyu uzun süre kulübeden çıkarmayacağı vurgulandı. 

Tatil sona erdi 

Denizlispor maçı ardından yaptığı tek idmanla Türkiye Kupası'ndaki Mersin İdmanyurdu sınavı için start alıp, dünü dinlenerek geçiren Galatasaray hazırlıklarına bugün devam edecek. Florya Tesisleri'nde toplanacak olan sarı - kırmızılı futbolcular tek antrenman yapacak. Bu arada sakatlıkları bulunan Ümit Karan, Hakan Şükür, Orhan Ak, Sabri ve Cihan'ın dün tesislere gelerek tedavi oldukları bildirildi. 

Koltuklar yenileniyor 

Sarı - kırmızılı takımın, Denizlispor'la berabere kaldığı maçtan sonra bir grup kızgın taraftarın kırdığı koltuklar için Ali Sami Yen Stadı'nda hasar tespit çalışması yapıldı. Yaklaşık 500 adet koltuğun kırıldığı veya yakıldığı belirlendi. Stat yetkililerinin, yenilecek olan koltukları Mersin İdmanyurdu ile perşembe günü oynanacak maça yetiştireceği öğrenildi. 

Biletler satışta 

Galatasaray'ın, Türkiye Kupası A Grubu'nda perşembe günü Mersin İdmanyurdu ile Ali Sami Yen Stadı'nda oynayacağı maçın biletleri bugün Biletix gişelerinde satışa çıkıyor. Maç günü ise stat gişelerinden satılacak biletlerin fiyatları 45 YTL ile 5.5 YTL arasında değişiyor. Numaralı 45 YTL, numaralı üst 31 YTL, kapalı üst 13 YTL, yeni açık üst, yeni açık alt ve eski açık 5.5 YTL. 

Son store Sakarya'ya 

Sarı - kırmızılı kulübe ait lisanslı ürünlerin satıldığı Galatasaray Store zinciri genişlemeye devam ediyor. Mağazaların 17.'si Sakarya'da hizmete girdi. Kulübün resmi ürünleri iki adet mobil tırla birlikte toplam 19 ayrı noktadan taraftarlara ulaştırılıyor. 


</TEXT>
</DOC>
