<DOC>
<DOCNO> 366881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/magazin/mag01.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mathieu'dan AB üyeliğine destek 
</HEADLINE>
<TEXT>


Fransız şarkıcı Mireille Mathieu, "Türkiye'nin AB'ye girmesi için fahri gönüllü olacağım" dedi 

BORA BAĞCIBAŞI 

Galatasaray'ın 100. Yıl Balosu'nda konser vermek için İstanbul'a gelen dünyaca ünlü Fransız şarkıcı Mireille Mathieu, Ortaköy'de kaldığı La Masion Otel'de gazetecilerle sohbet etti. Türkiye'de gördüğü ilgiden oldukça memnun kaldığını belirten Mathieu, ülkemize ilk kez 20 yıl önce bir otel açılışı için geldiğini ve yediği gümüş balığını unutamadığını söyledi. 
Galatarasay Spor Klübü Başkan Yardımcısı Turgay Kıran da, La Masion Restaurant'ta verdiği yemekte Mathieu için özel olarak gümüş balığı yemeği hazırlattı. 

'Destekleyeceğim' 
Mathieu, "Benim felsemfemde dini ve rengi ne olursa olsun bu dünyada herkesin yeri vardır. Tolerans sahibi olmak gerekir. Türkiye'nin AB'ye girmesi için fahri gönüllü olacağım ve Türkiye'yi bu konuda destekleyeceğim" diye konuştu. 
Yemek boyunca neşeli tavırlarıyla sempati toplayan Mathieu, cuma günü ülkesine döneceğini ifade etti. 


</TEXT>
</DOC>
