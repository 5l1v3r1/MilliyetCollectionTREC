<DOC>
<DOCNO> 383153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo12.html </URL>
<DATE> 2005/10/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Galatasaray moral arıyor... İşte muhtemel 11... 
</HEADLINE>
<TEXT>

     Turkcell Süper Ligi lideri Galatasaray, Trabzonspor ile yarın oynayacağı zorlu karşılamada galibiyeti hedefliyor. 
     Karşılaşmanın hazırlıklarını bu akşam basına kapalı yapacağı antrenmanla tamamlayacak sarı-kırmızılılar, Norveç’in Tromsö takımına elenerek, UEFA Kupası’na 1. turda veda etmenin şokunu Trabzonspor’u yenerek üzerlerinden atmaya çalışacak. 
     
     EKSİKLER 
     Sarı-kırmızılı ekipte Tromsö maçında sakatlanan Sabri’nin yanı sıra, sakatlıkları süren Altan ve Hasan Kabze yarınki maçta forma giyemeyecek. 
     Sakatlığı geçme aşamasına gelen Orhan’ın bu akşam yapılacak idmanda deneneceği ve ağrı hissetmemesi halinde Trabzonspor maçında oynayabileceği açıklandı. Orhan’a oranla sakatlığı daha ciddi olan Cihan’ın ise antrenman öncesinde bir kez daha kontrolden geçirilerek, son durumuna bakılacağı ifade edildi. 
     
     MUHTEMEL 11 
     Galatasaray’ın, Trabzonspor karşısına, Mondragon, Uğur, Tomas, Song, Orhan Ergün , Hasan Şaş, Saidou, Necati, Heinz, Ümit ve Hakan muhtemel 11’iyle çıkması bekleniyor. 
     Ali Sami Yen Stadı’nda saat 21.00’de başlayacak ve Digitürk Lig TV’den naklen yayınlanacak maçı hakem Yunus Yıldırım yönetecek. 
     
</TEXT>
</DOC>
