<DOC>
<DOCNO> 376796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo25.html </URL>
<DATE> 2005/09/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Demirören'den milli futbolculara özel prim 
</HEADLINE>
<TEXT>

     Beşiktaş Kulübü Başkanı Yıldırım Demirören, A Milli Futbol Takımı kadrosunda yer alan Beşiktaşlı futbolculara gösterdikleri performansları nedeniyle 5'er milyar TL prim vereceklerini söyledi. 
     Yıldırım Demirören, A Milli Futbol Takımı'nın Ukrayna galibiyeti ve milli takımda yer alan Beşiktaşlı futbolcularla ilgili kulübün resmi internet stesinde açıklamalarda bulundu. 
     Milli takımın Dünya Kupası finalleri yolunda önemli bir aşama olan Ukrayna galibiyetini yürekten kutladığını, bu başarının devamını içtenlikle dilediğini vurgulayan Demirören, şunları kaydetti 
     ''Milli takımımız, yaşadığımız son haftada 2006 Dünya Şampiyonası finalleri için çok önemli 2 maç oynadı. Milletçe büyük bir heyecan ve dikkatle izlediğimiz bu maçlar sonunda finallere gidebilmek adına play-off ümidimizi yaşatan neticeler elde ettik. Özellikle dün Ukrayna karşısında yaptığımız maç, fevkalade önem taşıyordu. Çok şükür ki millilerimiz yüzümüzü güldüren bir neticeyle maçı kazandı. 
     Beşiktaş Jimnastik Kulübü Yönetim Kurulu olarak, milli takımımızda bulunan Okan Buruk, İbrahim Toroman, Tümer Metin, Koray Avcı ve Gökhan Zan'ın, ulusal takımımızda gösterdikleri performans, yaptıkları katkı dolayısıyla 5'er milyar TL performans primiyle ödüllendirilmesine karar verdik. Bundan sonra da kulüp olarak bünyemizdeki futbolcularımıza milli takıma seçilmeleri halinde teşvik anlamında performans primi vermeyi kararlaştırdık. 
     Bu bağlamda, başta Milli Takımlar Başsorumlusu Sayın Fatih Terim ile teknik kadro olmak üzere, başarıda emeği bulunan herkesi tebrik ediyor, ulusal takımımızı 2006 Almanya Dünya Şampiyonası'nda göreceğimiz inancı içerisinde yürekten başarılar diliyorum.'' 
     
</TEXT>
</DOC>
