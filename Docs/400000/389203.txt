<DOC>
<DOCNO> 389203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko12.html </URL>
<DATE> 2005/10/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Beyaz ette satışlar normale dönüyor... 
</HEADLINE>
<TEXT>

     Beypiliç A.Ş. Genel Müdürü Sait Koca, daha önce Balıkesir'de ortaya çıkan kuş gribi nedeniyle satışları düşen tavuk etinin ucuzlaması ve halkın bilinçlenmesiyle satışların normale dönmeye başladığını söyledi. 
     Koca, Balıkesir'in Manyas İlçesi Kızıksa Beldesi'nde görülen kuş gribinin ardından en büyük darbeyi tavuk üreticilerinin gördüğünü, hastalığın çıktığı ilk günlerde ülke genelinde tavuk eti satışlarının azaldığını belirtti. 
     Türkiye'de kuş gribinin daha da yayılarak insanlara bulaşacağı yönündeki haberlerin gerçekleri yansıtmadığını ifade eden Koca, önlemler alınması halinde kuş gribinin insanlara bulaşma ihtimalinin zayıf olduğunu, bunun birçok kişi tarafından açıklandığını kaydetti. 
     Koca, bugün hastalığın ve hastalığa bağlı ölümlerin en fazla görüldüğü Uzakdoğu'da ölenlerin büyük bir kısmının horoz dövüşçüsü olduğunu vurgulayarak, ''Burada insanlar bu hayvanlarla yatıp kalkıyorlar. Hayvanların yaralarını kendileri tedavi ediyorlar. Böylece hastalık bulaşıyor. Bu nedenle hastalığın Türkiye'de yayılması ve ölümlere neden olması neredeyse imkansızdır'' dedi. 
     
     TÜKETİCİ ARTIK MARKALI ÜRÜNLERİ SEÇECEK 
     Türkiye'de bu hastalığın görülmesi nedeniyle tüketicinin artık markalı ürünlere yöneldiğini dile getiren Koca, şunları kaydetti 
     ''Türkiye olarak biz bu hastalık için önceden hazırlıklıydık. Altyapı hazır olduğu için hastalığın yayılma riski kısa sürede atlatılarak tehlike giderildi. Hastalık, açık havada çiftliklerde yetişen hayvanlarda riskliydi. Bunu gören vatandaşlar da kapalı tesislerde, uzman veterinerler kontrolünde sürekli denetlenen, çok sıkı güvenlik önlemleri olan markalı tavuk üretim çiftliklerine yöneldi. Bundan sonra markalı ürünler daha da gözde olacak.'' Hastalığın görüldüğü ilk günlerde satışların neredeyse sıfır seviyesine düşmesine karşın bugünlerde satışların normale dönmeye başladığını bildiren Koca, beyaz et satışında halen artışın devam ettiğini kaydetti. 
     Koca, üreticilerin fiyatları aşağıya çekmesiyle beyaz et satışlarının yeniden canlanmaya başladığını belirterek, ''Kuş gribi nedeniyle satışları düşen tavuk etinin ucuzlaması ve halkın bilinçlenmesiyle satışlar normale dönüyor. Bu sorunu atlatmaya başlayan beyaz et sektörü, talebin artmasıyla yeniden ayağa kalkıyor'' diye konuştu. 
     
</TEXT>
</DOC>
