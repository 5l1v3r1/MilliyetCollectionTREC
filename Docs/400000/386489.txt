<DOC>
<DOCNO> 386489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas07.html </URL>
<DATE> 2005/10/13/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İnternette tanıştılar, dünyayı dolaşacaklar 
</HEADLINE>
<TEXT>

     Sanal ortamda tanışıp çeşitli ülkelerden Türkiye'ye gelen doğa ve müzik tutkunu 20 genç, parklarda gösteri yapıp Türkçe şarkı ve ilahi söylüyor. 
     Aralarında Avustralya, Yunanistan, Almanya, Bulgaristan, İsviçre, İsveç ve Türkiye'den gençlerin bulunduğu ve kendilerine ''Karavan'' adını veren 20 kişilik grup, dünyaca ünlü Kaz Dağları'nda yaklaşık 1.5 ay kamp yaptı. 
     Kampın tamamlanmasının ardından otostop yaparak Edremit, Ayvalık, Akçay, Ayvacık, Bozcaada ve son olarak Çanakkale'ye gelen grup, halk bahçesinde ilginç gösteriler yapıp enstrümanlarıyla Türkçe şarkı ve ilahi söylüyor. 
     Grup üyelerinden Murat Şener, aile gibi olduklarını, arkadaşlarıyla her yere birlikte gittiklerini belirtti. 
     Bu gezilerini turne olarak adlandırdıklarını ifade eden Şener, şöyle konuştu 
     ''Gittiğimiz yerlerde yaptığımız gösterilerle insanları eğlendiriyoruz. Gezimiz, ramazan ayına denk geldi. Gruptaki yabancı arkadaşlarımıza kamp sırasında Türkçe şarkı ve ilahi söylemeyi öğrettim. Çok beğeniliyoruz. Gösteri tamamlandığında, birtakım ihtiyaçlarımızı karşılamak için insanlardan yardım topluyoruz. Amacımız, hep birlikte dünyayı dolaşmak.'' Şener, turnelerini İstanbul'da tamamlayacaklarını, gruptaki bazı arkadaşlarının Hindistan'a gitmek istediğini, kesin kararlarını İstanbul'a ulaşınca vereceklerini söyledi. 
     
</TEXT>
</DOC>
