<DOC>
<DOCNO> 397248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun15.html </URL>
<DATE> 2005/11/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Filistin'den Türkiye'ye yeni büyükelçi 
</HEADLINE>
<TEXT>

     Nursel Gürdilek 

Filistin Ulusal Yönetimi, Ankara Büyükelçiliği'ne, halen Madrid'de büyükelçi olarak görevde bulunan Nebil Maruf'u atıyor. 
     Edinilen bilgiye göre, Filistin Yönetimi'nin yurtdışı temsilcilikleriyle ilgili olarak yaptığı yeni düzenlemeler çerçevesinde, halen Ankara'da görev yapan ve büyükelçilerin duayeni konumunda bulunan Fuad Yasin emekliye ayrılıyor. 
     Fuad Yasin'in yerine atanan yeni Büyükelçi Nebil Maruf'un da gerekli işlemlerinin tamamlanmasının ardından yakında görevine başlaması bekleniyor. 
     Yeni Ankara Büyükelçisi Nebil Maruf, 1992 yılından bu yana İspanya'da büyükelçi olarak görev yapıyor. 
     Maruf, 1946'da Der Faris'te doğdu, Lübnan'da İngiliz edebiyatı öğrenimi gördü. Genç yaşta siyasete atılan Maruf, El Fetih örgütünün Lübnan'daki kurucularından biri oldu. Maruf, BM bünyesindeki Filistinlilere Yardım ve Çalışma Ajansı UNRWA okullarında İngilizce öğretmenliği de yaptı. 
     
</TEXT>
</DOC>
