<DOC>
<DOCNO> 364647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun35.html </URL>
<DATE> 2005/07/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Buzlar eridi, Fransa-İsrail ilişkilerinde yeni dönem... 
</HEADLINE>
<TEXT>

     İsrail Başbakanı Ariel Şaron, ''Paris'e yaptığı resmi ziyaretin iki ülke arasındaki ilişkilerin yakınlaşmasına katkıda bulunacağına inandığını'' söyledi. 
     Resmi ziyaret için Paris'te bulunan Şaron, bugün Cumhurbaşkanı Jacques Chirac tarafından kabul edildi. 
     Şaron, çalışma yemeği ve baş başa yapılan görüşmeden önce basına yaptığı açıklamada, ziyaretinin, iki ülke ilişkileriyle birlikte, Ortadoğu barış sürecinde ilerleme sağlanmasına da yardımcı olacağını inandığını belirtti. 
     Görüşmede, Chirac, İsrail'in Gazze'den çekilmesi kararını, ''tarihi adım'' olarak niteledi ve bu gelişmenin barış sürecinin tekrar başlatılmasına olanak sağlaması çağrısında bulundu. 
     Bağımsız bir Filistin devleti kurulması yolundaki Fransa'nın resmi tavrını yineleyen Chirac, barış sürecinin başarıyla tamamlanmasının İsrail devletinin güvenli biçimde yaşamasına olanak sağlamasına olanak sağlayacağını ifade etti. 
     Chirac, ''Barış süreci için hazırlanan yol haritasının getirdiği fırsatların İsrail ve Filistin yönetimi tarafından değerlendirilmesi gerektiğini'' söyledi. 
     Görüşmede, Lübnan ve İran konusunun da gündeme geldiği bildirildi. 
     Bu arada, Fransız Haber Ajansı'na açıklama yapan İsrailli bir yetkili, ülkesinin, terör örgütlerine para transferlerini engellemek için Fransa'nın desteğine ihtiyacı olduğunu söyledi. 
     Fransız basını, ''Şaron'un ziyareti ile iki ülke arasındaki ilişkilerde yeni bir dönem açıldığı'' yorumunu yapıyor. Ortadoğu sorununa farklı bakış açıları nedeniyle iki ülke arasında son yıllarda diplomatik gerginlikler yaşanmıştı. 
     Bu gerginlikler yüzünden son 4 yıldır İsrail'den Fransa'ya üst düzey bir ziyaret yapılmamıştı. 
     Şaron, bu akşam Başbakan Dominique de Villepin'in onuruna vereceği akşam yemeğine katılacak. 
     
</TEXT>
</DOC>
