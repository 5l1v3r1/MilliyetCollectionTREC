<DOC>
<DOCNO> 377820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo28.html </URL>
<DATE> 2005/09/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Samsunspor'da teknik direktör arayışları sürüyor... 
</HEADLINE>
<TEXT>

     Samsunspor'da teknik direktör arayışları devam ederken, aralarında Ersun Yanal ve Erdoğan Arıca'nın da bulunduğu bazı isimlerle görüşmelerin devam ettiği bildirildi. 
     Samsunspor Kulübü Başkanı Adnan Ölmez, Nuri Asan Tesisleri'nde düzenlediği basın toplantısında dün akşam oynanan Vestel Manisaspor maçından sonra istifa ettiğini açıklayan teknik direktör Şaban Yıldırım'ın istifasını değerlendirdi. 
     Ligde geçen 5 hafta sonunda alınan olumsuz sonuçlarda teknik direktör Şaban Yıldırım'ın da payı olduğunu ifade eden Ölmez, bu nedenle de Yıldırım'ın istifasını kabul ettiklerini bildirdi. 
     ''Hocamız göreve geldiğinde takımın durumunun iyi olduğunu ve transfer ihtiyacının bulunmadığını söylemişti'' diyen Ölmez, ''Takımın sağlıklı bir hazırlık dönemi geçirmemesinden dolayı da kötü sonuçlarla karşı karşıya kaldık. Bu nedenlerden dolayı da teknik direktör Yıldırım'ın istifasını kabul ettik'' diye konuştu. 
     Ölmez, artık riske girecek bir durumda olmadıklarını, bu nedenle de takımı yükselişe geçirecek kariyer sahibi bir teknik direktöre ihtiyaç duyduklarını söyledi. 
     Görüşme içinde oldukları 5 isim bulunduğunu bildiren Ölmez, ''Listemizin başında Ersun Yanal ve Erdoğan Arıca gibi isimler yer alıyor. Bunlara tekliflerimizi illetik ve onların görüşlerini aldık. Bugün yapılacak Yönetim Kurulu toplantısının ardından teknik direktörümüzün ismi netlik kazanacak'' dedi. 
     Dün akşam 19 Mayıs Stadı'nda oynanan ve 1-1 sona eren Vestel Manisaspor karşılaşmasının ardından teknik direktör Şaban Yıldırım, istifa ettiğini açıklamıştı. 
     
</TEXT>
</DOC>
