<DOC>
<DOCNO> 357343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko34.html </URL>
<DATE> 2005/07/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
FT "Bono piyasalarına göre Türkiye AB'de" 
</HEADLINE>
<TEXT>

     Metin Güneş CNN TÜRK Londra 

      İngiliz Financial Times gazetesi, Türkiye'nin AB ile üyelik müzakerelerine ekimde başlayacak olup en az 10 yıl bekleyecek olmasına karşın bono piyasalarının 'Türkiye AB'ye girmiş' gibi davrandığını yazdı. 
     Piyasalar için önemli olanın Türkiye'nin birliğe katılması değil, katılma süreci olduğuna dikkat çeken gazete, AB ve IMF'nin Türkiye'yi sert bir şekilde disipline etmeye devam edeceğini yazdı. 
     Financial Times, "disiplin gerekli. Enflasyonu yüzde 8'e, bütçe fazlasını yüzde 6.5'a çıkaran Türkiye büyük ilerlemeler kaydettiyse de hala mali şoklara karşı savunmasız durumda" yorumunda bulundu. 
     Devletin borcunun hala gayrı safi milli hasılanın yüzde 70'ini oluşturduğunu belirten gazete, devletin gelirlerinin yarısının faiz ödemelerine gittiğine dikkat çekti. Financial Times, "devlet borçlanmalarında ortalama vade 13 ay ve bu süre rahatsız edici derecede kısa bir süre" diye yazdı. 
     Türkiye'nin hızlı büyümeye ihtiyacı olduğunu savunan gazete, bunu sağlayacak sektörlerden birinin turizm olduğunu ayrıca coğrafyası nedeniyle Türkiye'nin bir finans merkezi olarak doğu-batı köprüsü rolünü oynayabileceğini düşünen iyimserler de olduğunu vurguladı. 
     Bu rüyanın, Türkiye'nin AB üyeliğinden bile uzak oldğunu yazan Financial Times, "ama bu arada AB ve IMF'nin gözlemi altındaki Türkiye'nin mali konsolidasyonu kontrol altında tutup kamu borçlarını aşağı çekme eğilimi göstermesi, kredi notunu arttıracak. Sonuçta bono piyasaları aptal değildir" diye yazdı. 
     
     Çerçeve Belgesi'nin içeriği 
     Bu arada AB Komisyonu, Türkiye ile tam üyelik müzakerelerinin çerçevesini belirleyen belgeyi geçtiğimiz çarşamba günü açıkladı. Çerçeve Belgesi'ne göre 
     Müzakereler 3 ekimde başlayacak . 
     Üyelik 2014'ten önce gerçekleşmeyecek . 
     Müzakere sürecinin ilerlemesi Türkiye'nin yükümlülüklerini yerine getirmesi ve reformları uygulamasına bağlı olacak Komisyon'un onayından geçen Çerçeve Belgesi'nin bundan sonra, AB üyesi 25 ülkenin oluşturduğu AB Konseyi tarafından onaylanması gerekiyor. 
     Çerçeve Belgesi'ne ilişkin bir basın toplantısı düzenleyen AB Komisyonu'nun Genişlemeden Sorumlu Üyesi Olli Rehn, ana hedefin üyelik olduğunu söyledi. Birliğin Türkiye'ye yönelik taahhütlerini yerine getireceğini söyleyen Rehn, "bu süreçte bir aksaklık çıkacağını sanmıyorum" diye konuştu. 
     
</TEXT>
</DOC>
