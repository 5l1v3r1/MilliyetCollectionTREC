<DOC>
<DOCNO> 389496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko29.html </URL>
<DATE> 2005/10/25/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
IMF Şefi Giorgianni Türkiye'nin AB üyeliğine güçlü destek veriyoruz 
</HEADLINE>
<TEXT>

     Uluslararası Para Fonu IMF Türkiye Masası Şefi Lorenzo Giorgianni, IMF'nin, Türkiye'nin Avrupa Birliği'ne tam üyeliğine çok güçlü bir destek verdiğini bildirdi. 
     Giorgianni, Devlet Bakanı Ali Babacan, Hazine Müsteşarı İbrahim Çanakçı, Merkez Bankası Başkanı Süreyya Serdengeçti ve IMF Türkiye Temsilcisi Hugh Bredenkamp ile düzenlediği ortak basın toplantısında açıklamalarda bulundu. 
     Giorgianni, görüşmelerin, Türkiye için tarihi önemdeki bir konjonktürde gerçekleştiğini hatırlatarak, 3 Ekim'de alınan, Türkiye'nin Avrupa Birliği'ne tam üyeliğine yönelik müzakerelere başlanması yönündeki kararın büyük bir öneme sahip olduğunu söyledi. 
     Bu kararın, Türkiye'nin ekonomik kalkındırmasını hızlandıracağını ve herkes için daha iyi bir yaşam standardına öncülük edeceğini umdukları yeni bir dönemi açtığını belirten Giorgianni, ''IMF, Türkiye'nin Avrupa Birliği'ne üyeliğine çok güçlü destek vermektedir'' dedi. 
     Türkiye'nin Avrupa Birliği'ne katılımının, Türkiye'nin olduğu kadar Avrupa'nın geri kalanı için de fayda sağlayacağına inandıklarını ifade eden Giorgianni, IMF olarak, katılım sürecinin başarılı olmasını sağlamak için yapabilecekleri her türlü yardımı sağlayacaklarını bildirdi. Giorgianni, bunun, Türkiye'nin karşılaştığı fırsatlardan en iyi şekilde istifade etmesine yardımcı olacağını kaydetti. 
     
     

     Uluslararası Para Fonu IMF Türkiye Masası Şefi Lorenzo Giorgianni, stand-by düzenlemeleri kapsamında birinci ve ikinci gözden geçirmelerle ilgili görüşmeler başarılı bir şekilde sonuçlandırıldığı için mutlu olduğunu söyledi. 
     Taslak niyet mektubu üzerinde ve gözden geçirmelerin IMF İcra Direktörleri Kurulu tarafından Aralık ayı ortasında toplanması için atılması gereken adımlar konusunda prensipte mutabakata vardıklarını kaydeden Giorgianni, her zaman olduğu gibi bu mutabakatın, IMF yönetimi ile İcra Direktörleri Kurulu'nun onayına tabi olduğunu hatırlattı. 
     Mutabakata varılan ana unsurlar hakkında bilgi veren Giorgianni şöyle devam etti 
     "Birincisi, hükümet 2006 yılı için çok güçlü bir bütçe hazırladı. Hükümet, bütçede milli gelirin yüzde 6.5'u oranındaki faiz dışı fazla hedefini, Türk Telekom ve Tüpraş'ın özelleştirilmesiyle bu kurumların faiz dışı fazlaya katkıda bulunmayacağı bir ortamda muhafaza ediyor. 
     Bu, merkezi idarelerin mali politikalarında orta ölçekli bir sıkılaştırmaya gitmesi anlamına geliyor. Bunu hem IMF ve hem de hükümet, genişleyen cari açık karşısında akılcı bir yaklaşım olarak görüyor." 
     
     SOSYAL GÜVENLİK YASASI'NI BEKLİYORUZ 

     Hükümetin, sosyal güvenlik sisteminin finansmanının güçlendirilmesine yönelik bir dizi adım attığını belirten Giorgianni, sosyal güvenlik ile ilgili stratejinin temel unsurlardan birini de TBMM'de bulunan reform yasasının oluşturduğunu söyledi. Giorgianni şöyle devam etti 
     "Bizler bu yasanın geçen Haziran ayında onaylanmış olacağını umut etmiştik. Fakat şu anda net ve açık olarak görülüyor ki, parlamentodaki sürecin kendi mecrasında devamı için daha fazla zamana ihtiyaç var. Bu itibarla bizler, program gözden geçirmelerde ilerlemeye ve kanunun yeni yıl başlarında geçirilmesini beklemeye karar verdik. 
     Bu arada hükümetin, mevcut üç sosyal güvenlik kurumunun birleştirilmesine imkan verecek diğer bir tamamlayıcı yasayı da parlamentoya sunma ve yeni birleşik emeklilik ve sağlık sigorta sistemlerinin 2007'de sunumunun alt yapısını hazırlama niyetlerini çok güçlü bir şekilde destekliyoruz." 
     
     PRİMLERİN TAHSİLİ 

     IMF Türkiye Masası Şefi Giorgianni, hükümetin sosyal güvenlik primlerinin tahsilini güçlendirecek ve büyük gecikmiş alacak stokunu çözüme kavuşturacak kapsamlı bir tedbirler paketini de hazırladığını söyledi. Giorgianni, bu kanunun, iyileştirilmiş kontrol mekanizmalarına vurgu yaparak ve gecikmiş borçların yeniden yapılandırılması planlarını, borçlunun ödeme kapasitesi ile ilişkilendirerek daha önceki gecikmiş borçların temizlenmesi ve çözüme kavuşturulması programlarını zafiyete uğratan sorunları asgariye indiren bir özelliğe sahip olduğunu bildirdi. 
     Hükümetin gelecek bir veya iki yıla yönelik vergi reformu planlarının ana hatlarını da belirlediğini ifade eden Giorgianni, bu reformların, vergi tabanının genişletilmesini, vergi sisteminin basitleştirilmesini ve marjinal vergi oranlarında bir miktar düşüşü amaçladığını söyledi. 
     
     BANKACILIK YASASI 

     Bankacılık Kanunu'nun üç maddesinin TBMM tarafından yeniden kabul edildiğini kaydeden Giorgianni, bunun ardından Bankacılık Düzenleme ve Denetleme Kurumu'nun BDDK , uygulamaya yönelik planlarını ortaya koyduğunu hatırlattı. 
     Bunun, Kurum'un kendi içinde yeniden yapılanmaya başlamasını öngördüğünü ifade eden Giorgianni, içerik olarak da yerinde ve yerinde olmayan denetimlerin birleştirilmesini hedeflediğini söyledi. 
     IMF'nin Merkez Bankası Başkanı Süreyya Serdengeçti ve ekibi ile Merkez Bankası'nın gelecek yıl resmi enflasyon hedefinin başlatılmasına ilişkin hazırlıklarına yönelik çok faydalı görüşmeler yaptıklarını ifade eden Giorgianni, "Merkez Bankası, enflasyonu dize getirmede hali hazırdaki istisnai başarıların üzerine yeni başarıları eklemek için son derece iyi bir konumda olacak" yorumunda bulundu. 
     
</TEXT>
</DOC>
