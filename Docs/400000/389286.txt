<DOC>
<DOCNO> 389286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo27.html </URL>
<DATE> 2005/10/24/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Barcelona aşırı milliyetçiliği desteklemekle suçlanıyor... 
</HEADLINE>
<TEXT>

     İspanya'nın en milliyetçi bölgelerinden olan Katalunya'nın sembolik kulüplerinden FC Barcelona, aşırı milliyetçiliği desteklemekle suçlanıyor. 
     Juan Laporta'nın kulüp başkanlığında Katalan milliyetçiliğinin daha da artığı FC Barcelona'da, son olarak geçtiğimiz cumartesi günü Osasuna'ya karşı oynanan maç öncesi Nou Camp Stadı'nda sahanın ortasında açılan pankart polemik yarattı. 
     Kulüp yönetiminin izniyle, bir grup genç tarafından açılan pankartta ''Katalan ülkeleri'' başlığı altında Katalunya dışında, Valencia ve Balear Adaları özerk yönetimlerini de içine alan bir harita yer aldı. 
     Pankartın başında elinde mikrofonla ''Yaşasın Katalan dili ve kültürü. Yaşasın Katalan ülkeleri'' diye bağıran gence, Nou Camp'taki 64 bin taraftar da alkışlarıyla eşlik etti. 
     Maç öncesi yaşanan bu olayın ardından Valencia ve Balear özerk yönetimleri, Barcelona'yı protesto ederek, ''şiddeti ve aşırı milliyetçiliği teşvik etmekten'' cezalandırılmasını istedi. 
     Valencia Özerk Yönetimi Hükümeti Sözcüsü Esteban Gonzalez Pons, ''Bağımsızlığı ilan eden, anayasaya aykırı bir pankart. Bu gamalı haç gibi birşey, İspanya'nın bir kısmının ayrımcılığı. Valencia ve Balear'dan kimse Katalunya'ya ait olmak istemiyor'' açıklamasında bulundu. 
     Verilen bilgilerde, Valencia ve Balear'ın Profesyonel Futbol Ligi'ne FC Barcelona kulübünün ceza alması için başvuruda bulunduğu belirtildi. 
     Açıklamalarda, ''Eğer Barça'yı cezalandırmazlarsa, önümüzdeki haftalarda Bernabeu, Mestalla veya Luis Sitjar stadlarında da pankartlar olacak ve futbolun siyasallaşmasına izin verilmiş olunacak'' denildi. 
     Öte yandan geçtiğimiz hafta Barcelona Yönetim Kurulu'nda yaşanan bir krizde, Başkan Laporta'nın kayınbiraderi Alejandro Echevarria, faşist Francisco Franco Vakfı'na üye olduğundan dolayı gelen baskılarla yönetim kurulundan istifa etmişti. 
     
</TEXT>
</DOC>
