<DOC>
<DOCNO> 372362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/siyaset/siy07.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdoğan, tarihi bir barışçı olabilir' 
</HEADLINE>
<TEXT>


DIŞ HABERLER 


Dünyanın önde gelen haber dergilerinden Newsweek, internet sitesinde 'Kürt sorunu' başlığıyla yayımladığı bir haberde, Başbakan Erdoğan'ın Diyarbakır ziyareti ve sonrasındaki gelişmelere yer verdi. Gazetemiz yazarlarından Sami Kohen ile Owen Matthews'ın imzalarıyla yayımlanan yazıda, Erdoğan'ın Kürt ve Türk aşırı uçlar ile Avrupa'yı ikna edebilirse, Türkiye'nin bütünlüğünü bozmadan 'tarihi bir barışçı' olma şansına sahip olduğu belirtildi. Yazıda, Erdoğan'ın "Kürt sorununun daha fazla demokrasi, sivil haklar ve refahla çözülebileceğini" söylediği, PKK'nın da bu konuşmanın ardından ateşkes ilan ettiği belirtildi. Erdoğan'ın yaklaşımının Ankara'nın eski politikalarından radikal şekilde ayrıldığı değişimde, Erdoğan'ın Brüksel'in baskısı altında olmasının etkili olduğu kaydedildi. 



</TEXT>
</DOC>
