<DOC>
<DOCNO> 391866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/siyaset/axsiy02.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Teziç'ten ilginç sözler 
</HEADLINE>
<TEXT>


YÖK Başkanı Erdoğan Teziç, "Üniversiteler bağımsız olmalı. Kendi rektörünü kendisi seçebilmeli. Üniversitelere dışarıdan müdahale olmaması gerekir" dedi 

MARDİN AA 


YÖK Başkanı Prof. Dr. Erdoğan Teziç, Mardin'in Midyat ilçesinde bir otelde, Midyat Yüksekokul Yaptırma ve Yaşatma Derneği üyeleriyle bir araya geldi. 
Dernek üyeleri, ilçede Van Yüzüncü Yıl Üniversitesi'nce yaptırılacak meslek yüksekokulunun, aradaki mesafenin uzak olması nedeniyle, Diyarbakır Dicle Üniversitesi'ne bağlanmasını talep etti. 
Bunun üzerine Teziç, Mardin'in kültürel yapısı ve tarihi dokusuyla üniversiteyi hak ettiğini, ancak üniversitenin kurulması için belirli bir altyapı olması gerektiğini dile getirdi. 

Kendileri rektör seçmeli 
Altyapı oluştuktan sonra üniversitenin kendiliğinden geleceğini ifade eden Teziç, şunları kaydetti "Bunlar üniversitenin şemsiyesini oluşturuyor. Üniversiteler bağımsız olmalı. Kendi rektörünü kendisi seçebilmeli. Dışarıdan müdahale olmaması gerekir. Ne YÖK'ten ne de siyasi alandan müdahale olmaması lazım. Bu da güçlü ve yeterli bir kadro ile mümkün olur. Çağımız öğrenci değişim çağıdır. Başka üniversitelerden öğrenciler buraya gelecek, buradan öğrenciler gidecek. 
Bu arada dün AKP Batman milletvekilleri Afif Demirkıran, Ahmet İnal ve Ali Suçin, görüşme talep ettikleri Teziç'le bir araya geldiler ve Batman'a da bir fakülte kurulmasını istediler. 


</TEXT>
</DOC>
