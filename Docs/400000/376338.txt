<DOC>
<DOCNO> 376338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun18.html </URL>
<DATE> 2005/09/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yaser Arafat'ın yeğeni öldürüldü 
</HEADLINE>
<TEXT>

     Gazze'nin eski polis müdürü, Filistin eski lideri Yaser Arafat'ın yeğeni Musa Arafat öldürüldü. 
     Dün akşam saatlerinde Musa Arafat'ın evi silahlı kişiler tarafından basıldı. Arafat evinden çıkarıldı ve sokak ortasında öldürüldü. 
     Musa Arafat'ın adı daha önce yolsuzluk olaylarıyla duyulmuştu. 
     Arafat, Gazze kentine polis müdürü olarak atandığında, kentte günlerce süren protesto gösterileri düzenlenmişti. 
     Filistin Devlet Başkanı Mahmud Abbas, Musa Arafat'a yönelik ağır yolsuzluk suçlamaları ve Filistinli grupların baskısı sonucu Arafat'ı görevden almıştı. 
     Görevinden alınmasından sonra da Gazze'nin en etkili isimlerinden biri olmayı sürdüren Musa Arafat, Mahmud Abbas'a danışmanlık görevine devam ediyordu. 
     
     KAÇIRILAN OĞLUNUN DA ÖLDÜRÜLDÜĞÜ ÖNE SÜRÜLDÜ 

     Gazze'deki evinde bu sabah erken saatlerde öldürülen Filistin'in eski güvenlik şefi Musa Arafat'ın kaçırılan oğlu Minhel Abdullah'ın da 29 öldürüldüğü öne sürüldü. 
     Güvenlik kaynaklarına atfen verilen haberlerde, Musa Arafat suikastının sorumluluğunu üstlenen "Direniş Cephesi Komitesi" adlı örgütün kaçırılan Minhel Arafat'ı da öldürdüğü belirtildi. 
     Örgüt, Filistin'in eski lideri Yaser Arafat'ın yeğeni ve Filistin Ulusal Yönetimi Başkanı Mahmud Abbas'ın da danışmanı olan Musa Arafat'ın, "yolsuzluklarına karşı Filistin Yönetimi'nin hiçbir şey yapmaması nedeniyle" öldürüldüğünü açıklamıştı. 
     Arafat'ın en büyük oğlu Minhel Arafat'ı da kaçıran örgüt, "oğul Arafat'ın babasının suçlarından dolayı sorgulandığını ve Allah'ın yasalarına göre cezaya çarptırılacağını" bildirmişti. 
     Minhel Arafat'ın öldürüldüğüne dair henüz aynı cepheden ya da Filistin kaynaklarından açıklama gelmedi. 
     Haberlerde, Musa Arafat suikastını Direniş Cephesi Komitesi'nin üstlenmesine karşın, cinayetin ardında Hamas'ın bulunduğu tahminlerine de yer veriliyor. 
     Hamas'ın, aynı örgütü daha önce bazı olaylarda kullandığı ifade ediliyor. 
     
     FİLİSTİN TEPKİLİ 

     Filistin Devlet Başkanı Mahmud Abbas, Filistin’in eski güvenlik şefi Musa Arafat’ın öldürülmesinde sorumluluğu olanların bir an önce yakalanıp cezalandırılmasını istedi. 
     Gazze Şeridi’nde, Filistin Başbakanı Ahmed Kurey ve güvenlikten sorumlu komutanlarla acil toplantı yapan Abbas, Arafat’ın öldürülmesini "lanetledi." İçişleri Bakanlığı ve Filistin Ulusal Emniyeti’ne, "bu cinayetin bir an önce aydınlatılması, cinayeti işleyenlerin derhal yakalanıp en ağır şekilde cezalandırılması" talimatını veren Abbas, Musa Arafat’ın ailesine başsağlığı diledi. 
     Abbas, Musa Arafat’ın kaçırılan oğlu Minhel Arafat’ın da serbest bırakılmasını istedi. Filistin Devlet Başkanı Yardımcısı ve Enformasyon Bakanı Nebil Şaat da Arafat’ın öldürülmesini "çok tehlikeli bir gelişme" olarak nitelendirdi. "Bu cinayetin bizi her yönüyle etkilemesi kaçınılmazdır" diyen Şaat, olayın aydınlatılması için gerekli tüm adımların atılacağını da belirtti. 
     El Fetih örgütünün teşkilatlanma başkanı Abdullah El Faranci de Arafat’ın öldürülmesinin çok tehlikeli ve esef verici olduğunu söyledi. El Faranci, "cinayetin bir an önce araştırılmasını ve aydınlatılmasını" istedi. 
     
     BİRÇOK SUİKASTTEN KURTULMUŞTU 

     İsrail Başbakan Yardımcısı Şimon Peres ise Filistin yönetiminin Gazze’deki anarşiye son vermesi gerektiğini söyledi. 
     Gazze’deki evinde maskeli ve silahlı saldırganların baskınında öldürülen 65 yaşındaki Arafat, El Fetih örgütünün kurucularından ve El Fetih Devrimci Konseyi’nin üst düzey yetkililerinden biriydi. 
     1993 Oslo Barış Anlaşması’ndan sonra Filistin’e gelen Arafat’a, 
     daha önce birçok kez suikast teşebbüsünde bulunulmuş, en son Temmuz 2003’de arabasına el bombası atılmıştı. 
     Sıkı güvenlik önlemleri altında koruma ordusuyla dolaşan Arafat, zırhlı limuzin kullanıyordu. 
     Arafat’ın Gazze kentindeki evinin, Abbas’ın evinin yakınlarında olduğu da bildirildi. 
     
</TEXT>
</DOC>
