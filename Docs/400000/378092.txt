<DOC>
<DOCNO> 378092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonsiy03.html </URL>
<DATE> 2005/09/13/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Ev hapsinde eşitsizlik Anayasa Mahkemesi'nde... 
</HEADLINE>
<TEXT>

     Ceza ve Güvenlik Tedbirlerinin İnfazı Hakkındaki Yasa’da kadınlara yönelik "pozitif ayrımcılık" erkek hükümlülerin tepkisine neden oldu. Konuyla ilgili dava üzerine Mersin 4’üncü Asliye Ceza Mahkemesi, resen Anayasa Mahkemesi’ne başvurdu. 
     Ceza ve Güvenlik Tedbirlerinin İnfazı Hakkındaki Yasa’nın ev hapsini düzenleyen hükmü kadın mahkumlara ayrıcalık tanıyınca, Anayasa Mahkemesi’ne "eşitlik ilkesi çiğnendi" başvurusu yapıldı. 
     Ceza ve Güvenlik Tedbirlerinin İnfazı Hakkındaki Yasa’nın 110’uncu maddesi evde hapis cezasının koşullarını düzenliyor. Maddeye göre, 6 ay veya daha az süreli hapis cezası alan kadınlar ile 65 yaşını bitirmiş kadın ve erkek hükümlüler hapis cezasını konutunda çekebilecek. 
     
     GEREKÇE EV İŞLERİ 
     Düzenlemeye 65 yaşını bitirmemiş mahkumlar açısından sadece kadınlara olanak tanınmasına ev işleri gerekçe gösterilyor. Madde gerekçesinde, bu düzenlemenin "kadınların ev işlerini çocukların bakımını sürdürmeleri hükümlünün iş ve diğer faaliyetlerini sürdürmelerine olanak tanıyacağı" belirtiliyor. 
     
     KADIN-ERKEK EŞİTLİĞİNE AYKIRI 
     Maddeye ilişkin bir davaya bakan Mersin 4’üncü Asliye Ceza Mahkemesi, Anayasa Mahkemesi’ne resen başvuruda bulundu. 
     Hakim Hamit Sarak, söz konusu maddenin kadın-erkek eşitliğine aykırı olduğunu savundu. Sarak, aynı durumda bulunan iki mahkum arasında yasa ile cinsiyet ayrımcılığına gidildiğini ve bunun Anayasa’nın eşitlik ilkesine aykırı olduğunu savunarak, itirazda bulundu. 
     Sarak, başvurusunda, yasanın bu maddesinin hukukun genel prensipleri ve adalet duygusuna aykırı olduğunu kaydetti. 
     
     19 EYLÜL GÜNDEMİNDE 
     Anayasa Mahkemesi, başvuruyu gündemine aldı. İtirazın ilk incelemesi 19 Ağustos günü yapılacak. 
     
</TEXT>
</DOC>
