<DOC>
<DOCNO> 356316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo40.html </URL>
<DATE> 2005/06/28/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Cavcav 'Kulüpler Birliği'nde yokuz' demek demogojidir... 
</HEADLINE>
<TEXT>

     Kulüpler Birliği Vakfı toplantısına katılan kulüp yöneticileri, toplantı sonrası futbolda naklen yayın gelirlerinin dağılımıyla ilgili açıklamalarda da bulundu. 
     Kulüpler Birliği Vakfı ve Gençlerbirliği Kulübü Başkanı İlhan Cavcav, başarıya göre hak istediklerini belirterek, "Bu bir çekişme, restleşme değil, hak aramadır" dedi. 
     Cavcav, bu kavganın Türk futboluna ve kulüplere yarar getirmesinin mümkün olmadığını ifade ederek, " Kulüpler Birliği'nde yokuz demek demogoji yapmaktır. Bizim demogojiye karnımız tok. Türk futbonunun geleceğini kurtarmak için gündelik başarı yetmez. Rekabeti eşit oranda yaşamalıyız" diye konuştu. 
     Gaziantepspor Kulübü Başkanı Celal Doğan ise 4 büyük takımın, "Anadolu kulüplerinden futbolcu almayacağız" gibi bazı açıklamalarda bulunduklarını kaydederek, şöyle konuştu 
     "Umarım 4 büyükler, sözlerinden vazgeçmezler. Futbolcu da 3-5 sene aynı takımda arkadaşlarıyla birlikte oynayacağını bilirse takıma daha büyük katkısı olur. En azından oyuncularımızın kafası karışmaz." Ankaragücü Kulübü Başkanı Cemal Aydın ise Fenerbahçe, Galatasaray, Beşiktaş ve Trabzonspor'un lokomotif olduğuna inandıklarını belirterek, "Biz bunu kabul ediyoruz. Ama hiçbir lokomotifin, tek başına bir yere gittiği olmamıştır" dedi. 
     
     KULÜPLER BİRLİĞİ'NDEN TOBB BAŞKANINA AÇIKLAMALARINA TEPKİ 

     Kulüpler Birliği Vakfı, Türkiye Odalar ve Borsalar Birliği TOBB Başkanı Rifat Hisarcıklıoğlu'nun futbol sektöründe vergi oranının yüzde 15 olarak uygulanmasıyla ilgili yaptığı açıklamalara tepki gösterdi. 
     Kulüpler Birliği'nden yapılan basın açıklamasında, Hisarcıklıoğlu'nun Türk futbolu ve futbol kulüpleriyle ilgili yaptığı yaralayıcı açıklamaya karşı yapılacak yasal değişikliklerle Türk futbolunun yeniden yapılandırılması çalışmalarındaki gerçekleri içeren bu açıklamayı yapmak bir zorunluluk olmuştur denildi. 
     Öncelikle "Futbolun ülke ekonomisine katkısı nedir " sorusunun yanıtlanması gerektiği kaydedilen açıklamada, dünyada olduğu gibi Türkiye'de de futbol bir endüstridir. Futbol, bacası olmayan, ancak tüm sektörlerden daha fazla bilinen, izlenen ve istihdamı olan bir endüstridir ifadeleri kullanıldı. 
     Türkiye'de futbolun çok geniş kitlelere hizmet eden bir endüstri olduğunun vurgulandığı açıklamada, şu görüşlere yer verildi 
     "4600 profesyonel futbolcusu, on binlerce amatör futbolcusu, yüz binlerce altyapı ve futbol okullarında eğitim alan genciyle, hakemleriyle, gözlemcileriyle, kulüp çalışanlarıyla, menajerleriyle, yöneticileriyle, maç anında görev alanları, maçlarda görev yapan özel ve devlet güvenlik güçleri, yazılı ve görsel basın mensupları, stat içi ve dışı medya reklamları, turizmi, mağazaları ve buna imalat yapan, pazarlayan çalışanlarıyla, Spor TOTO ve İddia çalışanları ve oynayanlarıyla, taban birlikleriyle bir endüstridir futbol. Futboldan gelir elde eden yüz binler olduğu gibi, futbol hiçbir sektörün yaşatamadığı milyonlara, milyarlara sevinç, gözyaşı dahi yaşatan dünya televizyonlarında aynı anda milyarları ekrana bağlayan, sokakları boşaltan, başarılı bir sonuçta çoluğu çocuğu, yaşlısı genci tüm ülke insanını sokaklara döken bir endüstridir. 
     Futbol işçi, esnaf, tüccar, sanayici, ayrı partiye oy verenleri, aynı sevinci paylaşmada bir araya getiren, birbirlerine sarıltan en büyük endüstri ve en büyük birleştiricidir. Futbol böylesine güçlü bir endüstridir. 
     Gıda, tekstil, finans, turizm, hepsi alanında faaliyet gösterirken, tüm sektörleri kulüp adıyla pazarlayabilen tüm sektörlerde satış yapabilen endüstridir futbol. Dünyada olduğu gibi ülkemizde de futbolun ülke ekonomisindeki yeri çok büyüktür. Faaliyet gösterilen her alanda sağlanan her türlü gelirden, KDV'sinden her türlü vergisine kadar devletimize katkı sağlayan bir sektördür. Futboldan sağlanan gelirden kredi yurtlardan, turizm tanıtmaya kadar onlarca fona kaynak aktaran Spor TOTO İddiası'ndan, maç hasılatlarına, forma reklamı, stat içi ve dışı reklama kadar, ürün satışından futbolcu satışına kadar her türlü gelirden KDV'si, şans vergisi, gelir ve kurumlar vergisi, stopaj ile fonlara gönderdiği paralarla devletimize çok büyük kaynaklar yaratan hatta ödenen bu paralar nedeniyle futbol kulüplerinin futbol kaynaklarından en az yararlandığı ülkedir Türkiye. 
     Futbolumuz serbest bölgeleri, teşvikleri, yatırım indirimleri, vergi iadeleri olmayan bir endüstridir. 
     Futbol sektörüne uygulanan vergi oranı yüzde 15'e indiriliyor cümlesi bilgi sahibi olmadan fikir sahibi olmanın bir ifadesidir. Futbolcu transferlerinde transfer ücretlerine stopaj vergisi uygulanmaktadır. Bu vergi tüm dünyada olduğu gibi futbolcu adına kulüp tarafından ödenmektedir. Stopaj vergisinin oranı ülkemizde yüzde 10 iken yapılan yasal değişiklik ile yüzde 40'a çıkmış ve çok önce yüzde 15'e indirilmiştir. 
     Kulüpler Birliği olarak vergi ve devlete olan kaynak aktarımlarıyla boğuşan kulüplerimizin tüm dünyada olduğu gibi Süper Lig için eski oran olan yüzde 10'a, İkinci Lig için yüzde 5'e, Üçüncü Lig için yüzde 1'e indirilmesi talep edilmiş, ancak bu istek gerçekleşmemiş iken, gerçekleşmeyen bir istekten dolayı suçlamak acıdır. 
     Sayın Rifat Hisarcıklıoğlu'nun açıklamasındaki en acı bölüm ise kulüplerimizin astronomik vergi kaçakçılığı ile suçlanması bölümüdür. Tüm sektörler incelendiğinde vergi incelemelerinde en az vergi tarhiyatına uğrayan sektör futboldur. 
     Futbol kulüplerimiz devlet desteği, teşviki, vergi indirimi olmaksızın futbolu seven yöneticilerin harcadığı paralar, seyirci desteği ile yaşamakta, kendilerinin yarattığı kaynakların en az payını alarak yaşamaya çalışmaktadır. 
     Futbol kulüplerimiz ve futbolumuzun ülkemizin tanıtımında en önemli değil tek sektör olduğu inancımızla, bildiğimiz ve inandığımız gibi Sayın Rifat Hisarcıklıoğlu'nu da Dünya üçüncülüğümüzde, Avrupa Kupası kazandığımızda olduğu gibi, oturduğu yerden onu fırlatan, sokağa taşan sevincini birlikte yaşamaya davet ediyor, futbol üzerinden popülizm yapmamaya çağırıyoruz." 
     
</TEXT>
</DOC>
