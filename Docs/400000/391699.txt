<DOC>
<DOCNO> 391699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko01.html </URL>
<DATE> 2005/11/02/ </DATE>
<TIME> 04.25 </TIME>
<AUTHOR>  </AUTHOR>
<HEADLINE>
Amerikan Merkez Bankası, faiz oranlarını arttırdı 
</HEADLINE>
<TEXT>

     Amerikan Merkez Bankası faiz oranlarını çeyrek puan artırdı. 
     Enflasyon baskısından endişe eden Merkez Bankası'nın Federal Serbest Pazar Komitesi, oy birliğiyle aldığı kararla, gecelik faiz oranlarını çeyrek puan artırarak yüzde 4'e yükseltirken, artışın devam edeceği işaretini verdi. Faiz oranları son olarak 2001 yılında yüzde 4 oranındaydı. 
     Merkez Bankası açıklamasında, Katrina kasırgasının ekonomik büyüme önünde geçici bir etkisi olacağına inandığını da belirtti. 
     Açıklamada, ''yükselen enerji fiyatları ve kasırgayla ilgili olumsuzlukların ekonomik faaliyetler üzerindeki etkisi, üretimi ve istihdamı geçici olarak durgunlaştırdı'' denildi. 
     Merkez Bankası'nın 2004 Haziran ayında faiz oranlarını tedrici olarak artırmaya başlamasından beri, 12. defa çeyrek puanlık artış yapılmış oldu. Banka, faizleri artırarak büyüyen ekonominin yüksek enflasyon yaratmasını önlemeye çalışıyor. 
     Banka yetkilileri, enerji fiyatlarında eylül başlarındaki büyük artışın, enflasyon baskısı tehlikesi yarattığını son haftalarda sık sık dile getirdikleri için, faizlerde artırıma gidilmesi bekleniyordu. 
     Uzmanlar, Merkez Bankası'nın 13 Aralık'ta yapılacak bu yılın son toplantısında ve 31 Ocak'taki 2006'ın ilk toplantısında da faiz oranlarını artırmaya devam edeceğini söylüyorlar. 
     
</TEXT>
</DOC>
