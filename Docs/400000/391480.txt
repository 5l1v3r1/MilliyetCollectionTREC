<DOC>
<DOCNO> 391480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo21.html </URL>
<DATE> 2005/11/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Denizlispor'da yönetim görevi bırakıyor... 
</HEADLINE>
<TEXT>

     Turkcell Süper Ligi'nde başarısız bir sezon geçiren Denizlispor'da, teknik direktör değişikliği de beklenen çıkışın gerçekleşmesini sağlayamayınca, Zafer Katrancı başkanlığındaki yönetim kurulu, görevi bırakma ve olağanüstü genel kurula gitme kararı aldı. 
     Zafer Katrancı, kulüp basın sözcüsü Hasan Kıbrıslıoğlu ve yönetim kurulu üyesi Turan Özen ile birlikte düzenlediği basın toplantısında, dün akşam yönetim kurulunda alınan istifa kararını açıkladı. 
     Kulübün bir darboğazdan geçmekte olduğunu vurgulayan Katrancı, ''Genel kurula giderek hem güven tazelemek, hem de bugüne kadar alamadığımız kamu ve sivil toplum kuruluşları ile sanayicilerimizin desteğinin ne olacağını görmek istiyoruz. Şu anda bana 'aday mısınız' diye sorarsanız, 'bunun yanıtını ancak daha sonra verebilirim' derim'' diye konuştu. 
     Soruları da yanıtlayan Katrancı, bir gazetecinin, ''3 yıl içinde şampiyonluğa oynayacak bir takım yaratma vaadiyle göreve talip olduğunuz. Bıraktığınız noktada ise Denizlispor 17. sırada. Bu bir çelişki değil mi '' sorusuna şu yanıtı verdi 
     ''Bu durum her takımın başına gelebilir. Biz hedefi hep yüksek koyduk. Ancak bu sezon şanssızlıklar yaşıyoruz. Hala kaybedilmiş birşey yok. Üstteki takımları her an yakalama şansı var. Kan değişikliğinin yararlı olacağını düşündüğümüz için bu kararı aldık.'' Yönetim kurulunun genel kurulla ilgili kararını açıklayan kulüp basın sözcüsü Hasan Kıbrıslıoğlu da görev yaptıkları sürede Denizli kamuoyundan bekledikleri ilgiyi göremediklerini ve yalnızlığa itildiklerini ileri sürerek, ''Bizim de gücümüz bir noktaya kadar. Bu nedenle emaneti asıl sahibi Denizli kamuoyuna teslim etmek zorunda kaldık'' dedi. 
     Olağanüstü genel kurulun 19 Kasım Cumartesi günü yapılacağını ifade eden Kıbrıslıoğlu, şunları kaydetti 
     ''Yapılacak olan genel kurulda yönetim olarak aday değiliz. Gerek mülki amirler, gerek işadamlarından destek alamadığımız için aday olmayı şu an için düşünmüyoruz. Ancak ilerleyen günlerde kamuoyunun tepkisi ve desteğine göre aday olmayı düşünebiliriz.'' Kıbrıslıoğlu, olağanüstü genel kurulda kulübün mali durumunu iyileştirmek amacıyla tüzük değişikliğini de gündeme getireceklerini, bunlardan birisinin de kulübün isim hakkının kiralanması ve şirketleşme çalışmalarına başlanması olduğunu sözlerine ekledi. 
     11 maçta 7 puan toplayan Denizlispor, bir süre önce teknik direktör Giray Bulak ile yollarını ayırmış ve Nurullah Sağlam'ı göreve getirmişti. Sağlam'ın görev yaptığı 3 maçta ise yeşil-siyahlılar yalnızca 1 puan alabildi. 
     Alınan kötü sonuçlar nedeniyle taraftarlarla da gergin günler yaşayan Denizlispor Kulübü Yönetim Kurulu, Trabzonspor maçında istifaya davet edilmişti. Bu arada kulüp başkanı Katrancı'nın aracına saldırı olmuş, basın süzcüsü Kıbrıslıoğlu'nun da işyerinin camları kırılmıştı. 
     
</TEXT>
</DOC>
