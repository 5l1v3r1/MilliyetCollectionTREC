<DOC>
<DOCNO> 367188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/ekonomi/eko01.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi oranları indiriliyor 
</HEADLINE>
<TEXT>


Vergi kanunlarının basitleştirilmesi amacıyla başlatılan çalışma, kurumlar ve gelir vergilerinin 2006 başından itibaren aşamalı olarak düşürülmesini öngörüyor 


Gelir ve Kurumlar Vergisi oranlarının 2006 yılı başından itibaren aşamalı olarak indirilmesi planlanıyor. Gelir İdaresi Başkanlığı ile Vergi Konseyi'nin temel vergi kanunlarını yeniden yazımına dönük çalışmaları sürüyor. 
Gelir, Kurumlar ve Vergi Usul Kanunlarının güncel hale getirilmesi ve basitleştirilmesi amacıyla başlatılan çalışmada önce Kurumlar Vergisi Kanunu değişecek. 

Güncellenecek 
Kurumlar Vergisi Kanunu'na ilişkin çalışmalar, eylül ayı başından itibaren hızlandırılacak ve yıl sonuna kadar da yeni düzenleme Meclis'ten geçirilecek. 2006 yılı başında da uygulamaya konulacak. Daha sonra ise Gelir Vergisi Kanunu, köklü bir değişikliğe tabi tutulacak. Ardından da Vergi Usul Kanunu, günün ihtiyaçlarına cevap verir hale getirilecek. 
Maliye Bakanlığı'ndan bir üst düzey yetkili, üç yıllık programda Gelir ve Kurumlar Vergisi Kanunlarında yeni düzenleme yapılmasının taahhüt edildiğini hatırlatarak, şu değerlendirmede bulundu 

'Gelir odaklı' 
"Bizim ihtiyaçlarımız, dünyadaki gelişmeler, AB mevzuatı ve yabancı sermayenin ihtiyacına göre vergi kanunlarını yeniden ele alan bir çalışma yapıyoruz. Bu çalışmada gelir ve kurumlar vergisi sistemi de tümüyle gözden geçiriliyor. Daha sağlıklı, gelir odaklı ve AB'ye uyumu da sağlayacak bir taslak ortaya çıkacak." 
Bu çalışma uyarınca 2006 başında gelir ve kurumlar vergisi oranlarında indirim olacağını belirten yetkili, "Her iki vergide de bütçenin ve imk nların el verdiği ölçüde bir indirim düşünülüyor. Ekonomik program ve faiz dışı fazla hedefi burada belirleyici olacak. Bütçe gelirleri, hedefin üzerine çıktığında, tabii ki indirim imk nımız da artacak" şeklinde konuştu. 

İlk değişiklik Kurumlar Vergisi'nde olacak... Vergi kanunlarında değişikliğin Kurumlar Vergisi'nden başlaması ve bu kanunun yıl sonuna kadar çıkarılması planlanıyor.Vergi Konseyi, 1 trilyon liraya kadar olan kurumlardan KOBİ'lerden yüzde 15, bunun üzerindekilerden de yüzde 30 vergi alınmasını istiyor.Gelir İdaresi ise Kurumlar Vergisi'nde ikili tarifeye, ciddi vergi kaybına neden olacağı için taraftar görünmüyor. Kurumlar Vergisi'ndeki yüzde 30 oranının aşamalı şekilde aşağı çekilmesi öngörülüyor.Halen Gelir Vergisi'nde ilk oran ücretliler için yüzde 15'ten, diğer mükellefler için de yüzde 20'den başlıyor.Gelir İdaresi, çift tarife uygulamasının bir süre daha devam edebileceğine işaret ediyor. Ancak, 2006 başında yüzde 20'lik oranda az da olsa bir indirim düşünülüyor.Standart yüzde 40 olarak uygulanan Kurumlar Vergisi'nin yatırım indirimi oranının, bölgeler ve sektörler için farklı uygulanması öneriliyor. Yabancıların eleştirdiği örtülü sermaye ve transfer fiyatlaması netleşerek OECD kriterlerine göre düzenlenecek. 

IMF de çalışmalara katılıyor Maliye Bakanlığı, Gelir ve Kurumlar Vergisi Kanunlarında yapılacak değişiklikleri IMF ile de görüşüyor. Üç haftadır Ankara'da bulunan IMF'nin teknik heyeti, Gelir İdaresi ve Vergi Konseyi ile yeni düzenlemeleri ele alıyor. IMF'nin görüşmelerde, sık sık vergi indirimlerinin bütçede yol açabileceği gelir kayıplarına dikkat çektiği belirtiliyor. Heyetin hafta sonunda Türkiye'den ayrılması bekleniyor. 


</TEXT>
</DOC>
