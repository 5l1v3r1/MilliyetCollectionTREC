<DOC>
<DOCNO> 383343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonsiy09.html </URL>
<DATE> 2005/10/02/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
CHP'li Oyan AB süreci ile ilgili çağrımıza olumlu yanıt bekliyoruz 
</HEADLINE>
<TEXT>

     CHP Genel Sekreter Yardımcısı Oğuz Oyan, AB sürecinin ve Kıbrıs konusunun TBMM'de ele alınması yolundaki çağrılarına olumlu yanıt verilmesini beklediklerini söyledi. 
     CHP İletişim Koordinatörlüğü'nden yapılan yazılı açıklamaya göre, Oyan, Başbakan Recep Tayyip Erdoğan'ın Kızılcahamam'da yapılan AK Parti 5. İstişare ve Değerlendirme toplantısındaki sunuş konuşmasını eleştirerek, ''Başbakan, ulusa sesleniş ninnilerini Kızılcahamam masallarıyla sürdürdü'' dedi. 
     Açıklamada, Başbakan Erdoğan'ın, ''AKP politikalarına yönelen eleştirilere ciddi karşılık vermek yerine, dayanıksız suçlamalar ve siyasi adaba sığmayan üsluplarla muhalefete yüklenmeyi tercih ettiğini'' öne süren Oyan, şu görüşlere yer verdi 
     ''Muhalefete, muhalefet ve denetim görevini yaptığı, halkı aydınlatma görevini yaptığı, dokunulmazlığın sınırlandırılması ve şeffaflık çağrılarını yinelediği için saldırmak, demokrasiyi içine sindirmiş bir anlayışın ifadesi olamaz. 
     Demokrasiyi, 'hedefe varmak için binilen ve amaca varıldığı durakta inilen bir tramvaya' benzeten anlayışın köklerinin derinlerde olduğu anlaşılmaktadır.'' Oyan, AB sürecinin ve Kıbrıs konusunun, TBMM'de ele alınması yolundaki çağrılarına olumlu yanıt verilmesini beklediklerini kaydetti. 
     
     ÖZELLEŞTİRMELER... 
     Özelleştirmeler konusunda ne Kuşadası Limanı ne Galataport ne de Tüpraş'ın yüzde 14,76'lık hissesinin kapalı kapılar ardındaki pazarlıklarla satışına doyurucu yanıt verildiğini savunan Oyan, şöyle devam etti 
     ''Eleştiriler, alıcılarla görüşme yapılmasından ziyade, özelleştirmelerin seyrini siyasi müdahaleyle değiştiren, gece yarıları tutanaksız yapılan ve sonra inkar yoluna sapılan görüşme biçimindedir. Unutulmasın ki, eski bir başbakan, bu nedenle ve AKP'nin de oylarıyla Yüce Divan'da yargılanmaktadır. Bu konularda çifte standart olmaz, CHP buna asla izin vermeyecek.'' Başbakan Erdoğan'ın 3 Ekim sürecine ilişkin değerlendirmelerini de tatmin edici bulmadıklarını belirten Oyan, tek yanlı taviz politikalarıyla dış politikada sonuç almanın mümkün olmadığını kaydetti. 
     
</TEXT>
</DOC>
