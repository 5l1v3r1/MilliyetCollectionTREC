<DOC>
<DOCNO> 376269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/siyaset/axsiy02.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'DEHAP'lılar provokasyonu bırakmalı' 
</HEADLINE>
<TEXT>


Erdoğan, PKK ve DEHAP'ın günden güne zayıfladığı için olay çıkarttıklarını belirtti 

ABDULLAH KARAKUŞ 


Başbakan Erdoğan, PKK ve DEHAP'ın günden güne zayıfladığını belirterek, "Onun için olay çıkarıyorlar. Provokasyonlar yapıyorlar. Demokratik haklar istismar edilemez, izin vermeyiz" dedi. Önceki geceki AKP MYK'da son dönemdeki olaylar değerlendirildi. Toplantıda, "PKK yandaşlarının tahrik edici gösterilerine izin verilmemesi" kararı alındı. 
Terörle bağını koparamayan bir grup DEHAP'lının olaylar çıkarmaya çalıştığını belirten Erdoğan şunları söyledi "PKK yanlıları içte ve dışta çok zayıfladı, değer kaybetti. Taşkınlıklar, olaylarla provoke etmeye çalışıyorlar. Vatandaşlarımız bunların provokasyonlarına gelmemeli. Çünkü bu küçük grubun hedefi ve amacı belli. Bunlar cezalarını göreceklerdir." 
MYK üyeleri de, PKK yanlılarına sert tepki göstererek, "Bebek katili Öcalan' ın posterlerini taşıyarak demokratik hak kullanmalarına izin vermemeliyiz. Demokratik açılım da bir noktaya kadar olur. Halk desteği olmayan gruplara gereken cezalar verilmelidir" dediler. 


</TEXT>
</DOC>
