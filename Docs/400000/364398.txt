<DOC>
<DOCNO> 364398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy05.html </URL>
<DATE> 2005/07/26/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Kovboy vekiller dünyanın gündeminde 
</HEADLINE>
<TEXT>

     DIŞ HABERLER SERVİSİ 

      AKP milletvekilleri Eyüp Fatsa ve Enver Yılmaz'ın, Ordu'da katıldıkları bir düğünde tabancalarını çekip, havaya kurşun yağdırdığı Associated Press AP tarafından dünyaya duyuruldu. 
     AKP'lilerin tabancalarıyla havaya ateş açmaları yüzünden Türkiye'de sert şekilde eleştirildiklerini bildiren AP, 1 Haziran'da yürürlüğe giren yeni Türk Ceza Kanunu'nda bu eylemin 3 yıla kadar hapis cezası gerektiren bir suç olduğunu, ancak milletvekillerinin sahip oldukları dokunulmazlık sayesinde bu cezadan muaf tutulacaklarını belirtti. AP, AKP Grup Başkanvekili Eyüp Fatsa'nın düğün sırasında gülerek havaya rastgele üç sarjör boşalttığını, tabancalarından birinin mermisi bitince, yanındaki bir adamdan tabanca alarak onunla da mermisi bitene dek ateş ettiğini bildirdi. Ajans, tüm bunları düğünde bulunan Enerji Bakanı Hilmi Güler'in ise gülerek izlediğini vurguladı. 
     
</TEXT>
</DOC>
