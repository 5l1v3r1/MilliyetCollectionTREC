<DOC>
<DOCNO> 361550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/siyaset/siy01.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'ten TV'lere Yasalara uyun 
</HEADLINE>
<TEXT>


İlk mesajı radyo ve TV'lere veren yeni RTÜK Başkanı Akman, "Yayın kuruluşlarına yardımcı olacağız" dedi. 

ANKARA Milliyet 


Radyo ve Televizyon Üst Kurulu'nun RTÜK yeni yönetimi, göreve başladığı ilk gün, radyo ve televizyonlara "yasalara uyun" mesajı verdi. 
RTÜK'te dün başkanlık seçimi ve devir teslim töreni yapıldı. RTÜK Başkanlığı'na AKP kontenjanından gelen Zahit Akman seçilirken Başkan Vekili de Abdülvahap Darendeli oldu. Ardından eski RTÜK Başkanı Fatih Karaca ile Akman, eski ve yeni üyelerle birlikte ortak basın toplantısı düzenledi. 

'Başarılar diliyorum' 
11 yıl boyunca zaman zaman birbirlerini incitseler de en doğru kararları verdiklerine inandıklarını kaydeden Karaca, "Yeni yönetime başarılar diliyorum" dedi. 

'Elimizden geleni yaparız' 
Eski üyelere teşekkürlerini çiçek sunarak dile getiren Akman, yayın kuruluşlarına yardımcı olmaya çalışacaklarını belirterek, "Bir kamu hizmeti veriyorlar. Bunun kanunlar çerçevesinde olması için elimizden geleni yapacağız" diye konuştu. 
Eski yönetimin son anda "ansiklopedi cildi, kitap" gibi kapatma ve yayın durdurma cezaları verdiğini anımsatan bir gazetecinin, "Bu kitabın ikinci cildi çıkacak mı " sorusuna Akman, "Arkadaşların hangi gerekçelerle karar verdiklerini bilmiyorum, ama yayın kuruluşları kanunlara uyarsa o kitap hiç yayımlanmayacak" yanıtını verdi. 


</TEXT>
</DOC>
