<DOC>
<DOCNO> 387529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/spor/spo01.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beşiktaş kan ağlıyor' 
</HEADLINE>
<TEXT>


Siyah - beyazlıların içinde bulunduğu durum, muhalefeti harekete geçirdi. Orman, "Yönetimin kendi için de radikal karar alma zamanı gelmiştir" derken, Keçeci ise, "Suç yönetimdedir" dedi 


Beşiktaş'taki kötü gidiş, uzun süredir sessizliğini koruyan ve zaman zaman da destek olan muhalefeti ayağa kaldırdı. Son seçimlerde başkanlığı kılpayı kaçıran Fikret Orman, "Artık milleti ağlatıyorlar, camianın kimyası bozuldu" dedi. 
Takımın iyi futbol oynamadığını da hatırlatan Orman, "Bugünkü kötü tablonun tek sorumlusu Rıza Çalımbay ya da oyuncular değildir. Yönetimsel anlamda inanılmaz hatalar yapılıyor. Ağlayarak geldiler, insanların duygularıyla oynadılar, şimdi milleti ağlatıyorlar. Aklı selim düşünemiyorlar, her gün hata yapıyorlar. Seyircinin istifa diye bağırması doğru değil. Ancak onların da kimyaları bozuldu. Bir gün Rıza gidiyor, bir gün kalıyor. Tayfur futbolu bıraktı deniyor, ertesi gün karar değişiyor. Şimdi de Gordon Milne getiriliyor. Altyapının başında olacağı iddia ediliyor. Altyapıda 27 hoca var Bu kararda da tutarsızlıklar var. Hata üstüne hata yapıyorlar. Artık yönetimin şapkayı önüne koymalarının zamanı gelmiştir. Kendileri için de radikal bir karar vermelerinin zamanı gelmiştir. Beşiktaş kan kaybediyor, her geçen gün eriyor. Artık kimsenin sabrı kalmadı" diye konuştu. 
Affan Keçeci de faturayı yönetime kesti, "Bir hata varsa, ki var, ben de bu hatayı Beşiktaşı yönetenlerde ararım. Demek ki bir takım yanlışlıklar yapılıyor ki bu başarısızlıklar geliyor. Ortada bir gerçek var, sportif başarılar idari ve mali konularda Beşiktaş ileriyi gitmesi gerekirken, geriye gittiği gibi, manevi değerlerde maalesef kaybolma noktasına gelmiştir. Ben, Beşiktaş yönetim kurulunun bu konuya çok ciddi bir şekilde eğilerek radikal kararlar alması gerektiğine inanıyorum. Bu kararlar alınmadığı müddetçe kulübü zor günler bekliyor. Beşiktaş kaosa doğru gidiyor" yorumunu yaptı. 

Gordon Milne de bilmiyormuş 

CENGİZ MALGIR 

Bir dönem Beşiktaş ve Bursaspor'da görev yapan Teknik Direktör Gordon Milne, dün İstanbul'a geldi. British Airways'in tarifeli uçağıyla eşi Edith ile birlikte Londra'dan İstanbul'a gelen Milne, siyah - beyazlılardaki görevini henüz bilmediğini, yönetimin daveti üzerine burada bulunduğunu ifade etti. 
Başkan Yıldırım Demirören ile görüşerek çalışma alanını ve yetkilerini öğreneceğini vurgulayan İngiliz çalıştırıcı, durumu hakkında bugün saat 11.00'de Ümraniye'de bir açıklama yapılacağını söyledi. 
Asbaşkan ve Futbol Şube Sorumlusu Kıvanç Oktay "Milne'in, daha önce Rıza Hoca'nın da bilgisi dahilinde, altyapı, futbol okulları ve dış ilişkiler sorumlusu olarak getirilmesi düşünülüyordu. Bugün İstanbul'a gelmesi, tamamen tesadüf. Milne'in A takımla ilgisi yok" diye konuştu. 

Okan yine yok 

Sakatlığı nedeniyle Kayserispor karşısında görev almayan Okan Buruk'un, Bolton Wanderers ve Konyaspor karşılaşmalarında da oynayamayacağı açıklandı. 
Hafta sonu oynanan müsabakada sakatlanan Koray ile bağırsak enfeksiyonuna yakalanan Tümer, dünkü idmana katılmazken, sağ alt baldırında çekme bulunan Koray'ın dün MR'ı çekildi. İyileşen Sergen ve Gökhan ise takımla birlikte çalışmalara katıldı. Sakatlığı bulunan ve takımdan ayrı koşu yapan Pancu'nun durumu da önümüzdeki günlerde netlik kazanacak. Yenilenme çalışmasına çıkan Youla da belindeki ağrılar artınca antrenmanı bırakmak zorunda kaldı. 
Teknik Direktör Rıza Çalımbay yönetiminde BJK Nevzat Demir Tesisleri'nde gerçekleştirilen antrenmanda, Kayserispor maçında forma giyen oyuncular düz koşu yaparken, diğerleri üst sahada kondisyon ve pas çalışmasının ardından, dar alanda çift kale maç oynadı. 


</TEXT>
</DOC>
