<DOC>
<DOCNO> 379421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/soneko07.html </URL>
<DATE> 2005/09/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hurmacıların Ramazan hazırlığı... 
</HEADLINE>
<TEXT>

     Hurma firmaları, fiyatları 2 ile 50 YTL arasında değişen taze, bademli, ve çikolatalı gibi yaklaşık 60 çeşitle Ramazan ayına girmeye hazırlanıyor. 
     Konya'da kurulu bir şirketin Genel Müdürü Enver Çakmak, AA muhabirine yaptığı açıklamada, sıcak iklimlerde yetişen hurmanın, Ramazan ayında iftar saatlerinde oruç açmak için tercih edilen ürünlerin başında geldiğini söyledi. 
     Bu yüzden Ramazan'a sayılı günler kala hurmaya olan talebin giderek arttığını ifade eden Çakmak, ''Aslında şimdilik sadece fiyat araştırması yapılıyor. Birçok vatandaş gelip hurma çeşitlerini görmek istiyor. Bu nedenle de firmalar olarak tüketiciye en iyi çeşitleri sunabilmek için bugünden hazırlıklara başladık. Kısacası, hurmacılar olarak Ramazan'a hazırız'' dedi. 
     Dalıyla birlikte satılan tazesinin yanı sıra bademli, çikolatalı ve fıstıklısı gibi 60 çeşit hurmanın satışa sunulduğunu ifade eden Çakmak, Ramazan ayında yılın en yoğun dönemini geçirdiklerini, bu yüzden de yurtdışından bağlantıları bile bugünden kurduklarını, ürün konusunda bir sıkıntı yaşamayacaklarını anlattı. 
     Hurmaların fiyatlarının, dar gelirlilere cevap verebilecek düzeyde 2 YTL'den daha yüksek gelirli ailelere hitap eden 50 YTL'ye kadar çıktığını belirten Çakmak, genellikle 8 ile 15 YTL arasında olan hurmaların satıldığını dile getirdi. 
     
</TEXT>
</DOC>
