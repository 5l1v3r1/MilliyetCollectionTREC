<DOC>
<DOCNO> 391225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonyas17.html </URL>
<DATE> 2005/10/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çocuklar internetten bıçak, içki ve ilaç satın alıyor 
</HEADLINE>
<TEXT>

     İngiltere'de ticari faaliyetleri denetleyen Ticaret Standartları Enstitüsü TSI tarafından yapılan bir araştırmanın sonuçları, küçük çocukların internet üzerinden kendileri için yasaklanmış bıçak, alkollü içecek ve uyuşturucu içerdiği için reçeteyle satılan ilaçlar satın alabildiğini ortaya koydu. 
     13 yaşındaki çocukların bile internet üzerinden silah satın alabildiklerine dikkati çeken enstitü yetkilileri, ülkenin önde gelen ticari firmalarının, internet üzerinden ısmarlanan silahları göndermeden önce ısmarlayan kişinin yaşını kontrol etmediklerini bildirdi. 
     Enstitü yetkilileri tarafından İçişleri Bakanlığı'na yapılan başvuruda, bıçak gibi ölümcül silahların internet üzerinden satışına yasak konulması gerektiği uyarısında bulunuldu. 
     TSI yetkilileri, araştırma sırasında çocukların sınırlı kullanımı için düzenlenmiş olan Solo card adı verilen 13 yaşındaki bir çocuğa ait bir ek kredi kartıyla iki mutfak bıçağı seti, 6 şişe şarap ve 36 santimetrelik bir kama satın aldıklarını açıkladı. 
     Bir başka örnekte de yine bir çocuk tarafından gönderilen posta çekiyle iki av bıçağı ve üzerinde yaş kısıtlaması bulunan DVD'ler ve bilgisayar oyunları satın alındığını belirten yetkililer, piyasada çok iyi bilinen 5 firmanın da 27 bıçağı hiç yaş kontrolü yapmadan ısmarlayan kişilerin adresine postaladığını açıkladı. 
     İngiltere'de daha önce de konu tartışılmış, Ticaret Bakanlığı tarafından açılan konuyla ilgili bir telefon hattına 2004 yılı temmuz ayından bu yılın eylül ayı ortalarına kadar 15 bin 567 şikayet ulaştırıldığı bildirilmişti. 
     
</TEXT>
</DOC>
