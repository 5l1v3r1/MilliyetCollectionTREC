<DOC>
<DOCNO> 362222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonyas15.html </URL>
<DATE> 2005/07/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Epilepsi hastalarına "TV" uyarısı... 
</HEADLINE>
<TEXT>

     Televizyon kanallarını sürekli değiştirmenin epilepsi hastalığını tetiklediği, bu nedenle hastaların zaping yapmaktan kaçınması gerektiği belirtildi. 
     Kocaeli Üniversitesi KOÜ Tıp Fakültesi Nöroloji Anabilimdalı ve Dahili Tıp Bilimleri Bölüm Başkanı Prof. Dr. Sezer Komsuoğlu, AA muhabirine yaptığı açıklamada, televizyon izlerken kanalların sürekli değiştirilmesinin, ’beyinde fotosensitif epilepsi’ hastalığına yol açtığını söyledi. 
     Bu hastalığa literatürde sık rastlanmadığını ve on binde bir görüldüğünü ifade eden Komsuoğlu, televizyonla uyarılan epilepsi hasta sayısının, ABD’ye göre Avrupa’da ve Türkiye’de daha çok olduğunu belirtti. 
     Hastalığın çocukluk ve ergenlik döneminde daha sık görüldüğünü anlatan Komsuoğlu, şunları kaydetti 
     "ABD’de televizyonlar 60 herz frekanslı, Avrupa ve Türkiye’de ise 50 herz frekanslı. 60 herz frekansla çalışan televizyonlar daha az etki yapıyor. 50 herz frekanslı televizyonlar ise beyine daha çok etki yapıyor. Kanalları sürekli değiştirilmesi hastalığı tetikliyor ve hastada nöbetler başlıyor. Bu sırada hastada ellerde, kollarda ve bacaklarda kasılma oluşuyor." 
     
     UYARILAR 
     Tıp Fakültesi’ne gelen hastaların, önce televizyondan etkilenip etkilenmediğini araştırdıklarını, eğer hastanın televizyondan etkilendiği belirlenirse uyarıldığını kaydeden Komsuoğlu, şöyle devam etti 
     "Bu tür epilepsi hastası televizyonu iyi aydınlatılmış odada ve mutlaka 2.5 metre mesafeden izlemeli. Televizyon kanalını değiştireceği zaman başını başka yöne çevirmeli ya da bir gözünü kapatmalı. Ayrıca, güneş ışınlarından ve diskoteklerdeki yanıp sönen ışıklardan da korunmalılar. 
     Öte yandan uyardığımız ve tavsiyede bulunduğumuz hastalar ikinci defa muayene olmak için gelmiyor. Ancak, hastalığı televizyondan kaynaklanmayan hastalara ilaç tedavisi uygulayarak tedavi etmeye çalışıyoruz." Komsuoğlu, Kocaeli’nde televizyondan etkilenen 30 hastanın takipte olduğunu sözlerine ekledi. 
     
</TEXT>
</DOC>
