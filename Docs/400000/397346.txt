<DOC>
<DOCNO> 397346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy05.html </URL>
<DATE> 2005/11/23/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
RTÜK'e göre tek bölücü kanal Roj TV değil 
</HEADLINE>
<TEXT>

     Radyo Televizyon Üst Kurulu’nun RTÜK , Roj TV ile birlikte 5 bölücü kanalın yayınlarını takip ettiği öğrenildi. 
     RTÜK’ün, Roj TV dışında, yayınlarını takip ettiği "bölücü" olarak nitelendirilen yurt dışı kaynaklı toplam 5 televizyon ve radyo kanalı daha bulunuyor. 
     Hak TV, Cudi-Medya TV, Mihr TV, Kumru Radyo ve Mezopotamya Radyo’nun yayınlarını sürekli takip eden RTÜK, şimdiye kadar sadece Almanya’dan "irticai" yayın yapan Kaplancılar’a ait Hak TV’nin yayınlarının durdurulmasını sağladı. 
     Danimarka kaynaklı bölücü televizyon kanalı Roj TV dışında, yayınlarını yine farklı ülkelerden yabancı uydular üzerinden Türkiye’ye ulaştıran 5 bölücü kanalın yayınlarının durdurulması için çalışmalar halen yürütülüyor. 
     
     ALMANYA VE DANİMARKA DA VAR 
     Örneğin, Almanya’dan yayın yapan "bölücü" Cudi- Medya TV’nin yayınları sürekli kayıt altına alınarak, ilgili makamlara iletildi, ancak yayın durdurulamadı. Brezilya’dan yayın yapan Mihr TV’nin, Türksat 1-C uydusundan gerçekleştirdiği kaçak yayını durduruldu, ancak kanal daha sonra Brezilya özel uydusu Telstar-2 üzerinden Türkiye’ye yayınlarını ulaştırmaya devam etti. 
     Portekiz’den, internet aracığılı ile Türkiye’ye yayın yapan Kumru Radyo’nun Hristiyanlık dini ile ilgili yayınları kaydedildi ve değerlendirilmeye başlandı. Hristiyanlık dini ile ilgili bizzat Türkiye içinde yayın yapan üç radyo kuruluşu da bulunuyor. Bu kanalların misyonerlik faaliyeti içinde olup olmadıklarının tespiti amacıyla, bu radyoların yayınları İstanbul Bölge Müdürlüğü ve merkezde takibi yapılıyor. 
     Üst Kurul, yabancı uydulardan yayın yapan kanallar için herhangi bir yaptırım uygulayamıyor. Konu ancak ilgili ülkenin radyo-televizyon düzeleme kurullarına iletiliyor. Eğer ilgili ülke Avrupa Düzenleyici Kurullar Platformu’na EPRA üyeysee konu bu toplantılarda gündeme getiriliyor. 
     
</TEXT>
</DOC>
