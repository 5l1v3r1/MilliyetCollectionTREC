<DOC>
<DOCNO> 376025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun34.html </URL>
<DATE> 2005/09/06/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Chirac, hasta yatağından Schröder ile Türkiye'yi konuştu 
</HEADLINE>
<TEXT>

     Fransa Cumhurbaşkanı Jacques Chirac hastanedeki yatağından Almanya Başbakanı Gerhard Schröder ile Türkiye, BM Genel Kurul toplantıları ve Avrupa konularını telefonla görüştü. 
     Fransız Cumhurbaşkanlığı'ndan yapılan açıklamada, ''gözünü etkileyen küçük bir damar sorunu'' nedeniyle cuma akşamından bu yana hastanede bulunan ve Gerhard Schröder ile Almanya'da bugün yapması öngörülen toplantıyı iptal etmek zorunda kalan Chirac'ın Alman başbakanı ile görüşmesi 45 dakika sürdü. 
     Chirac'ın görüşmede, özellikle Ekim'de İngiltere'nin başkanlığında yapılacak AB devlet ve hükümet başkanları gayriresmi toplantısına hazırlığı gündeme getirdiği, ayrıca mali konulara değindiği belirtildi. 
     Fransız Cumhurbaşkanı'nın telefon görüşmesinde Türkiye'ye de değinerek, Türkiye'nin Ankara protokolünün imzasından doğan yükümlülüklerine tamamen uyması gerektiğini vurgulayan bir karşı deklarasyona gerek olduğunu söylediği kaydedildi. 
     Jacques Chirac'ın görüşmede ayrıca, gelecek hafta New York'ta yapılacak BM zirvesi öncesinde ülkesinin BM Güvenlik Konseyi'nde reform öneren ülkelerle tam dayanışmasını dile getirdiği ifade edildi. 
     Chirac'ın teorik olarak bu zirveye katılması beklenirken, doktorlarının bu yöndeki kararı henüz açıklanmadı. 
     
</TEXT>
</DOC>
