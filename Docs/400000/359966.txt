<DOC>
<DOCNO> 359966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/spor/spo08.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Cansun hedefte 
</HEADLINE>
<TEXT>


Diyarbakırspor geçen sezon Sakaryaspor forması giyen genç golcünün peşine düştü. Yöneticiler, Hüseyin Kalpar'ın ısrarla istediği Ali ve menajeriyle pazarlık masasına oturacak. Kaleci Oğuz ise bugün kampa katılacak 


Kırmızı - Yeşilli takım, golcü arayışında rotayı Ali Cansun'a çevirdi. Yöneticiler, Teknik Direktör Hüseyin Kalpar'ın ısrarla kadroya katılmasını istediği genç futbolcu ve menajerini pazarlık masasına davet etti. 
Tarafların önümüzdeki günlerde bir araya gelerek görüşeceklerini öğrenildi. Geçen sezon Sakaryaspor forması giyen Ali Cansun'un, Diyarbakırspor forması giymeye sıcak baktığı ifade edildi. Yönetim, yapılacak görüşmede anlaşma sağlanması halinde bonservisi Beşiktaş'ta olan Ali'ye hemen resmi sözleşme imzalatacak. Aksi durumda, Hüseyin Kalpar'ın listesinde bulunan diğer golcülerle görüşülecek. 

Oğuz kampa geliyor 
Bu arada Diyarbakır'ın uzun uğraşlar sonunda İstanbulspor'dan transfer ettiği kaleci Oğuz Dağlaroğlu bugün Kırmızı - Yeşilli takımın kamp yaptığı Bolu'ya gelecek. Babası ameliyat olan başarılı file bekçisinin, önümüzdeki günlerde kampa katılmak üzere teknik heyetten izin alacağı öğrenildi. Öte yandan yoğun bir hazırlık süreci geçiren futbolcular dün barbekü partisinde yorgunluk attı. 

Rizespor'a iki Boğa 

Karadeniz ekibi, Teknik Direktör Metin Yıldız'ın istediği İstanbulspor'un tecrübeli kalecisi Mehmet Bölükbaşı ile anlaştı. Boğalar'dan Serhat'ın transferi de bitiyor 

Çaykur Rizespor, kaleyi Mehmet Bölükbaşı'na teslim ediyor. Teknik Direktör Metin Yıldız'ın isteğiyle kolları sıvayan Yeşil - Mavili yöneticiler, daha önce Galatasaray kalesini de koruyan tecrübeli eldivenle prensipte anlaştı. 
Asbaşkan Erol Yıldırım, bonservisi elinde olan Mehmet'le pazarlık masasına oturarak el sıkıştıklarını açıkladı. Yıldırım, "Mehmet ile her konuda kesin olarak anlaştık. Kendisiyle hafta içinde sözleşme yapacağız. Genç kalecimiz Serkan Şen'i ise tecrübe kazanması için İkinci Lig'de bir takıma vereceğiz" dedi. 
Serhat gelmek istiyor 
Karadeniz ekibi, İstanbulspor'da top koşturan Serhat'ın transferini de bitiriyor. Serhat'ın, Çaykur Rizespor'a gelmek istediğini belirten Asbaşkan Yıldırım, görüşmelerin devam ettiğini söyledi. 
Yeşil - Mavili idareci, "Serhat gönlünün Çaykur Rizespor'da oynamaktan yana olduğunu söyledi. Kulübü ile bonservisi konusunda görüşmelerimiz sürüyor. Büyük ölçüde bonservis sorununu da aştık. Birkaç gün içerisinde son görüşmelerin ardından imza attıracağımızı düşünüyoruz. Bu transferde herhangi bir problem çıkacağını sanmıyorum" açıklamasını yaptı. 

Kayserispor ışık saçtı 2-1 

Kızılcahamam'da kamp yapan Kayserispor, Patalya Turnuvası'nda oynadığı ilk maçta Azerbaycan'ın Karvan takımını 2-1 mağlup etti. Sarı - Kırmızılı ekibin gollerini Gökhan ve Altan attı. Karvan'ın tek sayısını ise İsmail kaydetti. Karşılaşmanın genelinde üstün bir futbol sergileyen Kayserispor olumlu puan topladı. Patallya Turnuvası'nda bugün Kayserispor - Diyarbakır ve Samsunspor - Denizlispor maçları oynanacak. Her iki maç da saat 18.00'de başlayacak. 

'Bursa yıkılmaz' 

NECMETTİN ÖZDEMİR DHA 

Vakıfköy Orhan Özselek Tesisleri'nde yeni sezona hazırlanan Bursaspor'da Teknik Direktör Raşit Çetiner camiaya birlik beraberlik mesajları yolladı. Geride kalan 1 haftalık kamp dönemini değerlendiren Çetiner, futbolcuların çalışma temposu ve hırsından çok memnun olduğunu belirtti. Tecrübeli hoca, "Antrenman tempomuz daha da artacak. Çalışmalarımızı 19-29 Temmuz arasında Nevşehir'de sürdüreceğiz. Burada 3 veya 4 hazırlık maçı yapacağız. Danimarka kampı ise henüz kesinleşmedi. Alternatifli bir kadroya sahibiz. Formalar asılı duruyor. Kim hak ediyorsa formayı giyer" diye konuştu. 
Taraftarlardan takıma sahip çıkmalarını da isteyen Raşit Çetiner, "İyi ve kötü günde yanımızda olsunlar. Eğer birlik olursak Bursaspor'u kimse yıkamaz. Uzun süreli motivasyona ihtiyacımız var. Hedefimize ulaşmak için çok çalışacağız" ifadesini kullandı. 

Denizlispor'a Azeri darbesi 

Yeşil - Siyahlı takım, Kızılcahamam'da katıldığı Patalya Turnuvası'nda Azerbaycan'ın Turan ekibine penaltı atışları sonucunda 6-5 mağlup oldu. Genç oyuncular ağırlıklı bir kadroyla sahaya çıkan Denizlispor'un Fatih Egedik'in ayağından kazandığı 2 gole, Turan, Nikolov ve Kovaçeviç'le yanıt verince normal süre 2-2'lik eşitlikle bitti. Horozlar, penaltı atışları sonunda rakibine 6-5 yenildi. 

Orduspor'a yeni kaleci 

Yeni sezonda İkinci Lig A Kategorisi'nde mücadele edecek olan Orduspor'da transfer çalışmaları hız kesmiyor. Mor - Beyazlılar, Siirtspor'un başarılı kalecisi Muharrem'i renklerine bağladı. Tecrübeli file bekçisinin 1 yıllık sözleşmeye imza attığı açıklandı. Bu arada Teknik Direktör Yücel İldiz, Abant kampı için bugün Bolu'ya gideceklerini söyledi. 

Yozgatspor patlayacak 

İkinci Lig A Kategorisi'nin iddialı ekiplerinden Yozgatspor'da Süper Lig'e yükselme planları yapılıyor. Yozgat Milli Parkı Çamlık'ta enerji depolayan Kırmızı - Siyahlı ekibin hocası Ekrem Al, güçlü bir kadro oluşturduklarını belirtti. Tecrübeli teknik adam, "Transfer çalışmaları sonunda çok iyi bir takım ortaya çıkardık" dedi. 22 Temmuz'da kamp için Bolu'ya geçeceklerini de dile getiren Al, Yozgat'taki çalışmalar sonunda kadroda indirime gideceklerini sözlerine ekledi. 

Vestel vuruldu 3-2 

Avusturya'da yeni sezona hazırlanan Vestel Manisaspor 2. sınavında Slovakya'nın Bratislava takımına 3-2 yenildi. Yağmur altında oynanan maçta Siyah - Beyazlı takımın gollerini Mahmut ve Meduna attı. Teknik Direktör Levent Eriş, denenmek için kampa getirilen Santos'u son 20 dakikada sahaya sürerken Brezilyalı futbolcu varlık gösteremedi. 

Amatör destek 

AHMET DEMİRTAŞ 

Beyoğlu Belediyesi yeni futbol sezonu öncesinde amatör spor kulüplerine malzeme yardımında bulundu. Rahmi Koç Müzesi'nde düzenlenen ve Belediye Başkanı Ahmet Misbah ile kulüp başkanlarının hazır bulunduğu törenle Beyoğlu ilçe sınırları içinde bulunan 17 amatör spor kulübüne 136 koli çeşitli malzeme yardımı yapıldı. 



</TEXT>
</DOC>
