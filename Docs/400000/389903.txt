<DOC>
<DOCNO> 389903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur06.html </URL>
<DATE> 2005/10/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kandilli'nin internet sitesinde ziyaretçi patlaması 
</HEADLINE>
<TEXT>

     İZMİR DHA 

      İNTERNET üzerindeki trafiği izleyen Alexa'nın verilerine göre, Boğaziçi Üniversitesi Kandilli Rasathanesi Deprem Araştırma Enstitüsü ve Ulusal Deprem İzleme Merkezi'nin web sitesi İzmir depremleriyle ziyaretçi patlaması yaşadı. 
     17 Ekim'den bu yana meydana gelen sarsıntıların yerini ve şiddetini öğrenmek isteyen internet gezginleri, merkezin www.koeri.boun.edu’ adresli web sitesine akın etti. Site zaman zaman aşırı yoğunluk nedeniyle hizmet veremez hale geldi. 
     Son 200 depremin görüntülendiği sayfa ekim ayına kadar günde 50 - 100 bin kişi tarafından ziyaret edilirken, 17 ekimden sonra bu sayı günde 550 bine ulaştı. 
     Sitenin dünya üzerindeki web siteleri arasında, ziyaret sayısı sıralamasında son üç aya kadar 5 bin 584'üncü sırada yer alırken 17 ekimden sonra 2 bin 270'inci sıraya yükseldi. 
     Bu durum Türkiye'de internet kullanımının artışını olduğu kadar, halkın deprem konusundaki duyarlılığını da gözler önüne serdi. 
     
</TEXT>
</DOC>
