<DOC>
<DOCNO> 386766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur31.html </URL>
<DATE> 2005/10/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Gazeteciler Oğuz Şeren ve Cenab Ozankan vefat etti 
</HEADLINE>
<TEXT>

     Usta gazeteciler Oğuz Şeren ve Cenab Ozankan, İstanbul’da vefat etti. 
     Türkiye Gazeteciler Cemiyeti’nden TGC yapılan açıklamaya göre, milli kaleci ve spor yazarı Turgay Şeren’in de ağabeyi olan Oğuz Şeren’in cenazesi, 16 Ekim Pazar günü Teşvikiye Camii’nde öğleyin kılınacak namazın ardından Zincirlikuyu Mezarlığı’nda toprağa verilecek. 
     İstanbul’da 1928 yılında doğan Oğuz Şeren, gazeteciliğe 1952 yılında İstanbul Ekspres’te başladı. Associated Press’de ve Cumhuriyet Dış Haberler Servisi’nde çalışan Şeren, Tercüman ve Günaydın gazetelerinde sayfa sekreterliği yaptı. 
     UBA’nın yayımcılığını ve genel yayın yönetmenliğini de üstlenen Şeren, uzun süredir İstanbul Üniversitesi Cerrahpaşa Tıp Fakültesi Onkoloji Bölümü’nde tedavi görüyordu. 
     Şeren, "Basın Şeref Kartı" sahibiydi. 
     
     OZANKAN’IN VEFATI 
     Bu arada gazeteci ve yazar Cenab Ozankan da vefat etti. 
     Ozankan’ın cenazesi, yarın Şişli Camii’nde öğleyin kılınacak namazdan sonra Zincirlikuyu Mezarlığı’nda toprağa verilecek. 
     Diyarbakır’da 1924 yılında doğan Ozankan, Siyasal Bilgiler Fakültesi’nden mezun olduktan sonra Cumhuriyet ve Dünya gazetelerinde çalıştı. 
     Bir süre İzmir Radyosu Müdürlüğü görevinde bulunan Ozankan, TRT İstanbul Radyosu’nda dramaturg ve denetçi olarak da görev yaptı. 
     "Anafartalar Destanı" ,"İstiklal Destanı", "Atatürk Destanı" gibi çok sayıda yapıtı bulunan Ozankan, TGC Üyesi ve "Sürekli Basın Kartı" sahibiydi. 
     
</TEXT>
</DOC>
