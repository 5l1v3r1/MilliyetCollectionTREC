<DOC>
<DOCNO> 392054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/dunya/dun01.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde'da devrim 
</HEADLINE>
<TEXT>


DIŞ HABERLER SERVİSİ 


Fransa'nın saygın gazetesi Le Monde, muhafazak r yüzünü köklü biçimde değiştirmeye karar verdi. Le Monde, pazartesi gününden itibaren, daha çok ve renkli fotoğrafla, daha az ve daha büyük puntolu yazılarla çıkacak. 
Gazetenin Yönetim Kurulu Başkanı Jean-Marie Colombani, alınan değişim kararının, haberin hızla yayıldığı yeni mecralar olarak internet, cep telefonu ve bedava metro gazetelerinin zemin kazandığı toplumsal değişim ortamında, Le Monde'un düşen tirajına bir cevap oluşturduğunu söyledi. 
Le Monde'un yeni yüzünün nasıl olacağına karar verilmeden önce, gazeteciler ve görsel tasarımcıların çok sayıda okurla bir araya gelerek gazete için "yeni bir duygu yaratmanın" yollarını aradıkları bildirildi. 
İçeriği de değişecek olan gazete, "haber", "analiz" ve "buluşmalar" şeklinde üç ana bölüm olarak hazırlanacak. Haber sayfalarının her birinde sadece bir ana haber yer alacak. Gazetenin 3. sayfasında her gün bir haber farklı bir bakışla değerlendirilecek. 324 bin satan Le Monde, 2 milyon kişi tarafından okunuyor. 


</TEXT>
</DOC>
