<DOC>
<DOCNO> 390165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy03.html </URL>
<DATE> 2005/10/27/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Erdoğan'dan Mumcu'ya tavır 
</HEADLINE>
<TEXT>

     Başbakan Recep Tayyip Erdoğan, ANAP Genel Başkanı Erkan Mumcu’ya karşı partiden ve hükümetten ayrıldığı için başlattığı "muhatap almama" tavrını ANAP’ın Grup kurmasına rağmen sürdürecek. 
     Başbakan Erdoğan, AKP ve hükümetten ayrılıp ANAP’ın başına geçmesinden bu yana Mumcu’ya karşı yakın çevresinde, "Muhatap almama" adı verilen bir tavır izledi. Bu çerçevede Meclis ya da başka hiçbir platformda Mumcu ile biraraya gelmemeye özen gösteren Erdoğan, ANAP’tan gelen randevu ve işbirliği taleplerini de karşılıksız bıraktı. 
     Ancak ANAP’ın Grup kurmasıyla Meclis’teki çalışmalar açısından farklı bir sürece girildi. ANAP’ın Meclis’te Grubu bulunan üçüncü parti olmasıyla Erkan Mumcu’ya Grup Başkanı olarak TBMM çalışmalarında Recep Tayyip Erdoğan ve Deniz Baykal kadar konuşma hakkı doğdu. Buna karşın yakın çevresinden gelen bir bilgi Erdoğan’ın Mumcu’yu "muhatap almama" tavrını sürdüreceğini ortaya koydu. Buna göre Erdoğan, ANAP’ı "Milletin oylarıyla Meclis’te Grup olarak temsil edilme hakkı, hatta Meclis’te temsil edilme hakkı vermediği bir parti" olarak değerlendiriyor. Erdoğan, bu görüş doğrultusunda hareket ederek mumcu ile Meclis’te Grubu bulunan siyasi parti lideri sıfatıyla biraraya gelmeyecek. 
     Hatta Erdoğan, çok zorunlu olmadıkça TBMM Genel Kurulu’nda da Mumcu ile karşı karşıya gelmeyecek. Erdoğan’ın zorunlu hallerde Mumcu ve partisiyle kendisi yerine AKP yöneticileriyle muhatap olmasını sağlamaya çalışacak. 
     Erdoğan, Mumcu’nun açıklama ve eleştirilerine de yanıt vermeyerek görmezden gelme tavrı izleyecek. 
     Erdoğan, hala TBMM’de "Milletin Grup olarak temsil edilmesini istediği tek partinin CHP olduğu" değerlendirmesiyle yalnızca Baykal’ı muhatap alacak. 
     Erdoğan, DYP Genel Başkanı Mehmet Ağar’a ise "Milletin seçimlerde Grup olmasa bile Meclis’te temsilini istediği" yorumuyla tavır uygulamayacak. 
     

     
     ANKA 
     
</TEXT>
</DOC>
