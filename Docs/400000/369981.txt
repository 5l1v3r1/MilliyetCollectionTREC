<DOC>
<DOCNO> 369981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy22.html </URL>
<DATE> 2005/08/15/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Akyıldız Bakan Şahin benim şerefimi ayaklar altına almaktadır 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, Türkiye Kamu-Sen Genel Başkanı’nın ikbal peşinde koşmasının mümkün olmadığını ifade ederek, "Sayın Bakan, benim şerefimle ilgilenmektedir, benim şerefimi ayaklar altına almaktadır" dedi. 
     Akyıldız, hükümet ile sendikalar arasındaki toplu görüşmelerin ertelenmesinin ardından Başbakanlık Merkez Binası’nda Devlet Bakanı ve Başbakan Yardımcısı Mehmet Ali Şahin’in yaptığı açıklamaları değerlendirdi. 
     Bircan Akyıldız, açıklamalarında "hoş olmayan ifadeler" kullandığını öne sürdüğü Bakan Şahin’in doğrudan şahsını hedef aldığını savunarak, Şahin’in toplantılara "seviye kaybettirdiğini" iddia etti. 
     Akyıldız, şunları söyledi 
     "Türkiye Kamu-Sen Genel Başkanı’nın ikbal peşinde koşması mümkün değildir. Türkiye Kamu-Sen’in Genel Başkanı, bir kamu kurumunda şef kadrosunda istihdam edilen bir personeldir. Türkiye Kamu-Sen Genel Başkanı’nın hangi konuda ikbal peşinde koştuğunu iddia eden Sayın Bakan, benim şerefimle ilgilenmektedir, benim şerefimi ayaklar altına almaktadır. 
     Sayın Bakan’a buradan söylüyorum, bildiğiniz bir şey varsa, size iletilen bir şey varsa, lütfen açıklayın." Türkiye Kamu-Sen olarak ikballerinin kamu çalışanlarının hakları için mücadele etmek ve bu mücadeleyi sonuçlandırmak olduğunu ifade eden Akyıldız, Bakan Şahin’in ifadelerinin doğru olmadığını savundu. 
     Akyıldız, tepkilerinin neden ortaya çıktığının, Bakan Şahin tarafından doğru olmayan ifadelerle anlatıldığını, toplantıda, kamu çalışanları heyetine başkanlık etme talebinde bulunduğunu söyledi. Bu talebi daha önceki görüşmelerde de dile getirdiklerini anımsatan Akyıldız, "Masanın başında sadece Bakan oturmamaktadır. Yanında Başbakanlık Müsteşarı da bulunmaktadır. Başbakanlık Müsteşarı dahil, Kamu İşveren Kurulu 14 kişi olması gerekirken, 15 kişi olarak masaya oturmuştur. 
     Biz buna itiraz ettik" diye konuştu. 
     
     "YARIN MASADA OLACAĞIZ" 
     Akyıldız, Devlet Bakanı’nın toplantıya başkanlık yapmasını önemsemediklerini, ama Başbakanlık Müsteşarı’nın yanında oturmasının kanuna aykırılığını ifade ettiklerini söyledi. Akyıldız, "Tepkimiz, Bakan’ın yanında Başbakanlık Müsteşarı’nın oturmasınadır. Ben şu ifadeyi kesinlikle kullanmadım. Bir gün sen, bir gün ben başkanlık yapalım. Dönüşümlü başkanlık gibi bir ifade tutanaklarda yer almamaktadır. Ama Sayın Bakan istediği gibi yorum yapmaktadır ve doğru değildir" dedi. 
     Bircan Akyıldız, bu ithamlar karşısında toplantının tam metninin ve ses kayıtlarının açıklanmasını istediğini ifade etti. 
     Akyıldız, yarın saat 09.00’da görüşmeler için yeniden Başbakanlık’a geleceklerini, konuyla ilgili değerlendirmelerini de yapmaya devam edeceklerini bildirdi. 
     Siyaset ve siyasi manevralar yapmadıklarını ifade eden Akyıldız, "Umarım Sayın Bakan yarın sabah bu yanlışlığın, yanlış anlamanın sonuçlarını bize iletir, biz de toplu pazarlık masasında görüşmelerimizi sürdürürüz" diye konuştu. 
     
</TEXT>
</DOC>
