<DOC>
<DOCNO> 390769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/guncel/axgun02.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BEYOĞLU ŞANTİYESİ 
</HEADLINE>
<TEXT>


İstiklal Caddesi ve bağlantı yolları, elektrik hatlarının yerin altına alınması için yapılan kazılar nedeniyle adeta köstebek yuvasına döndü. Çalışmaların ardından bölgede çevre düzenlemesi de yapılacak 

Şenol Demirci 

İstanbul'un önemli eğlence ve alışveriş merkezlerinin bulunduğu İstiklal Caddesi, elektrik nakil hatlarının yerin altına indirilmesi için yapılan kazılar sebebiyle tarlaya döndü. Vatandaşlar, çukurlara düşmemek için uğraş veriyor. 
Kasım ayı içerisinde tamamlanacak kazı çalışmalarından sonra, iş makineleri devreye girecek. Cadde ve bağlantı yolları düzenleme çalışmaları başlayacak. Ünlü cadde, iki ay sürecek çalışmalar boyunca açık şantiye görünümüne bürünecek. Çalışmalar tamamlandığında, gri, yeşil ve kırmızı renklerin h kim olacağı yeni bir İstiklal Caddesi ortaya çıkacak. 
İstanbul Büyükşehir Belediyesi yetkilileri, kaldırım çalışmalarının kademeli yapılmasının sürenin uzamasına sebep olacağını vurguladılar. 

'Anlayış bekliyoruz' 
Caddenin yeni yıla 'yenilenmiş yüzüyle' gireceğini kaydeden yetkililer, şu bilgileri verdiler "Cadde, gri, yeşil ve kırmızı granit taşlarla örülecek. Kaldırım ve sokak lambaları değişecek, bina cephelerinde gelişigüzel asılan tabela, klima ve tenteler sökülecek. Vitrinlere yeni standart getirilecek. Bina cepheleri boyanacak ya da onarımdan geçirilecek." 
Toplam 180 bin metrekarelik alanın düzenleneceği çalışmaların maliyetinin 13 milyon YTL olacağı açıklandı. 

Yeni bir İstiklal Caddesi 
İstiklal Caddesi'ndeki yer döşemelerinde gri, yeşil ve kırmızı renklerde granit plak kullanılacak. Kentsel Tasarım çalışması sürüyor. Cadde üzerindeki 220 binanın fotoğrafları çekilecek, bilgisayar ortamında birleştirilecek. 
Bu binalara ilişkin dış cephe rölöve, restitüsyon ve restorasyon projelerinin çizimi tamamlanacak. Caddede görüntü kirliliğiyle ilgili çalışma başlatılacak. Dükkan vitrinlerine yeni standart getirilecek. 




</TEXT>
</DOC>
