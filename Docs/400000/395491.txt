<DOC>
<DOCNO> 395491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy19.html </URL>
<DATE> 2005/11/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Rektör Aşkın'ın tutuklanması... İşte savcının iddianamesi... 
</HEADLINE>
<TEXT>

     Van Cumhuriyet Başsavcılığı tarafından hazırlanan iddianamede, Yüzüncü Yıl Üniversitesi YYÜ Rektörü Prof. Dr. Yücel Aşkın ile rektör yardımcıları Hasan Ceylan ve Ayşe Yüksel, Ziraat Fakültesi Dekanı Fırat Cengiz’in zamanla hiyararşik yapı gereği suç ilişkisine dönüşen eylem ve iradeleri sonucu bir "yapılanma" meydana getirdiği ifade edildi. Yücel Aşkın’ın bu oluşumu "kuran" ve "yöneten" kişi olduğu belirtildi. 
     İddianamede, Yücel Aşkın ile suç ilişkisine dayalı şüpheliler Hasan Ceylan, Ayşe Yüksel ve Fırat Cengiz’in irade ve eylem birliği içerisinde bir yapılanma ve hukuka aykırı işlemler yapma oluşumuna dönüşen örgütsel faaliyet içinde bulundukları kaydedildi. İddianamede, şüpheli Yücel Aşkın’ın bu yapılanma içinde kişilerin siyasi düşünceleri, ırki kökenleri ve dini inanışlarına dayalı kişisel veri niteliğindeki bilgileri 2547 sayılı yasanın 7 L ve 13 -b-4 maddesini kullanarak manevi cebir ve bir kısım kişiler hakkında akademik ve mesleki gelecek yönünden tehdit aracı olarak sürekli kullanarak, bunun sonucu bir kısım kişilere haksız ekonomik menfaat ve kadro menfaatleri temini sağladığı ve zamanla bu oluşumun "örgütsel bir yapıya" dönüştüğü belirtildi. 
     Suç ilişkisine dönüşen bu eylem ve yapılanmanın TCK’daki karşılığının "haksız ekonomik çıkar sağlamak amacı ile cebir ve tehdit unsurlarını da kullanarak suç işlemek için oluşturulmuş bir örgüt olduğu" bildirilen açıklamada, şöyle denildi 
     "Böylece şüpheli Yücel Aşkın ve diğer şüpheliler ile birlikte yukarıda açıkladığımız üzere haksız ekonomik çıkar sağlamak amacı ile cebir ve tehdit unsurlarını da kullanarak suç işlemek için oluşturulmuş örgüt vasfında bir oluşum meydana getirmişlerdir. Şüpheli Yücel Aşkın bu eylemi ile 5237 sayılı yasanın 220 1 maddesinde tanımlanan suçu işlemiştir. Şüpheli Yücel Aşkın, kanunun suç saydığı fiilleri işleyen oluşumu kuran ve yöneten konumundadır." 
     
     İHALEYE FESAT KARIŞTIRILDI 

     İddianamede, Yücel Aşkın tarafından imzalanan ve bu sözleşmelerin imzalanması sırasında yanında bulunan şüpheli Mehmet Ümit Ayral’ın 25 milyon dolarlık tıbbi cihaz alımıyla ilgili yapılan ihale sonrası 28.12.1998 tarihinde ihaleye bağlı sözleşmenin, 09.08.2000, 13.02.2001, 23.05.2002, 22.01.203, 28.11.2003 ve 18.10.2004 tarihlerinde de sözleşmeyi tadil eden ek sözleşmeleri birlikte düzenleyip sözleşme altına aldıkları bildirilerek, "Nitekim İspanyol firmasının Türkiye temsilcisi ve yetkilisinin Mehmet Ümit Ayral olduğu ve adı geçen şüphelinin ihalenin aşamalarını takip ettiği ve ek sözleşmelerin İspanyol Firma yetkilisi ile birlikte rektörün de katılımı ile imzalandığı, Mehmet Ümit Ayral’ın her ne kadar ek sözleşmelerde imzası olmasa da bu suça, iştirak eden sıfatı ile katıldığı tespit edilmiştir" denildi. 28.12.1998 tarihli ihaleye bağlı sözleşmenin Sayıştay’a gönderilerek tescil ettirildiği, ek sözleşmelerin de Sayıştay’a tescil için gönderilmesi ve tescilden sonra uygulanması gerekirken buna uyulmadığı vurgulanan iddianamede, 28.12.1998 tarihli sözleşmenin 1050 sayılı kanunun 64. maddesi uyarınca Maliye Bakanlığı’na vize ettirildiği halde ihalenin önemli maddelerini tadil eden ek sözleşmelerin Maliye Bakanlığı’na vize ettirilmediği, ek sözleşmelerle ihale konusu malzeme miktar ve birim fiyatlarının değiştirildiği, böylece Yücel Aşkın ve Mehmet Ümit Ayral’ın ihaleye fesat karıştırmak suçunu da işledikleri kaydedildi. İddianamede, Yücel Aşkın’ın Tıbbi Cihaz İhalesi Ana Sözleşmesi’nin konusunu, ek sözleşmeler ile değiştirerek ilgili firmalara ana sözleşmede öngörülmeyen kapora sistemini ihdas ederek ödeme yaptığı ve bu firmalara haksız ekonomik çıkar sağladığı, sağladığı bu miktar menfaat ve faizleri kadar kamu zararına sebebiyet verdiği bildirilen iddianamede, "28.05.2003 tarihli geçici kabul tutanağı ile de bir kısım tıbbi cihazlar gelmediği halde bunların paralarının ödendiği ve kamu zararına neden olduğu, ilgili firmalara menfaat sağladığı ve böylece İhale Konusu Edimin İfasına Fesat Karıştırma suçunu Mehmet Ümit Ayral ve Rektör Yücel Aşkın’ın işledikleri tespit edilmiştir" denildi. 
     
     418 KİŞİ HAKKINDA ÖZEL BİLGİLER... 

     Van Cumhuriyet Başsavcılığı tarafından hazırlanan iddianamede, Rektör Yücel Aşkın’ın, Ayşe Yüksel, Hasan Ceylan ve Fırat Cengiz ile birlikte aralarında oluşan suç ilişkisine dayalı hiyerarşik yapılanma içinde, toplam 418 kişi hakkında yasaya aykırı kişisel veri niteliğinde bilgiler topladığı ifade edildi. 
     İddianamede, bu kişilerin eşlerinin yaşam şekilleri, giyim tarzları hakkında bilgilerin yer aldığı, bu kişilerin kimlerle görüştüğü, nerelerde toplandıkları, ne yaptıkları konularında özel yaşamlarını ilgilendiren bilgiler toplandığı belirtildi. 
     İddianamede şöyle denildi 
     "Yücel Aşkın’ın "suç ilişkisine" dayalı hiyerarşik yapılanma içerisinde kadrolaşma çalışmalarında, hukuka aykırı olarak toplattığı kişisel verileri, kadrolaşma faaliyeti içerisinde kadrolaştırdığı kişilere haksız ekonomik çıkar ve menfaat sağladığı, bu işlemi yaparken kişisel veri toplattığı kişilere kadro vermediği, haklarında kişisel veri topladığı kişiler üzerinde manevi cebir ve mesleki ve akademik kariyer açısından tehdit aracı olarak kullandığı, kişisel veri toplattığı kişilerin kadro ilanlarına başvurmasını engellemek amacıyla "suç ilişkisine" dayalı hiyerarşik yapılanma içerisinde bulunan diğer şüpheliler Hasan Ceylan, Ayşe Yüksel ve Fırat Cengiz ile birlikte kişiye özel şerhli ilanlar çıkarttıkları, jüri üyelerini etkiledikleri, değiştirdikleri, dışardan jüri üyeleri getirdikleri, çoğu jüri üyesinin kadro tahsis edilecek kişinin uzmanlık alanı ile bir ilgisinin olmadığı, kadro verecekleri çoğu akademisyeni başka üniversitelerden getirttirdikleri, Yüzüncü Yıl Üniversitesinde süre ve şartları yönünden kadro ilanı bekleyen birçok akademisyenin bulunduğu, birçoğunun hakkını mahkeme kararı ile aldığı tespit edilmiş, böylece Yücel Aşkın’ın ’kişisel verileri hukuka aykırı olarak toplama suçu’ da işlediği belirlenmiştir." 
     
     AŞKIN HAKKINDAKİ DİĞER SUÇLAR 

     Yücel Aşkın’ın 28.05.2003 tarihinde sözleşmeye aykırı düzenlediği Geçici Kabul Tutanağı ile gelen bir kısım tıbbi cihazlar için geçmişe yönelik sahte olarak oluşturulmak istenen geçici kabul komisyonuna ilişkin tutanakları "Olur" kaydıyla düzenlemesi şeklindeki eylemi ile "sahte resmi evrak düzenlemek" suçunu işlediği bildirilen iddianamede diğer suçlar ise şu şekilde belirtildi 
     "Yine Yücel Aşkın’ın geçmişe yönelik oluşturulmak istenen geçici kabul komisyon tutanaklarının kaydedildiği giden evrak kayıt defterini, bahsettiğimiz hiyerarşik yapılanma içerisinde Enver Arpalı’ya talimat vererek imha ettirmek suretiyle ’resmi evrakı yok etmek’ suçunu işlediği, gerek genel olarak cebir ve tehdit unsuruna dayalı haksız menfaat ve ekonomik çıkar sağlama amaçlarının hiyerarşik yapılanma içerisindeki ’suç ilişkisine’ dayalı eylemleri ile kadrolaşma çalışmaları yapması, ’görevi kötüye kullanmak’ suçunu oluşturduğu için şüphelinin ’görevi kötüye kullanmak’ suçunu da işlediği tespit edilmiştir." 
     
</TEXT>
</DOC>
