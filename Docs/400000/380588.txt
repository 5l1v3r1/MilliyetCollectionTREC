<DOC>
<DOCNO> 380588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko52.html </URL>
<DATE> 2005/09/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
3 banka birden konut kredisi faizini düşürdü 
</HEADLINE>
<TEXT>

     Yapı ve Kredi Bankası, konut kredisi faiz oranını düşürdü. 
     Yapı Kredi'den yapılan açıklamaya göre, 3-36 ay arasında yüzde 1.39, 42-144 ay arasında ise yüzde 1.35 olarak uygulanan konut kredisi faiz oranı, 1-144 ay arasındaki tüm vadeler için yüzde 1.30 oldu. 
     
     FİNANSBANK 

     Finansbank, konut kredisi faiz oranını yüzde 1.33'den, yüzde 1.23'e düşürdü. 
     Finansbank'tan yapılan açıklamaya göre, yarından geçerli olacak uygulamayla, 100 bin YTL konut kredisi alacak bir kişi, 5 yıl vade için ayda 2 bin 405 YTL, 10 yıl vade için ayda 1644 YTL, 25 yıl vade için de ayda 1320 YTL ödeyecek. 
     Finansbank Genel Müdürü Sinan Şahinbaş, ekonomideki istikrarın sürekliliği ve mortgage sisteminin devreye girmesi ile daha da önem kazanarak büyüyecek olan konut kredileri pazarının, önümüzdeki dönemde bankacılık sektörünün en önemli enstrümanlarından biri olacağını belirtti. 
     
     HALKBANK 

     Halkbank konut kredilerine uyguladığı faiz oranını bugünden geçerli olmak üzere aylık yüzde 1.29'a indirdi. 
     Halkbank'tan yapılan yazılı açıklamaya göre, bankanın daha önce konut kredilerine uyguladığı faiz, aylık yüzde 1.34 düzeyindeydi. Banka böylece, aylık faiz oranından 0.05 puan indirim yapmış oldu. 
     
</TEXT>
</DOC>
