<DOC>
<DOCNO> 353001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo33.html </URL>
<DATE> 2005/06/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bulak Türkiye, değerlerine sahip çıkan bir ülke değil... 
</HEADLINE>
<TEXT>

     Denizlispor Teknik Direktörü Giray Bulak, ''Türkiye değerlerine sahip çıkan bir ülke değil'' dedi. 
     Giray Bulak, Rize'de yerel bir televizyona yaptığı açıklamada, Türkiye'nin değerlerine sahip çıkan bir ülke olmadığını savunarak, şunları söyledi 
     ''Dünya üçüncüsü olduktan sonra Futbol Federasyonu'nu yok ettik. Milli takım teknik direktörünü yok ettik. O takımın oyuncularını yok ettik. Dünyada hiç bir ülke, milli takımı üçüncü olduktan sonra kendi takımına bu kadar hoyrat davranmamıştır. Ne oldu da biz bu insanları yok ettik. Bu takım, bizim takımımızdı. Hoca bizim çocuğumuzdu. Yönetim de bizimdi ama biz bir şeyleri zamanında yerine oturtamıyoruz veya ona sahip çıkamıyoruz.'' Şu anda milli takım kadrosunda dünya üçüncüsü olmuş takımdan sadece iki oyuncu bulunduğunu vurgulayan Bulak, ''Ama buna rağmen milli takımımıza sahip çıkmalıyız. Almanya'ya gideceğimize inanıyorum'' diye konuştu. 
     Denizlispor'un gelecek sezon ayaklarını yere daha sağlam basan bir takım olacağını belirten Bulak, şunları söyledi 
     ''Bu saatten sonra oyuncu vermeyeceğiz. Takıma yeni oyuncular katacağız. Denizlispor borçlarının çoğunu kapattı. Tesislerini iyi bir aşamaya getirdi. Şimdi kadroyu koruyup ona takviyeler yaparak ligde daha dengeli bir takım olma yolunda ilerleyeceğiz. Bu sene ayakları üzerine daha iyi basabilen ve hedefleri olan bir takım olacağız.'' 
     
</TEXT>
</DOC>
