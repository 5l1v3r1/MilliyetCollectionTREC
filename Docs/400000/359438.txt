<DOC>
<DOCNO> 359438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur24.html </URL>
<DATE> 2005/07/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Çalışkan, PKK'nın canlı bomba eylemi hazırlığında olduğunu doğruladı 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, Londra’da meydana gelen bombalı saldırıların ardından, İngiltere’ye yardım ve işbirliğine hazır olduklarını ilettiklerini belirterek, olayı kınadıklarını bildirdi. 
     Haftalık bilgilendirme toplantısında konuşan İsmail Çalışkan, Emniyet Genel Müdürü Gökhan Aydıner’in, İngiliz güvenlik birimlerini aradığını ve olayı kınadıklarını ilettiklerini söyledi. Aydıner’in talep olması durumunda yardım ve işbirliğine hazır olduklarını da ilettiğini belirten Çalışkan, Türkiye’nin 30 yılda teröre çok sayıda kurban verdiğini hatırlattı. 
     Ülkelerin terörle tek başına mücadelesinin yeterli olmadığını vurgulayan İsmail Çalışkan şunları söyledi 
     "Terörle mücadele işbirliğini gerektiriyor. Bu işbirliğinin samimi olarak yapılması gerekiyor. Ülkemizde Sabancı’nın katil zanlısı hala bir ülkede iade edilmeden bekletiliyor. Hala tüm dünyada terörün ortak bir tanımı yapılmıyor. Birinin terörist dediğine diğeri demiyor. 
     Türkiye Cumhuriyeti olarak dünyanın neresinde olursa olsun meydana gelen terör olaylarına karşı mücadelede desteğimizi verdik. Bu konuda yapılan uluslararası anlaşmalara imza koyduk ve anlaşmanın yükümlülüklerinin gereğini de yerine getiriyoruz." Terörle mücadelenin demeçlerle yerine getirilemeyeceğini, ülkelerin uygulamalarının önemli olduğunu vurgulayan Çalışkan, bir soru üzerine de "Ülkemiz devamlı terör saldırısına maruz kaldığı için tedbirlerimizi en üst seviyede sürdürüyoruz" dedi. 
     Türkiye’deki metrolarda özel güvenlik ile polisin birlikte görev yaptığını vurgulayan Çalışkan, önlemlerin kesintisiz sürdüğünü kaydetti. 
     TBMM’nin telefon dinleme ve izlemelerle ilgili yeni bir yasal düzenleme yaptığını kaydeden Çalışkan, yeni yasa ile terörle mücadele ve organize suçlara karşı güvenlik güçlerinin daha etkin mücadele vereceğini bildirdi. 
     Hiçbir ülkenin, "Benim ülkemde terör eylemi olamaz" diye iddialı olamayacağını vurgulayan Çalışkan, Adalet Bakanlığı’ndaki saldırı teşebbüsünün başarı ile önlendiğini söyledi. 
     PKK KONGRA-GEL terör örgütüne mensup bir kadının canlı bomba eylemi hazırlığı içerisinde olduğuna dair istihbari bilgileri olduğunu doğrulayan Çalışkan, bu tür olaylara karşı istihbari ve önleyici tedbirlerin alındığını bildirdi. 
     
</TEXT>
</DOC>
