<DOC>
<DOCNO> 370697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur30.html </URL>
<DATE> 2005/08/17/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Doğum gününe 2 gün kala mıcırlı yolda can verdi 
</HEADLINE>
<TEXT>

     Hüsnü EVREN ALTINOVA, Balıkesir DHA 

      BALIKESİR'in Ayvalık ilçesine bağlı Altınova beldesinde babasının motosikletiyle gezmeye çıkan genç, tekerleklerini mucura kaptırdığı motosikletin devrilmesi sonucu yaşamını yitirdi. Doğum gününe iki gün kala can veren İzmir Bostanlı Cihat Kora Anadolu Lisesi ikinci sınıf öğrencisi 16 yaşındaki Cihan Yorgun'un ölümü büyük üzüntü yarattı. 
     Altınova'nın tanınmış ailelerinden Cemal Yorgun ve Saadet Yorgun çiftinin oğulları Cihan Yorgun, dün akşam babasının motosikletini alarak gezmeye çıktı. Cihan Yorgun, yönetimindeki motosikletle Altınova Sahil Yolu'nda yol alırken tekerleğini mucura kaptırdı. 
     Savrularak devrilen motosikletten düşen Cihan Yorgun ağır yaralandı. 112 Acil Servis ambulansıyla Ayvalık Devlet Hastanesi'ne götürülmek istenen Cihan Yorgun'un olay yerinde yaşamını yitirdiği anlaşıldı. 18 Ağustos günü doğum gününü kutlamaya hazırlanan Cihan'ın ölümü ailesini, yakınlarını ve arkadaşlarını üzüntüye boğdu. 
     İzmir Bostanlı'daki Cihat Kora Anadolu Lisesi'nin başarılı öğrencilerinden Cihan Yorgun'un cenazesi Altınova Merkez Hacı Bayram Veli Camisi'nde kılınan cenaze namazının ardından Altınova Kabristanı'nda toprağa verildi. Altınova İskele Jandarma Karakol Komutanlığı olayla ilgili soruşturma başlattı. 
     
</TEXT>
</DOC>
