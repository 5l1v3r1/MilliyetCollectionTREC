<DOC>
<DOCNO> 396134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur09.html </URL>
<DATE> 2005/11/18/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
3'üncü Ordu Komutanı köylülerle halay çekti 
</HEADLINE>
<TEXT>

     
     Recep DEMİRCİ ERZİNCAN, DHA 
     
ERZİNCAN'ın İliç İlçesi Sabırlı Köyü'nde Köy Destek Uygulaması'na katılan 3'üncü Ordu Komutanı Orgeneral Orhan Yöney, köylülerle birlikte halay çekti. Orgeneral Yöney, köylülerin yakasına takmak istediği 70 YTL'yi bir süre elinde tuttu, oyunun sonunda zurnacıya verdi. 
     Köy Destek Uygulaması nedeniyle 80 haneli Sabırlı Köyü'nde düzenlenen törene, Vali Vekili Halil İbrahim Ertekin , 3'üncü Ordu Komutanı Orgeneral Orhan Yöney ve Milli Eğitim Müdür Vekili Aydın Yalçın katıldı. Köyde 548'inci İstihkam İnşaat Tabur Komutanlığı tarafından yapılan anaokulu binasıyla Atatürk büstünün açılışını Vali Vekili Ertekin ile 3'üncü Ordu Komutanı Orgeneral Yöney yaptı. Orgeneral Orhan Yöney, törende yaptığı tonuşmada, Koca bir imparatorluktan buralara kadar itile kakıla geldik. Pek çok yeri kaybettik, ama Anadolu'ya tırnağımızı geçirdik. Burası bizim her karışı kanla sulanan kutsal toprağımız. Kimse, bu toprağı bizim elimizden alamayacak. Bu topraklarda yaşayacağız. En büyük gücümüz birbirimize olan gönül bağımızdan gelir. Kadınlar kutsaldır, anneler kutsaldır. Baba tarladadır, fabrikadadır, bürosundadır. Çocuğu yetiştiren annedir. Eğer anneleri iyi eğitirsek, gelecek mutlak Türkiye için pırıl pırıl olacaktır. Onun için kız çocuklarının okutulması konusunda çok büyük bir hassasiyet göstermek mecburiyetindeyiz. Türkiye'nin geleceği annelere bağlıdır'' diye konuştu. 
     
     PAŞAYA 70 YTL TAKTILAR 
     Öte yandan askeri bandonun verdiği konserden sonra Ordu Komutanı Orgeneral Orhan Yöney, davul-zurna eşliğinde köylülerle birlikte halay çekti. Orgeneral Orhan Yöney, halay çekerken köylülerden Kadir Yıldırım, geleneklere uyarak yakasına 20 YTL taktı. Askeri ünformanın yaka kısmına takılan parayı çıkaran Orgeneral Yöney'e köylülerden Mevlüt Demir de 50 YTL takmak istedi. Demir'in elinden parayı alan Orgeneral Yöney, oyun bitene kadar paraları Köy Muhtarı Hüseyin Yıldırım'a teslim etti. Halay çekiminin bitiminden sonra da Orgeneral Yöney, bu parayı zurnacı Muammer Kartaloğlu'na verdi. 
     
</TEXT>
</DOC>
