<DOC>
<DOCNO> 362184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur43.html </URL>
<DATE> 2005/07/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
500 yıllık çınara "aşık" darbesi 
</HEADLINE>
<TEXT>

     Osmaniye’nin Düziçi İlçesi’ne bağlı Elbeyli Köyü’ndeki tarihi çınar ağacının gövdesi, aşıkların isimlerini kazıması nedeniyle adeta delik deşik oldu. 
     Elbeyli Köyü meydanındaki, 500 yıllık olduğu belirtilen çınar ağacının korunması ve gövdesine zarar verilmemesi için Osmaniye Valiliği’nin astığı tabelaya rağmen, tahribatın önlenemediği bildirildi. 
     Köy Muhtarı Ali Kılıç, AA muhabirine yaptığı açıklamada, Valiliğin "Bu ağaç korunması gereken tabiat varlığıdır" şeklindeki uyarısına rağmen, gençlerin, isimlerini yazarak ya da kalp çizerek ağacın gövdesine zarar verdiğini söyledi. 
     Tarihi çınar ağacının dilden dile dolaşan öyküsünün oldukça ilginç olduğunu belirten Kılıç, şunları kaydetti 
     "Osmanlı İmparatorluğu döneminde yaşamış bir bey, atını bağlamak için kazık görevi görsün diye elindeki dal parçasını toprağa çakmış. O dal parçası daha sonra yeşillenerek dev bir çınar ağacı olarak günümüze kadar gelmiş." 
     
</TEXT>
</DOC>
