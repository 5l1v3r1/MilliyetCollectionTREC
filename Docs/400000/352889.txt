<DOC>
<DOCNO> 352889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun41.html </URL>
<DATE> 2005/06/17/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Seçimlerde yurtdışında yaşayan İranlılar da oy kullanıyor... 
</HEADLINE>
<TEXT>

     İran’da bugün yapılan cumhurbaşkanlığı seçiminde yurtdışında yaşayan İranlılar da oy kullanıyor. 
     İran dışında, üçte biri ABD’de ve birkaç yüz bini Avrupa’nın çeşitli ülkelerinde olmak üzere 3 milyon kadar İranlının yaşadığı sanılırken, bazı İranlılar oyunu kullandı, bazıları da rejim karşıtı gösteriler yaptı. 
     İran’ın Berlin Büyükelçiliği’nde oyunu kullanan Nadir Alizade, "Bu kez oy kullanmaya karar verdim çünkü İran çok önemli bir dönüm noktasında. Bu seçimin İran’da umutlu bir gelişmenin başlangıcı olduğunu düşünüyorum" dedi. 
     Paris’te oyunu kullanan Fatıma İstehamat da "Oyumun İran’da ekonomik duruma yardımcı olabileceğini düşündüğüm için oy kullanıyorum. Ben çok iyi yaşıyorum, ancak ekonomik durum birçok insan için bu kadar iyi değil" diye konuştu. 
     Berlin’de yaşayan Nesrin B. de ABD Başkanı George Bush’un seçimlerin adil olmayacağını söylemesi üzerine, 25 yıldan fazladır ilk kez oy kullanmaya karar verdiğini belirterek, "Bush İranlıların oy kullanıp kullanamayacağına karar vermemeli, işte bu beni oy kullanmaya sevk etti. Bush’un bizim seçimimize karışmasına izin vermememiz önemli" dedi. 
     Bazı İranlılar ise gerçek gücün cumhurbaşkanının değil, seçilmemiş din adamlarının elinde olduğu gerekçesiyle oy kullanmadı. 
     İran’ın Berlin Büyükelçiliğine göre, kentte yaşayan 5 bin İranlıdan sadece 300’ü oyunu kullanırken, büyükelçilik binası karşısında toplanan 50 kadar İranlı, İran’da idam cezası ve işkenceye karşı protesto gösterisi yaptı. 
     Almanya’nın güneyinde yaklaşık 100 bin İranlının yaşadığı Frankfurt, Bonn ve Münih’te 2 bin 500 kişinin oy vermesi bekleniyor. 
     Frankfurt’ta toplanan monarşi yanlısı 100 kişi de oy kullanmama çağrısı yaptı. Çoğu rejim karşıtı 80 bin kadar İranlının yaşadığı İsveç’de de 50 gösterici İran’ın Stockholm Büyükelçiliği dışındaki yolu kapayarak insanların oy vermesini engelledi. 
     İran yönetimi ABD’nin 33 kentinde İranlıların oy kullanması için gerekli düzenlemeleri yapacağını açıklarken, rejim muhalifi gruplar oya hile karıştırılacağını belirterek, boykot çağrısı yaptılar. 
     Bu arada İran İçişleri Bakanlığı halen oy vermek için insanların sırada beklediğini, bu yüzden oy verme süresinin bir saat daha uzatıldığını ve sandıkların TSİ 20.30’da kapanacağını açıkladı. 
     
</TEXT>
</DOC>
