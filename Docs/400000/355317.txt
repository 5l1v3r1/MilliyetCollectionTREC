<DOC>
<DOCNO> 355317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/siyaset/siy05.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Ersin'den Koç'a Şakşuka efesi 
</HEADLINE>
<TEXT>


ANKARA Milliyet 


CHP'li Ahmet Ersin, THY'nin İzmir'e neden direkt uçak seferi düzenlemediği ve bunun turizmi olumsuz etkilediği yönündeki soru önergesine Kültür ve Turizm Bakanı Atilla Koç'un 7 kelimelik "THY seferleri, THY Genel Müdürlüğü tarafından düzenlenmektedir" yanıtı vermesine tepki gösterdi. Tepkisini, "Başbakan, AKP grubu içinde bakan yapacak bula bula bu Şakşuka Efesi'ni mi buldu " diyerek gösteren ve Koç'un yanıtını kürsüde yırtan Ersin, şunları söyledi "Sevgili efemiz, sevgili kamalı zeybeğimizin bu cevabı Meclis'e hakarettir. Zeybeğimiz alsın bu cevabı cebine koysun. Bu bakan Türkiye'nin turizm imajını bozuyor. Bu cevabı yakıştırıyorsanız sizlere de ayıp." Ersin'e tepki gösteren AKP'li Salih Kapusuz da, "Demokrasinin kürsüsü şov yeri değildir" dedi. 



</TEXT>
</DOC>
