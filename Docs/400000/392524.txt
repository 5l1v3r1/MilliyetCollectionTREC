<DOC>
<DOCNO> 392524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yazar/sazak.html </URL>
<DATE> 2005/11/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Madde 35'i kaldırmak 
</HEADLINE>
<TEXT>


Askerin görevi rejimi korumak değil, güvenliği sağlamaktır Bu saptama Türkiye'de sivil-asker ilişkilerini AB ile uyumlu hale getirmek üzere Avrupa Birliği Komisyonu'nca hazırlatılan raporda yer alıyor. 
İlginçtir. 
Siyasi yaşamı 'darbeler ve demokrasi' tarihinin gelgitlerinde geçen eski cumhurbaşkanı Süleyman Demirel de, AB raporu Brüksel kulislerine sızmadan önce Türk Silahlı Kuvvetleri'ne 'Cumhuriyet'i kollamak ve korumak' görevi veren İç Hizmet Kanunu'nun ünlü 35. maddesini tartışmaya açmıştı. 
Demirel, Yavuz Donat'la söyleşisinde, 'Demokrasilerde madde 35 olmaz' diyerek 14 Kasım'da resmen açıklanacak raporu beklemeden önemli bir çıkış yaptı. 
İktidar ve orduyu kendi deneyimlerinden hareketle AB sürecinde Türkiye'nin atması gereken adımlar konusunda uyardı 
"...Dünya ordularının hiçbirinde 35. madde yok. Yalnız madde 35 değil, koruma ve kollama işinin nasıl yapılacağı da konuşulsun. Koruma ve kollama güvenlik kuvvetlerinin, ordunun işidir ama bunun start alacağı yer, meşru iktidarın direktifidir. 
Kendiliğinden, siyasi iktidarın direktifine bağlı olmadan koruma ve kollama ancak Güney Amerika ülkelerinde olabilir." 
Süleyman Bey, 12 Mart'ta başbakandı, 'muhtıra' ile devrildi. 
Askerin ayak sesleri işitilirken 'Yollar yürümekle aşılmaz' diyordu. 
1980'de 'azınlık hükümeti' kurdu, ülke iç savaşa sürükleniyordu, ordu 'uyarı mektubu' verdi, Demirel başbakan olmasına karşın üstlenmedi. 12 Eylül 1980 askeri darbesi Demirel hükümetine son verirken parlamentoyu feshetti. 
Anayasa'nın tümüyle ortadan kaldırıldığı bir ortamda 35. madde 'ordunun yönetime el koymasına' meşruiyet kazandırmaz Darbeler kendi hukukunu yaratıyor. Darbecilerden 'hesap sorulamadığı' için tekrarlanıyor. 
28 Şubat sürecinde Demirel cumhurbaşkanıydı. Krizi Çankaya'dan yönetti. Süleyman Bey olmasa, 'postmodern darbe' diye anılan ve Erbakan hükümetinin istifasıyla kapanan dönem, 'ordunun yönetime el koyması'yla da sonuçlanabilirdi. Darbeden dönüldü 
AB adayı Türkiye'de artık darbe olmayacağını askerler de söylüyor. 
Geçmiş örneklerde, sivillerin 'askeri yönetime el koymaya' kışkırtan rolünü de azımsamamak gerekiyor. Demirel bu psikolojiyi de anlatmış 
"Asker dışındaki kurumlarda bazen şu kanaat oluşuyor. Ordu var ya..." 
'Nasıl olsa ordu var ' anlayışını değiştirmenin zamanı gelmedi mi 
35. madde kalkarsa, bu düşünce de yıkılır 



</TEXT>
</DOC>
