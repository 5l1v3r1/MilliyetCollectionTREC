<DOC>
<DOCNO> 365836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sondun01.html </URL>
<DATE> 2005/07/31/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İngiltere'de mahkeme salonları TV kameralarına açılıyor... 
</HEADLINE>
<TEXT>

     Kameralar ve fotoğraf makinalarının mahkeme salonlarına sokulmasının yasak olduğu İngiltere ve Galler'de hükümetin gelecek yıldan itibaren bu yasağı kaldırmaya hazırlandığı belirtildi. 
     Sunday Times gazetesinin ele geçirdiği hükümet içi yazışmaların, bu konudaki kararın alındığını gösterdiği bildirildi. 
     Times gazetesi, hükümetin son derece önemli ceza davalarının ''naklen yayınlanmasına'' bile izin vermeye hazırlandığını duyurdu. 
     Bu arada, temyiz davalarına kamera alınıp alınmayacağı konusunun hala karara bağlanmadığına dikkat çeken Times gazetesi, bu iznin istisnasını ise yargı sürecini etkilememek ve tanıkların korunması hususlarının oluşturacağını yazdı. 
     Gazeteye göre, bir duruşmayı çeken kamera yargıcı gösterebilecek, sanığı, avukatları, jüri üyelerini ve tanıkları ise gösteremeyecek, ancak seslerini yayımlayabilecek. Ayrıca yargıcın çok hassas bulduğu ya da bir başka davayı etkileyebileceğini düşündüğü davalarda yargıcın çekimi tümüyle yasaklama hakkı da bulunacak. 
     İngiltere Adalet Bakanı Lord Falconer, konuyla ilgili tartışmalar sırasında toplumun bilgi alma hakkına saygı duyduklarını, ancak İngiltere'de mahkeme salonlarını ABD tarzı birer ''medya sirkine'' dönüştürmeye niyetleri bulunmadığını söylemişti. 
     İngiltere ve Galler'de mahkeme salonlarına kamera ve fotoğraf makinası alınması kararı uygulanmaya başlansa bile, bu karar İskoçya'yı etkilemeyecek. İskoç yargı sisteminde bu konudaki katı tutumdan taviz verilmeyeceği ifade ediliyor. 
     
</TEXT>
</DOC>
