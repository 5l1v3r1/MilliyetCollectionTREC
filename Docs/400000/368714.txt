<DOC>
<DOCNO> 368714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur07.html </URL>
<DATE> 2005/08/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Suçlu at, ihaleyle satılacak 
</HEADLINE>
<TEXT>

     Bolu’nun Mengen İlçesi’nde kaçak odun taşıdığı gerekçesiyle orman muhafaza ekiplerince yakalanan at, ihale ile satışa çıkartıldı. 
     Mengen Orman İşletme Müdürlüğü’nden alınan bilgiye göre, Mengen’e bağlı Düzağaç Köyü’nde devriye görevli orman muhafaza ekipleri, bir süre önce Hakkı Ağar’ın evinin önünde ormandan yeni kesilmiş kayın ve meşe ağaçları buldu. 
     Yapılan tespit çalışması sonrasında Mengen Orman İşletme Müdürlüğü’nün talimatı doğrultusunda Hakkı Ağar’ın odun kesiminde kullandığı iddia edilen ağaç kesim makinesi ile odunları taşıdığı iddia edilen ata el konuldu. 
     El konulan ağaç kesim makinesi, İşletme Müdürlüğü’ne götürüldü. At ise orman kanunu kapsamında ihale ile satılacağı tarihe kadar köy muhtarına "Yeddi Emin" olarak teslim edildi. 
     
     SAHİBİ İHALEYE KATILAMADI 

     Mengen Orman İşletme Müdürlüğü’nce yapılan ihale Mengen Belediye hoparlörleriyle vatandaşlara duyuruldu. İhale kapsamında el konulan ağaç kesme motoru 100 YTL, at ise 150 YTL bedelle ihaleye çıkartıldı. 
     Yapılan ihaleye, ağaç motoru ve atın sahibi Hakkı Ağar katılmadı. 
     Satış, ihaleye katılım olmaması nedeniyle ertelendi. 
     
     "HAKKIMI ARAYACAĞIM" 

     Ağar, AA muhabirine yaptığı açıklamada, orman muhafaza memurlarının 10 gün önce denetimleri sırasında evin önündeki ağaçlar nedeniyle tutanak tutulduğunu bildirdi. 
     Ağaçların geçmiş yıllara ait olduğunu ileri süren Ağar, tutanak sırasında ağaçların geçen yıldan kaldığını ifade ettiğini, buna rağmen kesme makinesi ile atına el konulmasına anlam veremediğini söyledi. 
     Ağar, şöyle devam etti 
     "Atımın hiç bir suçu olmadığını iddia ediyorum. Beni ve atımı ormandan ağaç keserken yakalamış olsalar sesimi çıkartmayacağım. Ben ve atım suçsuz. Kendi hakkımı ve atımın hakkını sonuna kadar arayacağım. Atımın masumiyetini ispat için gerekirse Avrupa İnsan Hakları Mahkemesi’ne kadar gideceğim." Mengen Orman İşletme Müdürlüğü tarafından satışa çıkartılan atı Ceylan’ı yaklaşık 2 saat süren arama ile otladığı merada bulan Hakkı Ağar, "At, tek geçim kaynağım. Köyde ürettiğim süt ve süt ürünlerini köye yaya olarak 4 saat mesafede bulunan Mengen’e götürüyorum. Eğer atımı geri alamazsam perişan olurum" dedi. 
     
</TEXT>
</DOC>
