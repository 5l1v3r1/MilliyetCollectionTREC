<DOC>
<DOCNO> 385523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonsiy16.html </URL>
<DATE> 2005/10/10/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Diyanet Sakal-ı Şerif'in getirtilmesinde dinen sakınca yok 
</HEADLINE>
<TEXT>

     "Sakal-ı Şerif"in bulunduğu yerden hareket ettirilmesinde dinen bir sakınca bulunmadığı bildirildi. 
     Türkiye genelinde vatandaşların manevi değer olarak koruduğu 1820 Sakal-ı Şerif bulundukları illerde bir merkezde 
     toplanacak. 
     Diyanet İşleri Başkanlığı yetkililerinden edinilen bilgiye göre, Türkiye genelinde toplam 1820 Sakal-ı Şerif bulunuyor. 
     Kültür ve Turizm Bakanlığı, Diyanet İşleri Başkanlığı ve Vakıflar Genel Müdürlüğü’nün ortak düzenlemesi ile Peygamber’e ait Sakal-ı Şerif’ler tek tip sandukalarda ve illerde bir merkezde toplanarak muhafaza edilecek. Diyanet İşleri Başkanlığı bu yöntemin vatandaşların manevi değer verdiği Sakal-ı Şerif’lerin korunması için daha uygun olduğunu belirtti. 
     
     "DİNEN SAKINCASI YOKTUR" 
     Başkanlık yetkilileri ayrıca, Kültür ve Turizm Bakanı Atilla Koç’un Sakl-ı Şerif’i Atatürk Havalimanı’na getirttiği iddiasıyla ilgili tartışmalar çerçevesinde, "İçinde Sakal-ı Şerif’in bulunduğu kutunun bir yerden bir yere götürülmesinde dinen bir sakınca yoktur" açıklamasını yaptılar. 
     Sakal’ı Şerif’lerin bulunduğu bazı iller ve sayıları şöyle açıklandı "İstanbul 422, Bolu, 30, Ankara 24, Adana 15, Elazığ 14, Kars 6, Diyarbakır 3, Ağrı 1." 
     
</TEXT>
</DOC>
