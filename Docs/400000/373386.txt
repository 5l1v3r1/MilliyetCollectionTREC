<DOC>
<DOCNO> 373386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonspo10.html </URL>
<DATE> 2005/08/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Futbolda milli mesai başlıyor... 
</HEADLINE>
<TEXT>

     A Milli Futbol Takımı’nın 3 Eylül Cumartesi günü İstanbul’da Danimarka, 7 Eylül Çarşamba günü de Kiev’de Ukrayna ile yapacağı 18. Dünya Kupası Eleme Grubu maçları için belirlenen aday kadrosu, yarın İstanbul’da kampa girecek. 
     Milli Takımlar Teknik Direktörü Fatih Terim tarafından belirlenen 26 kişilik aday kadroda yer alan oyunculardan, kulüplerinde lig maçlarını oynayanlar akşam saat 17.00’de Çengelköy Sumahan Otel’de toplanacak. 
     Milliler, 29 Ağustos Pazartesi günü Fenerbahçe’nin Dereağzı Tesisleri’nde yapacağı çift antrenmanla Danimarka maçı hazırlıklarına başlayacak. 
     
     ÜMİT MİLLİ FUTBOL TAKIMI YARIN TOPLANIYOR 

     Ümit Milli Futbol Takımı'nın 2 Eylül Cuma günü İstanbul'da Danimarka, 6 Eylül Salı günü de Kiev'de Ukrayna ile yapacağı 15. Avrupa Şampiyonası Eleme Grubu maçları için belirlenen aday kadrosunda yer alan futbolcular, yarın İstanbul'da kampa girecek. 
     23 kişilik aday kadroda yer alan oyuncular, saat 17.00'de Holiday Inn Otel'de toplanacak. 
     Ümit milliler, ilk çalışmasını da yarın akşam Florya Metin Oktay Tesisleri'nde gerçekleştirecek. 
     
</TEXT>
</DOC>
