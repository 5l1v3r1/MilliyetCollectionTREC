<DOC>
<DOCNO> 370221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun23.html </URL>
<DATE> 2005/08/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kuş gribi Rusya'da, sonbaharda Karadeniz'e yayılabilir 
</HEADLINE>
<TEXT>

     Rusya, Çelyabinsk kentinde görülen kuş gribinin insan sağlığına tehdit oluşturduğunu bildirdi. 
     Olağanüstü Durumlar Bakanlığı'nın açıklamasında, H5N1 türü kuş gribinin Ural dağlarındaki Çelyabinsk kentinde yayıldığı belirtilerek, ''Hastalığın evcil hayvanlar arasında yayılmasını önlemek ve salgının insanlara da bulaşması ihtimalini bertaraf etmek için tedbirler alınmaktadır'' denildi. 
     Ancak hastalığın insanlara bulaştığına dair şu ana kadar bulguya rastlanmadı. 
     Bakanlık, şimdiye kadar 11 bin hayvanın telef edildiğini de bildirdi. 
     Rusya'da kuş gribi, temmuz ortalarında Novosibirsk'te ortaya çıkmış ve Tyumen, Omsk, Kurgan ve Altay'a yayılmıştı. Gribin, Asya'dan gelen göçmen kuşlarca taşındığı tahmin ediliyor. 
     Yetkililer, gelecek aydan itibaren on milyonlarca kuşun Rusya'dan sıcak iklimlere doğru göçlerine devam edeceğini, böylece gribin Avrupa ve Afrika'ya da yayılabileceğini belirtiyor. 
     Rus yetkililer, hastalığın sonbaharda Karadeniz ve Hazar'a ulaşabileceğini kaydediyor. 
     
</TEXT>
</DOC>
