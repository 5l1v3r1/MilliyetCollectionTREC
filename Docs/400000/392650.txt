<DOC>
<DOCNO> 392650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/guncel/gun01.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen açığına 'taşımalı' çözüm 
</HEADLINE>
<TEXT>


Sivas'ta "taşımalı branş öğretmeni" uygulamasıyla öğretmen açığına çare bulundu. Artık öğrenciler, matematik, yabancı dil gibi dersleri branş öğretmeninden alacak 

ÜMRAN AVCI İstanbul 

Taşımalı eğitime öğrencilerden sonra branş öğretmenleri de dahil oldu. Türkiye'de ilk kez Sivas'ta başlayan uygulamayla, öğretmenler servislerle okullara taşınıyor, öğrenciler de matematik, müzik, resim gibi dersleri branş öğretmeninden öğreniyor. 700 olan branş öğretmeni açığı da böylece 150'ye düştü. 
24 Ekim'de başlayan "taşımalı branş öğretmeni" uygulamasını anlatan Sivas Milli Eğitim Müdürü Ahmet Yolcu, "Bu yönde bir uygulamayı geçen yıl önermiştik, kabul edildi, buna göre mevzuat değişikliği yapıldı ve uygulamaya başladık" dedi. 
Yeni uygulamayla branş öğretmenlerin bir anlamda ring yaparak eğitim vermeye başladı. 
Şimdilik 17 okulda gerçekleştirilen bu uygulamayla 94 branş öğretmeni taşınıyor. Bundan ilköğretimin ikinci kademesindeki bin 536 öğrenci faydalanıyor. 

500 öğretmen tasarrufu 
İkinci dönem uygulamayı 50 okula yaymayı planladıklarını kaydeden Yolcu, "Çocuklar, düne kadar fizik öğretmeninden matematik, tarih öğretmeninden Türkçe öğreniyorlardı. Böyle karışık bir durum vardı. 
İngilizce, matematik, müzik, resim, beden eğitimi, din kültürü, iş eğitimi gibi derslere, şehir okullarında nasıl branş öğretmenleri giriyorsa köylerimizde de bu sağlanmış oldu" diye konuştu. 
Eğitimde fırsat eşitliğinin yanında ekonomik açıdan da çok ciddi bir tasarruf elde ettiklerini söyleyen Yolcu, "Sivas'ın kırsal kesiminde 700 civarında branş öğretmenine ihtiyacımız var. Bu proje uygulandığında 150 branş öğretmenine ihtiyacımız oluyor. Bu, yalnızca Sivas'ta kırsal kesimde 500 öğretmenin tasarrufu demek" dedi. 
Uygulama şimdilik Sivas'ın merkez ilçesindeki Kayadibi, Hallı, Güney, Yıldız, Ovacık, Çeltek, Yakupoğlan, Gümüşdere köyleri ile Yıldızeli ilçesindeki Direkli, Kalın, Bedel, Menteşe'de başladı. 





</TEXT>
</DOC>
