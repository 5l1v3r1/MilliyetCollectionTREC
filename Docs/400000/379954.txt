<DOC>
<DOCNO> 379954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko31.html </URL>
<DATE> 2005/09/20/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Vakıfbank'tan istihdamı destek kredisi... 
</HEADLINE>
<TEXT>

     Vakıfbank Yönetim Kurulu Başkanı Yusuf Beyazıt, imalatçı küçük ve orta boy işletmelere KOBİ eleman temini ve kayıtlı işgücü istihdamının teşviki amacıyla kullandırılacak sıfır faizli ''KOSGEB İstihdamı Destek Kredisi'' projesi ile KOBİ'leri ayakta ve diri tutmayı amaçladıklarını bildirdi. 
     Vakıfbank, Küçük ve Orta Ölçekli Sanayi Geliştirme ve Destekleme İdaresi Başkanlığı KOSGEB ve Türkiye İş Kurumu arasında ''Kayıtlı Eleman İstihdamı Teşvik Projesi'' çerçevesinde nitelikli eleman istihdamına yönelik, KOBİ Destekleme Kredi protokolü imzalandı. 
     Vakıfbank'ta yapılan protokole, Vakıfbank Yönetim Kurulu Başkanı Beyazıt, KOSGEB Başkanı Erkan Gürkan ve İş Kur Genel Müdürü Namık Ata imza koydu. 
     Vakıfbank Yönetim Kurulu Başkanı Beyazıt imza töreninde yaptığı konuşmada, bankanın KOSGEB kaynaklı kullandıracağı kredi ile yeni bir kredilendirme olgusunu hayata geçirdiğini söyledi. 
     Bankanın ilk defa 0 sıfır faizli kredi kullandırdığına dikkat çeken Beyazıt, bununla sektörü ayakta ve diri tutmayı amaçladıklarını kaydetti. 
     Kredi ile küresel boyutta işletmelerin nitelikli eleman ve işgücüne kavuşacağını belirten Beyazıt, kaynakların tamamen KOSGEB'e ait olduğunu ancak riskin Vakıfbank'ın üzerinde bulunduğunu, bankanın sadece masrafları alacağını söyledi. 
     Gerçekleştirilen protokolü bir ''başarı'' olarak niteleyen Beyazıt, asıl önemli olanın bu başarıyı sürdürmek olduğunu ifade etti. 
     
     2005 YILINDA 100 MİLYON YTL'LİK KREDİ 
     Vakıfbank Genel Müdürü Bilal Karaman da bankanın KOSGEB ile hali hazırda iki projeyi başarı ile yürüttüğünü hatırlatırken, bunlardan ilki ile bugüne kadar 885 KOBİ'ye toplam 80 trilyon lira kredi kullandırıldığını diğer proje olan KOSGEB ihracat kredisi ile de 913 firmaya 85 milyon dolarlık kredi sağlandığını kaydetti. 
     Söz konusu protokol ile istihdamın artırılmasına önemli bir katkı sağlanacağını vurgulayan Karaman, kredinin işletmelere faizsiz olarak kullandırılmasının da önemli bir faktör olduğunu söyledi. 
     Karaman, bankanın proje çerçevesinde üç yıl içinde KOBİ'lere, 2005 yılında 100 milyon YTL, 2006'da 150 milyon YTL ve 2007'de 150 milyon YTL olmak üzere toplam 400 milyon YTL'lik kredi kullandıracağını bildirdi. 
     
     KOSGEB BAŞKANI GÜRKAN 
     KOSGEB Başkanı Erkan Gürkan da söz konusu kredinin, işletme sermayesinin artırımı ile istihdam sorununa çözümü sağlarken, sanayicileri BASEL şartlarına hazırlayacağını söyledi. 
     Amaçlarının KOBİ'leri dünyanın herhangi bir yerinden gelen rekabete karşı ayakta tutmak olduğunu belirten Gürkan, bu yıl sonuna kadar 10-15 bin işletmenin iş planlarını bitirmiş hale geleceğini ve diğer işletmelerin de iş planı yapar hale getirileceğini kaydetti. 
     Projenin vasıflı işgücünün sağlanmasıyla, istihdam sorununa büyük ölçüde çözüm olacağını dile getiren Gürkan, işletme sermayelerinin de bu kapsamda artacağını, BASEL sorununa çözüm açısından farklı bir atak geliştirileceğini belirtti. 
     
     KOSGEB İSTİHDAMI DESTEK KREDİSİ 
     İmalatçı KOBİ'lerin uluslararası düzeyde rekabet etmeleri, ihracata yönelmeleri, kalite ve üretim artışlarını sağlamayı amaçlayan KOSGEB istihdamı destekleme kredisinden, KOSGEB kayıtlarında yer alan veya KOSGEB tarafından uygun görülen, işyerinde 1-150 işçi istihdam eden imalatçı KOBİ'ler, yeni istihdam edecekleri elemanlar için yararlanabilecek. 
     Krediyi kullanacak firmanın yeni istihdam edeceği elemanın görev ve unvanına göre üst limitler, KOSGEB tarafından ilgili teşvik kanuna göre belirlenirken, protokole göre, bir KOBİ'ye azami toplam 100 bin YTL, 12 ay vadeli ve 3 ayda bir olmak üzere 4 eşit taksit ödemeli olarak kullandırılacak. 
     Faiz maliyeti, KOSGEB tarafından bankada tutulan fondan sağlanırken, bu nedenle firmalar sıfır faizli olarak kredi kullanacak. Müşteri sadece kredi tutarının yüzde 2'si oranında banka komisyonu ödeyecek. 
     
</TEXT>
</DOC>
