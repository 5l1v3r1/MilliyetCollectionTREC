<DOC>
<DOCNO> 357237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/spor/yguven.html </URL>
<DATE> 2005/07/01/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Ne kaa ekmek, o kaa köfte 
</HEADLINE>
<TEXT>


Sayın Başbakanımız "Üniversitelerimiz dünya ölçütlerine göre başarısız" diyor... 
YÖK Başkanı Prof. Erdoğan Teziç, "Üniversitelerimizi küçük düşürmeyelim, herkesin çocuğunu yurtdışında okutma şansı yok" şeklinde yanıtlıyor. 
Derin bir hüzün, eser miktarda kinaye var bu cümlede. 
Keşke, "hayır başarılıyız ve çağdaş medeniyet ile farkı çok kısa sürede kapatacağız" diyebilseydi sayın Teziç. 
Ama o da farkında gerçeklerin 
Prof. Teziç'i üzen, üniversitelerin kemerini sıkanlarla, üniversitelerin halinden şikayet edenlerin aynı koltuğun geçici sahipleri olması her halde. 
O yüzden sert yanıtlamış olmalı. 
Ne kaa ekmek, o kaa köfte... 

Bu ülkenin imkanları bu kadar... Her şeyimiz var ama yarım yamalak. 
Galiba bir tek spor alanında yaklaşma şansımız olabilir dünya standartlarına. O da sporun organizasyonunda. 
Üniversitelerimiz Dünya'daki benzerlerinden tur yiyebilir. Lakin, İş spora ve organizasyona geldiğinde başı diktir. 
Mesela Universiade 2005... 
11 Ağustos'ta İzmir'de başlayacak Üniversite Oyunları'nda 180 ülkeden 8 bin sporcuyu ağırlayacak inşaat, stat, kap, kacak bugünden hazırdır. 
Hepsi pırıl pırıl... Emeği geçenlere helal olsun. Gurur müşterektir. 
350 trilyon harcamayı hiç umursamıyoruz. Bir gün sıra Anadolu gencimize de gelir. 
Her ne hikmetse uluslararası organizasyonlarda açılır musluklar. Para sel gibi akar. Kendi kendimize ekmeğe soğanı katık ederiz ama yabancılar ülkemize gelecekse masada bir tek kuş sütü eksiktir. 
Anadolu'da milyonlarca genç spor yapmak için tesis ve malzeme bekleyebilir. Harabe salonlar birkaç yıl daha ayakta durabilir. Yeter ki, konuklara mahçup olmayalım. 
Nedir bu .. "Dünya ölçeğinde başarısız" üniversitemizden mezun gencimizin, ayağındaki Amerikan marka kot pantolonla öğünmesi gibi. 

Teşekkürler İspanya 

Cemal Ersen'den duyduğumda ilk tepkim "vay üçkağıtçı İspanyollar" olmuştu ne yalan söyleyeyim 
Resmen uyanıklıktı. 
Akdeniz Oyunları'nda finale doğru yürüyen futbol milli takımımız, fikstüre göre yarı finali ev sahibi İspanyollar ile oynayacaktı... Son anda komite marifetiyle yarı finaldeki rakibimiz Fas olmuştu. 
Adı üstünde, Akdeniz Oyunları... "Sıcakkanlı uyanıklar" diyarı Akdeniz yani... 
Haber Ankara'ya uçmuş... Cemal Ersen'in kulağına konmuştu. Oradan bana. Nabzım yükseldi 
"Vay üçkağıtçı İspanyollar"... 
Derhal yazayım dedim. Hatta Reha Muhtar gibi karşıma komite başkanının fotoğrafını koyayım, ağır konuşayım. 
"Yakışıyor mu size kardeşim Biz enayi miyiz. Böyle trişörlüklere pabuç bırakmayız. Korkuyor musunuz yoksa bizden " 
"Korkuyor musunuz .." İşte bu cümleye gelince, zerre kadar kızmadığımı anladım İspanyol Akdeniz Oyunları Komitesi'ne... 
Tam tersine huzur ve gurur içindeydim. 
Evet korkuyorlardı bizden. Kendi evlerinde yarı finalde elenmek ağırlarına gidecekti. Türkiye yerine Libya ile eşleştirmişlerdi kendilerini. Kaybederlerse, hiç olmazsa finalde kaybetmek istiyorlardı. 
Üçkağıt, müçkağıt... "Nedeni", "eylemi" aşmıştı benim zihnimde. Açıkça hoşuma gitti. İspanya'yı finalde yenmek daha keyifliydi. Hepimiz Akdenizliyiz değil mi 

Konfederasyon ziyafeti 

Top, üç - dört dakikadır Brezilyalılar'ın ayağındaydı dördüncü golü attıklarında. Kendi kalelerinden bir hücum başlatmışlar, orta sahada nakış işlemişler, solu denemişler, sağa dönmüşler, kapanan Arjantin defansında çatlak bulamayınca kendi kalecilerine kadar gerilemişlerdi. 
Sonra aynı şey yeniden başladı. Tek topları izlemek boyun ağrısı yapmaktaydı. Sanki mıknatıslıydı kramponlar... Biraz sol taraf yoklandı. Sağa dönüldü ve dördüncü defa aldandı Arjantin defansı. 
Bu kadar ısrarlı, bu kadar önlenemez ve bu kadar emek yoğun bir gol görmeyeli kimbilir kaç yıl olmuştu. 
Zaten maçın tamamı gerçeküstüydü Konfederasyon Kupası Finali'nde. 
En başından kupa törenine kadar. "İnanılmaz", "muhteşem" gibi sıfatlar tarife yetmezdi. Hele kupayı almaya gelişleri... 
Ellerinde marakaslar, tefler, davullarla Rio Karanavalı'nda bir dans okulu resm-i geçit yapıyordu sanki. Ağır ağır, sindire sindire, samba ile çıktılar podyuma. Kaptan Ronaldinho'nun orkestra şefliğinde futbol kutsanıyordu. 
Hem sahada, hem tribünde. Farklı bir kültürün ibadeti gibiydi. 
Bizim de gözlerimizin pası silindi... Teşekkürler Brezilya, teşekkürler Arjantin. 



</TEXT>
</DOC>
