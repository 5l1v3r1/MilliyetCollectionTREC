<DOC>
<DOCNO> 387280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun32.html </URL>
<DATE> 2005/10/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Rumların 'Nikiforos' tatbikatı yarın başlıyor 
</HEADLINE>
<TEXT>

     Kıbrıs Rum ordusunun son 3 yılda iptal ettiği ''Nikiforos'' tatbikatı yarın başlıyor. 
     Rum Milli Muhafız Ordusu'nun RMMO yıllık askeri tatbikatı ''Nikiforos 2005'', 23 Ekim'de tamamlanacak. 
     RMMO Komutanı Korgeneral Athanasios Nikolodemos, düzenlediği basın toplantısında, ''tatbikatın amacının, RMMO'nun ihtiyat birlikleri de dahil, tüm birliklerini eğitmek, en geniş anlamda plan, yönetim ve organizasyonunu yapmak olduğunu'' söyledi. 
     Tatbikatın, tüm silahlı kuvvetleri kapsayan geniş ölçekli bir tatbikat olacağını ifade eden Nikolodemos, tatbikatta gerçek silahların kullanılacağı birçok senaryonun yer alacağını belirtti. Nikolodemos, gündüz ve gece operasyonları ile kara, hava ve deniz birliklerinin katılacağı ortak bir operasyonun yanı sıra araştırma ve kurtarma operasyonlarının tatbikatta yer aldığını bildirdi. 
     RMMO Komutanı, ''Nikiforos 2005 Tatbikatı ile işbirliği halinde yapılması planlanan Yunanistan'ın Toksotis tatbikatının iptal edildiğini, Milli Muhafız Ordusu'nun tatbikatında Yunan savaş uçakları bulunmayacağını'' söyledi. 
     Rum basını, Nikiforos'un bu yıl da yapılmaması için ABD ve İngiltere'nin Rum yönetimine baskı yaptığını yazmıştı. 
     
</TEXT>
</DOC>
