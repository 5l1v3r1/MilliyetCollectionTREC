<DOC>
<DOCNO> 373850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo28.html </URL>
<DATE> 2005/08/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Collina, İtalya Hakemler Birliği'nden ayrılıyor... 
</HEADLINE>
<TEXT>

     İtalya’nın ve dünyanın en ünlü hakemlerinden biri olan Pierluigi Collina, İtalya Hakemler Birliği’nden ayrılacağını açıkladı. 
     Pierluigi Collina, bugün yaptığı açıklamada, İtalya Hakemler Birliği’nden istifa edeceğini belirtirken, ünlü hakemin istifa etmesi durumunda İtalya Ligi’nde ve kupa maçlarında görev alamayacağı kaydedildi. 
     Türk takımlarının ve milli takımın da birçok Avrupa maçlarını yöneten Collina’nın, geçen hafta içinde Alman otomobil üreticisi Opel ile sponsorluk anlaşması imzalaması üzerine başlayan tartışmaların ardından İtalya Hakemler Birliği, ünlü hakemin sponsorluk anlaşmasını sona erdirmesini istemişti. 
     İtalya’da, birlikten ayrılan hakemlerin kupa maçları da dahil hiçbir maçı yönetemediği bildirilirken, İtalya Futbol Federasyonu, Collina’nın, Avrupa maçlarında görev alıp alamayacağının netlik kazanmadığını bildirdi. 
     2002 Dünya Kupası finalini de yöneten İtalyan hakem, İtalya 
     Ligi’nde maç yönetme yaşı olan 45’i geçmesine karşın maçlarda görev almayı sürdürüyordu. Collina, geçen haftaki Avrupa Şampiyonlar Ligi 3. 
     tur eleme rövanş karşılaşması olan Villarreal-Everton maçında görev yapmıştı. 
     
</TEXT>
</DOC>
