<DOC>
<DOCNO> 382655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur15.html </URL>
<DATE> 2005/09/29/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çarşaf giyerek eniştesini öldürmek istedi 
</HEADLINE>
<TEXT>

     Sivas’ta, çarşaf giyerek eniştesini öldürmek istediği iddia edilen bir kişi, durumundan şüphelenen polislerce gözaltına alındı. 
     AA muhabirinin aldığı bilgiye göre, Sularbaşa Mahallesi Türk Telekom Müdürlüğü yanında devriye görevi yapan polis ekipleri, üzerinde çarşaf bulunan bir kişiyi durumundan şüphelenerek, takibe aldı. 
     Polisi fark eden kişi, çarşafı çıkararak, kaçmaya başladı. 
     Ekiplerin kovalamaca sonucu yakaladığı bu kişinin, H.İ.G. 38 olduğu tespit edildi. 
     Üst aramasında ’komando’ tabir edilen bıçakla bir de ekmek bıçağı ele geçirilen H.İ.G’nin, bu bıçakları eniştesi H.Ş’yi öldürmek için taşıdığını söylediği ifade edildi. 
     Yetkililer, "adam öldürmeye teşebbüs" ve "6136 sayılı Ateşli Silahlar ve Bıçaklar ile Diğer Aletler Hakkında Kanun"a muhalefet suçlarından hakkında işlem yapılan zanlının, sorgusunun ardından Sivas Cumhuriyet Başsavcılığı’na sevk edileceğini kaydettiler. 
     
</TEXT>
</DOC>
