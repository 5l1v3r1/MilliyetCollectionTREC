<DOC>
<DOCNO> 378778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonyas05.html </URL>
<DATE> 2005/09/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Düşük bel giyenlere sonbahar uyarısı 
</HEADLINE>
<TEXT>

     İbrahim ÖZÇEKİÇ DHA 

      GECE ile gündüz arasındaki ısı farkının giderek arttığı bu aylarda özellikle genç kızlara düşük bel pantolon ile göbeği açıkta bırakan kıyafet giymemeleri önerildi. Dr. Mert Akıeke, Bu tür kıyafetlerin zamanı geçti. Giyildiğinde hastalık riski artar'' dedi. 
     Kayseri Devlet Hastanesi Üroloji Uzmanı Dr. Mert Akıeke, düşük belli pantolon ile göbeği açıkta bırakan kıyafetlerin idrar kanalı, yumurtalık ve böbrek enfeksiyonlarına neden olabileceğini belirtti. 
     Yaz aylarında bu tür kıyafetleri giymenin fazla bir risk oluşturmadığını ancak, gece ile gündüz arasındaki ısı farkının arttığı bu aylarda hastalık riskinin arttığını kaydeden Dr. Akıeke, özellikle genç kızların tercih ettiği düşük bel pantolon ile göbeği açıkta bırakan kıyafetlerin soğuk havalarda giyilmemesini önerdi. 
     Havaların soğumaya başlamasıyla birlikte bir çok genç kızın hastalık belirtileriyle hastanelere başvurduğunu ifade eden Akıeke, şöyle dedi 
     Genç kızlar gündüzleri görülen sıcak havaya kanmasın. Sabah ve akşam saatlerindeki serin ve soğuk hava açıkta kalan bölgeleri olumsuz etkileyebiliyor. Hastanelere böbrek, yumurtalık ve idrar yolu üşümesine bağlı şikayetlerle başvuran hasta sayısında artış görülmeye başlandı. Bu organların birinde soğuk algınlığına bağlı olarak gelişen enfeksiyon, birbirine çok yakın olan yumurtalık, vajina ve rahime de hızla yayılabiliyor.'' 
     
</TEXT>
</DOC>
