<DOC>
<DOCNO> 360528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonyas01.html </URL>
<DATE> 2005/07/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Çin restoranı, özür dilemeyen Japonları müşteri olarak kabul etmiyor 
</HEADLINE>
<TEXT>

     Çin’in kuzeybatısındaki Jilin kentinde bir restoran, Japonları müşteri olarak kabul etmek için "ülkelerinin İkinci Dünya Savaşı sırasındaki zulmünden dolayı özür dileme" şartı getirdi. 
     Japon Kyodo haber ajansının haberinde, restorana, özür şartı getirilmesinden bu yana hiçbir Japon’un gitmediği ve restoranın girişine, "Japonlar giremez" şeklinde bir yazı asıldığı belirtildi. 
     Restoranın Tian soyadlı işletmecisi, Japonya’nın Çinlilere yönelik zulmünü kabul eden Japonları memnuniyetle ağırlayacaklarını, ancak tarihi reddeden Japonlara hizmet etmek istemediklerini söyledi. 
     Japon müşterilere, ülkelerinin 1931-1945 yılları arasındaki Çin işgaliyle ilgili fikirlerinin sorulduğu, özür dilemeyen ve restoran sahibinin görüşünü paylaşmayan Japonların kapıdan geri çevrildiği belirtildi. 
     Japonya’nın, İkinci Dünya Savaşı sırasında Çin’e yönelik eylemlerine, okullarda okutulan tarih kitaplarında yer vermemesi üzerine Çin’de olaylar çıkmış ve Japonya’nın Pekin büyükelçilik binası taşlanmıştı. 
     
</TEXT>
</DOC>
