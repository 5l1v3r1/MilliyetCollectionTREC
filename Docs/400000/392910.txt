<DOC>
<DOCNO> 392910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/ekonomi/eko01.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Ofer değil Li Ka Shing'e gittim 
</HEADLINE>
<TEXT>


ANKARA Milliyet 

Maliye Bakanı Kemal Unakıtan, Hong Kong'a Ofer ile görüşmeye gitmediğini, böyle bir görüşme olmadığını, ancak eşiyle birlikte bir hafta süren Hong Kong ziyaretinin işadamı Li Ka Shing'in daveti üzerine gerçekleştiğini açıkladı. 
Unkakıtan'ın sözünü ettiği, dünyanın sayılı zenginleri arasında yeralan Li Ka Shing, Cheung Kong Holding'in başkanlığını yapıyor ve holdingin, liman, taşımacılık, telekomünikasyon, otel ve enerji alanında faaliyet gösteren şirketleri bulunuyor. 
Unakıtan, TBMM Plan ve Bütçe Komisyonu'nda, Galataport ihalesiyle ilgili bilgi verirken, 49 yıllık sözleşmede ödemelerin ileri tarihlerde olması nedeniyle devletin zarara uğrayıp uğramayacağı sorusu üzerine, "Bunlar yoldan geçen firmalar değil, tanınmış firmalar, devlet bir usül geliştirir. Özelleştirme idaresinin bir kuruşu daha batmadı" dedi. 
Danıştay'ın yönetmelik iptali anımsatılınca Unakıtan, "Yargı kararlarına saygılıyız, uyarız" derken, "Hong Kong'a tatile gitmedim. Ofer ile de görüşmedim. Öyle bir görüşme yok" dedi. Unakıtan, 10-16 Kasım tarihleri arasında, Özelleştirme İdaresi Başkanı Metin Kilci, Telekom Genel Müdürü Mehmet Ekinalan, TCDD Genel Müdür Vekili Süleyman Karaman ve eşi Aysen Unakıtan ile birlikte, işadamı Li Ka Shing'in davetlisi olarak Hong Kong'a gittiklerini anlatırken, "Türkiye'ye yatırım kararı almışlar. Liman ihalelerine de girdiler. Allah'tan kazanmadılar, kimbilir kazansalar neler söylenecekti" dedi. 




</TEXT>
</DOC>
