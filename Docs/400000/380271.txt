<DOC>
<DOCNO> 380271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko43.html </URL>
<DATE> 2005/09/21/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Özelleştirme İdaresi'nde TÜPRAŞ açıklaması... 
</HEADLINE>
<TEXT>

     Özelleştirme İdaresi Başkanlığı, Türkiye Petrol Rafinerileri A.Ş'nin TÜPRAŞ hisselerinin yüzde 14.76'sının İMKB'de satışına ilişkin, TÜPRAŞ'ın borsada işlem gören hisselerinin hamile yazılı olması sebebiyle, satışa konu hisselere şu anda kimin veya hangi şirketin sahip olduğunun bilinmediğini bildirdi. 
     ÖİB, TÜPRAŞ hisselerinin yüzde 14.76'sının İMKB'de satışına ilişkin açıklama yaptı. 
     Açıklamada, Başkanlığın 1995 yılından beri İMKB'de sermaye piyasası mevzuatına uygun olarak işlem gerçekleştirdiğini, İdare'nin bu işlemlerle ilgili parasal sınırların yine Özelleştirme Kanunu uyarınca olarak Özelleştirme Yüksek Kurulu tarafından belirlendiği hatırlatıldı. 
     Söz konusu TÜPRAŞ hisselerinin toplam 36 milyon 969 bin 698 YTL nominal değerli hisse senetlerinin satış sürecinin 28 Şubat 2005'de başlandığı bildirilen açıklamada, satış işleminin İMKB Toptan Satışlar Pazarı Kuruluş ve İşleyiş Esasları Genelgesi çerçevesinde belirlenen fiyat ve usullere göre yapıldığı kaydedildi. 
     Açıklamada, şöyle denildi 
     ''Bu çerçevede satış işlemi 4 Mart 2005'de gerçekleşmiş, takas işlemi 8 Mart 2005'de Takasbank A.Ş. bünyesinde tamamlanmış ve satış tutarı olan 569 milyon 333 bin 349 YTL İdare hesaplarına anı gün içinde intikal etmiştir.'' İşlemin bütün aşamalarının başladığı andan itibaren SPK ve İMKB'ye bildirildiği ve bültenlerde yayınlandığı ifade edilen açıklamada, şu bilgiler verildi 
     ''Satış işleminin yapıldığı esnada Global Menkul Değerler A.Ş. tarafından adına hareket ettikleri yatırım fonlarının listesi İMKB Başkanlığı'na ve İdaremize bildirilmiş, İMKB Başkanlığı bu yatırım fonları listesini 3 Mart 2005 tarihli bültende yayınlayarak onay vermiştir. 
     İdaremizde söz konusu alıcıların Ofer Grubu olduğuna dair bir bilgi mevcut değildir. Söz konusu yatırım fonlarındaki bu alım için kullanılan fonların Ofer Grubu'na ait olabileceği gibi, herhangi bir başka yatırımcıya ait olması ihtimali her zaman söz konusudur. Nitekim işlem sonrasında bazı basın organlarında Tempelton, Marc Mobius gibi izimler de öne çıkmıştır. Esasen, TÜPRAŞ'ın borsada işlem gören hisselerinin hamiline yazılı hisse senedi olması sebebiyle satışa konu hisselere şu anda kimin veya hangi şirketin sahip olduğu bilinmemektedir.'' 
     
     "ESASEN İŞLEMİN BÜTÜN AŞAMALARI, SPK VE İMKB'YE BİLDİRİLMİŞTİR" 

     Özelleştirme İdaresi Başkanlığı, Tüpraş hisselerinin yüzde 14.76'sının Mart ayında İMKB'de satışı konusunda, işlemin bütün aşamalarının "başladığı andan itibaren SPK ve İMKB'ye bildirildiği ve bültenlerinde yayınlandığını" bildirdi. 
     ÖİB, TÜPRAŞ hisselerinin yüzde 14.76'sının İMKB'de satışına ilişkin açıklama yaptı. 
     Açıklamada, söz konusu satışın kamuya açıklanması konusunda, SPK tarafından yapılan değerlendirme sonucunda, ilgili ÖYK kararının kamuya açıklanmamasının, "Tüpraş sermayesinde İdare'ye ait yüzde 14.76 oranındaki hisse senetlerinin 14 Mart 2005'de İMKB Toptan Satışlar Pazarı'nda satışı için bir sıhhat şartı olmadığı, ancak bu kararın kamuya açıklanmasının, Kurul'un kamuyu aydınlatma ve ilgili düzenlemeleri çerçevesinde ayrı değerlendirmeye tabi bir husus olduğunun" İdare'ye bildirildiği ve SPK tarafından İdare Yetkilileri hakkında herhangi bir işlem yapılmasına gerek görülmediği belirtildi. 
     İşleme ilişkin olarak, kamuoyunun zamanında bilgilendirilmediği iddiasının bulunduğu bildirilen açıklamada, şu görüşlere yer verildi 
     "Esasen işlemin bütün aşamaları, başladığı andan itibaren SPK ve İMKB'ye bildirilmiş ve bültenlerde yayınlanmıştır. Ancak yetkilendirmeye ve limit belirlemeye ilişkin ÖYK Kararının kamuoyuna açıklanmadığı iddiası ile sanki kamuoyundan gizlenen bir işlem yapıldığı izlenimi verilmeye çalışılmaktadır. Oysa 1994 yılından beri alınan ÖYK Kararları kamuoyuna açıklanması gereken nitelikte kararlar olmayıp, ilgili Kanun hükmü gereğince tamamen İdare ile ÖYK arasındaki, özelleştirme programında bulunan Şirketlerden hisseleri borsada işlem görenlerin hisselerinin alım satımına ilişkin nihai devir işlemlerinin onaylanması hususunda limit yetkisi belirlemeye matuf bir karar niteliğindedir. 
     Bu kararda hiç bir şirketle ilgili özel bir düzenleme bulunmamakta ve işlem yapma yükümlülüğü de getirmemektedir. Diğer taraftan İdarenin bu Şirketlerin hisselerinin borsada alım satımına ilişkin işlemlere başlayabilmesi için bu yönde bir yetki devrine ihtiyacı da bulunmamaktadır. 
     Söz konusu yetki devri kararlarının, hisseleri İMKB'de işlem gören herhangi bir şirket ile ilgili özel bir düzenleme ve işlem yapma yükümlülüğü taşımaması nedeniyle kamuoyuna açıklanması gerekli bir karar niteliğinde olmadığı son derece açıktır." 
     
     GLOBAL MENKUL DEĞERLER'İN HABERİ OLDUĞU İDDİASI... 

     Açıklamada, "ÖYK tarafından İdare'ye verilen yetkiden sadece Global Menkul Değerler A.Ş'nin haberinin olduğu ve bu suretle satış işleminin başka alıcılarla pazarlık yapılmadan gerçekleştirildiğine" ilişkin iddialara da değinildi. 
     Bu iddianın da "gerçekle bağdaşır bir yanı bulunmadığı" belirtilerek, şöyle denildi 
     "Zira, İdare tarafından, TÜPRAŞ'ın yüzde 65.76 oranındaki kamu payının özelleştirme startejisinin belirlenmesi çalışmaları çerçevesinde, Ocak 2005 ayı içersinde yani yüzde 14,76 oranındaki hissenin satışından iki ay önce , yüzde 51 oranındaki hissenin blok satış yoluyla özelleştirilmesi öncesinde, yüzde 14,76 oranındaki hissesinin İMKB Toptan Satışlar Pazarında satışının yapılması halinde, piyasada yeterli talep toplanıp toplanamayacağı hususunda İdare tarafından yetkili aracı kurumu vasıtası ile bir piyasa araştırması yaptırılmıştır. Bu aşamada istenilen düzeyde yüzde 14.76'yı karşılayacak düzeyde ve fiyatta talep toplanılamadığından satış işlemi gerçekleştirilememiştir. 
     Bununla birlikte, söz konusu piyasa araştırması neticesinde yurt içindeki ve yurt dışındaki aracı kurumlar ve fonlar tarafından İdare'nin böyle bir stratejisi olduğu öğrenilmiştir. Dolayısıyla, Global Menkul Değerler A.Ş'nin bu şekilde yapılacak bir satış işleminden Türkiye'de ve yurt dışında yerleşik diğer aracı kurum ve fonlardan farklı bir zamanda bilgi sahibi olması söz konusu değildir." Açıklamada, Global Menkul Değerler A.Ş'nin, yurt dışında yerleşik kurumsal yatırımcılara, TÜPRAŞ'ın yüzde 14,76 oranındaki hissesinin satışını yapmak üzere İdare'ye yaptığı başvurunun, gerek "talep edilen hisse oranı olarak istenilen düzeye ulaşmış olması" gerekse "teklif edilen fiyatın İMKB mevzuatı ile belirlenen sınırlar içerisinde olması" nedeni ile İdare'ce uygun bulunduğu ve satışın gerçekleştirildiği bildirildi. 
     
     YATIRIMCILARDAN ŞİKAYET YOK... 

     Yaklaşık 6 ay önce Özelleştirme Kanunu ve sermaye piyasaları mevzuatı uyarınca gerçekleştirilen ve o dönemde İMKB teamüllerine uygunluğu tartışma konusu dahi edilmeyen bu işlemin Borsa'nın gelişimine sağladığı katkı yanında, hiç kuşkusuz Tüpraş hisselerinin yüzde 51'inin blok olarak özelleştirilmesi sürecindeki başarının da temellerini oluşturduğu belirtilen açıklamada, şöyle denildi 
     "Anayasa ve yasalarla belirlenmiş özelleştirme politikasının bu denli mesnetsiz ve önyargılı iddia ve ithamlarla yıpratılmaya çalışılması, ülkemize yönelen uluslararası yatırımcı ilgisinin ve talebinin yersiz yakıştırmalarla uzaklaştırılmaya çalışılmasının, hangi amaca hizmet ettiğinin iyi düşünülmesi gerekir. Ülkemizin kalkınma ve büyüme sürecinde bir çok sektörde değişik ülkelerden yabancı sermayenin önemli katkıları olduğu, İMKB'de işlem gören hisse senetlerinin 20 Eylül 2005 tarihi itibarı ile yüzde 65'inin yabancı fonların portföyünde olduğu iyi bilinmektedir. 
     Bütün kamu ihalelerinde olduğu gibi özelleştirme ihaleleri, basın organlarında yayımlanan ilanlarla kamuoyuna duyurulmakta ve ihaleler kamuoyu huzurunda gerçekleştirilmektedir. Özelleştirme uygulamalarındaki adil ve şeffaf yaklaşım takdirle karşılanmakta, ihale sürecine katılan hiç bir yatırımcı eksik, farklı ve yanlı bir davranışa maruz bırakılmamaktadır. Bu konuda ihaleleri kazanan ve kaybeden yatırımcılar tarafından Özelleştirme İdaresine hiç bir şikayet iletilmediği gibi, katılımcılar tarafından kamuoyunda hiç bir surette bir şaibe iddiası dile getirilmemiştir. 
     Özelleştirme İdaresi özelleştirme karşıtlığının saldırıya dönüştürülmesi ve kamuoyunun yanlış yönlendirilmeye çalışılması karşısında devlet sorumluluğunun bilincini her zaman muhafaza ederek, kamu menfaatini ve haklarını hukuk zemininde korumaya devam edecektir." 
     
</TEXT>
</DOC>
