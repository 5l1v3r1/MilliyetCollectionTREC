<DOC>
<DOCNO> 380751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/spor/axspo03.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gerets'e borçluyum' 
</HEADLINE>
<TEXT>


Galatasaray'a dönüşü muhteşem olan Saidou, Teknik Direktör Gerets'e övgü yağdırıp, Hagi'ye iğneli mesajlar gönderdi. Kamerunlu futbolcu, "Gerets bana adeta hayat verdi. Hagi ise hiç güvenmedi" dedi 

RAŞİT ALTUN 


Sarı - Kırmızılı forma altında sergilediği performansla alkışlanan Saidou, başarısını Teknik Direktör Eric Gerets'e borçlu olduğunu söyledi. Sezon başında Hollanda kampına götürülmeyip, daha sonra Gerets'in isteğiyle kadroya dahil edilen tecrübeli orta saha oyuncusu, "Milli Takım'da oynayacağım için sezon başında İstanbul'da PAF Takım ile idman yapıyordum. Daha sonra hoca beni görmek istedi ve Hollanda'ya çağırdı. Ardından da beğendi ve takımda kaldım. Bu sezonki performansımda Gerets'in payı çok büyük. Bana adeta hayat verdi. Her zaman güvendi ve bu da benim futboluma yansıdı" diye konuştu. 

'Böyle devam etmeliyiz' 
Saidou, geçen sezon devre arasında Malatyaspor'a gönderilmesine neden olan Gheorghe Hagi'nin ise kendisine hiç güvenmediğini vurguladı. Rumen hocanın şans verdiği 1-2 maçta iyi oynadığını vurgulayan Kamerunlu oyuncu, "Hagi iyi oynamama rağmen beni istemediğini söyledi. Onun problemi yöneticilerleydi. Ben ise arada kaldım. Bizler futbolcuyuz. Gelecekte Hagi'nin çalıştırdığı bir takımda oynayabilirim" ifadesini kullandı. 
Başarılı futbolcu, şampiyonluk mücadelesi için ise "Sezona çok iyi başladık. Şampiyonluk konusunda konuşmak için henüz erken. Ancak hedeflere ulaşmak için aynı şekilde yolumuza devam etmeliyiz" yorumunu yaptı. 

Galatasaray revire döndü 

Cim Bom, Samsun maçı öncesi sakatlıklar yüzünden sıkıntı yaşıyor. Sarı - Kırmızılı takım, hazırlıklarını sabah yaptığı antrenmanla sürdürürken sakatlar kervanına Ayhan da eklendi. Doktor Murat Çevik Hakan Şükür, Cihan ve Altan'ın, Samsun maçında oynayamayacağını açıkladı. Çevik Necati, Hasan Kabze ve Ayhan'ı ise maça yetiştirmeye çalıştıklarını söyledi. 

Gençlere teklif yağıyor 

17 Yaşaltı Milli Takımımız ile Peru'daki Dünya Şampiyonası'nda bulunan Galatasaray'ın genç yıldızlarına, Avrupalı ünlü kulüplerden transfer teklifleri yağıyor. Bu kulüplerin temsilcilerinin, Altyapı Sorumlusu Ali Yavaş'ı arayarak teklifte bulunduğu öğrenildi. Yavaş, "Bu futbolcuların yeri Galatasaray'dır. Gönderirsek bugüne kadar verdiğimiz emeğe yazık ederiz" dedi. 


</TEXT>
</DOC>
