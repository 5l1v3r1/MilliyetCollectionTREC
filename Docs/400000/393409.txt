<DOC>
<DOCNO> 393409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko47.html </URL>
<DATE> 2005/11/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
MB Eski Başkanı Erçel En uygun kur sistemi yönlendirilmiş dalgalı kur 
</HEADLINE>
<TEXT>

     Türkiye İhracatçılar Meclisi TİM tarafından ihracatın katma değerinin artırılmasına yönelik faaliyetler çerçevesinde Akdeniz İhracatçılar Birlikleri ile Kayseri Sanayi ve Ticaret Odaları işbirliğiyle Kayseri'de seminer düzenlendi. 
     Merkez Bankası eski Başkanı Gazi Erçel, seminer öncesi AA muhabirine yaptığı açıklamada, iyi bir kur rejiminin nasıl olması gerektiği konusunda dünyada çok farklı görüşlerin olduğunu belirtti. 
     İyi bir kur rejiminin makro ekonomi politikalarını disipline eden, reel faizleri aşağı indiren, dövizleri çıkarmayan ve önünü gören kişilerden oluşan topluluğa hitap eden kur olduğunu ifade eden Erçel, şunları söyledi 
     ''Dünyada 8 çeşit kur rejimi 187 ülkede farklı şekillerde uygulanıyor. Ancak, bizim gibi ülkeler için uygulanacak kur rejimi belirlenmemiş. O zaman mevcut olan sistemleri uyguluyoruz. Türkiye'de 2001'den itibaren dalgalı kur rejimi uygulanıyor. Türkiye'nin ileriye yönelik 3 seçeneği var. Birincisi Avrupa parasal birliğine girmek, yani avroyu para olarak kabul etmek. Önümüzde bunun için uzun zaman var. İkincisi, dünyada tek bir para olması ki bu daha uzun süreç. 3. seçenek ise yönlendirilmiş dalgalı kur sistemi. Bu yöntemde çeşitli müdahelelerle dalgalı kur sistemi yönlendirilebiliyor. Bu aşamada Türkiye'ye en uygun kur sistemi, yönlendirilmiş dalgalı kur sistemidir.'' Son yıllarda kur değerlenmesinin arttığına dikkati çeken Erçel, şöyle devam etti 
     ''Merkez Bankası'nın reel kur endeksi 1995'te 100 kabul edilmiş. Bu kur, 10 yılda yüzde 65 değer kazanmış. 2000 yıllarında ise yüzde 30-40 değerlenmiş kur var. Değersiz olması da çok fazla değerlenmesi de zararlı. Bu zararların önlenmesi için yönlendirilmiş dalgalı kurun uygulanması lazım. Ancak, Türkiye'de bunun uygulanması biraz zor. Çünkü, IMF bu tür bir kur rejimi istemiyor. Yapılan anlaşmalarda tam dalgalı kur sistemi isteniyor. Kriz beklemiyorum ama bunun zararları ortaya çıkarsa doğruyu bulacağız. IMF ile yapılan anlaşmadan 2008 yılında kurtulduğumuz zaman kendi yolumuzu çizeceğiz.'' 
     
     PROF. DR. EMRE ALKİN 
     TİM Genel Sekreteri ve Kültür Üniversitesi Öğretim Üyesi Prof. Dr. Emre Alkin de, AK Parti iktidarında ekonomi alanında herşeyin kötü gitmediğini, ancak iyi gitmeyen şeylerin de bulunduğunu belirtti. 
     Alkin, şöyle konuştu 
     ''AK Parti iktidarı eldeki malzemenin ne olduğunu çok iyi tahlil edemedi ve insan kaynakları ile ilgili sıkıntılar var. Elimizde Türkiye olarak kabul edeceğimiz büyük bir masa var ve bu masanın üzerine örteceğimiz örtü var. Ancak, örtü masanın tamamını kapatmıyor. Partizanca davranıldığı zaman masanın gereksiz bir tarafı kapatılmış veya gerekli olan bir tarafı kapatılmamış olur. Uygulamalarda bu tür yanlışlıklar var. Bunun yanında çok olumlu gelişmeler de var. Önemli olan dengeli noktayı bulabilmek. İstişarenin sünnet olduğunu düşünen insanların iktidarda olduğunu düşünüyoruz. Her konuda danışmak gerekir, ancak danışılan çevre hep aynı olunca doğrunun bulunması zorlaşır. Danışılan çevreyi genişletmek ve eleştiriye katlanmak gerekir.'' Herşeyin insanlar için olduğunu ve bütün yanlışları da insanların yaptığını kaydeden Alkin, doğal bir felaket olmadığı sürece ekonomideki yanlışları da insanların yaptığını anlattı. 
     Ekonominin çok gecikmeli yansıyan kararlar silsilesi olduğunu ve bu nedenle ekonomi yönetiminin çok zor olduğunu belirten Alkin, AK Parti'nin yaptığı bazı hataları telafi ederek, gelecek seçimde yine tek başına iktidara gelebileceğini ya da yanlışları yapmaya devam ederek gücünü zayıflatabileceğini ileri sürdü. 
     
</TEXT>
</DOC>
