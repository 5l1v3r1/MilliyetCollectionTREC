<DOC>
<DOCNO> 396970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun13.html </URL>
<DATE> 2005/11/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Daily Mirror'un iddiası Bush, El Cezire'yi bombalamak istedi 
</HEADLINE>
<TEXT>

     İngiltere'de yayımlanan Daily Mirror gazetesi, ABD Başkanı George Bush'un 2004 yılında, uydudan yayın yapan El Cezire televizyonunu bombalamak istediğini öne sürdü. 
     İngiltere Başbakanı Tony Blair ile Bush arasında geçen ''çok gizli'' bir konuşmaya dayandırılan haberde, merkezi Katar'da bulunan televizyon kanalına saldırı olasılığının ele alındığı belirtildi. 
     Irak'taki savaşa karşı tutumuyla bilinen gazetenin haberinde, Blair'in 16 Nisan 2004'te Washington'a yaptığı bir ziyaret sırasında Bush ile yaptığı konuşmanın kayıtlarında, Bush'un, muhabirleri sürekli olarak ABD'yi eleştiren bu uydu kanalının merkezine saldırılmasını istediği belirtildi. 
     Haberde, Blair'in ise Körfez ülkeleri arasında önemli bir müttefik olan Katar'ın, başkenti Doha'da bulunan El Cezire merkezine yönelik bir saldırıya sert bir yanıt verme olasılığını dile getirdiği kaydedildi. 
     Bununla birlikte, adının açıklanmasını istemeyen bir İngiliz yetkili, Bush'un tehdidinin ciddi bir temele dayanmadığını ve bu tehdidin mizahi bir tonla yapıldığını söyledi. 
     Habere göre, başka bir kaynak ise ''Bush, tıpkı Blair gibi çok ciddiydi. Bu iki liderin kullandığı tona bakıldığında gayet açık'' dedi. 
     İngiltere Başbakanlık konutu sözcüsü, ''Bu olay hakkında hiçbir diyeceği olmadığını'' söyledi. 
     
</TEXT>
</DOC>
