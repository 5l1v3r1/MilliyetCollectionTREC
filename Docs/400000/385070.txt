<DOC>
<DOCNO> 385070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonsiy14.html </URL>
<DATE> 2005/10/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Abdullah Gül'den Pakistan'a başsağlığı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Pakistan'daki depremle ilgili olarak, ''Türkiye, bu acıları derinden hissettiği için, nerede böyle bir acı var, oraya ilk koşan ülke olur'' dedi. 
     Gül, Kayseri'de, gazetecilere yaptığı açıklamada, dün Nobel Barış Ödülü'ne, Uluslararası Atom Enerjisi Ajansı UAEA Başkanı Muhammed El Baradei'nin layık görülmesine sevindiklerini, bugün yaşanan depreme de üzüldüklerini söyledi. 
     Depremde insan kaybının fazla olmamasını ümit ettiğini belirten Bakan Gül, ''Depremin şiddetine bakarsanız, çok sayıda can kaybına yol açacak bir deprem. Türkiye olarak hemen, ne gerekiyorsa bunları yapmak için hazırlıklar başlamıştır. Ayrıca Türkiye'de depremle ilgili ihtisas kuruluşları ve sivil toplum kuruluşları vardır. Onların da oralara ulaşması yönünde kolaylaştırıcı her türlü yardım yapılmaktadır'' dedi. 
     Tüm Pakistanlılara başsağlığı dileğinde bulunan Gül, şunları kaydetti 
     ''Hindistan'da da kayıplar olabilir. Onlara da başsağlığı diliyorum. Tüm insanlık, son yıllarda bu tip acılarla karşı karşıya kalıyor. Artık ülkeler tek başına bununla başa çıkamıyor. Yardımlaşmanın işbirliğinin en iyi örnekleri bu vesileyle veriliyor. Türkiye, bu acıları derinden hissettiği için, nerede böyle bir acı var, oraya ilk koşan ülke olur.'' Gül, Pakistan'daki depremden etkilenen Türk vatandaşı olup, olmadığı yönündeki bir soruya, ''Bizim vatandaşlarımızla ilgili şimdiye kadar hiçbir şey söz konusu değil. Bildiğiniz gibi orada zaten bilinen Türk vatandaşı yok. Topluluk şeklinde giden yok'' yanıtını verdi. 
     
</TEXT>
</DOC>
