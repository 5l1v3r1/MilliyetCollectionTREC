<DOC>
<DOCNO> 352417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/siyaset/siy04.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçiler Kaygılıyız 
</HEADLINE>
<TEXT>


Erdoğan'la yemekte buluşan AB ülkelerinin büyükelçileri, hükümetten, Güneydoğu'da yapısal barışın sağlanması için alternatif çözüm istedi 

UTKU ÇAKIRÖZER Ankara 


AB ülkelerinin büyükelçileri, Başbakan Recep Tayyip Erdoğan'a Güneydoğu'da yapısal barışın sağlanması için hükümetin sivil bir alternatif oluşturamamasından kaygı duydukları mesajı verdi. Erdoğan'ın önceki akşam büyükelçiler onuruna Başbakanlık Konutu'nda verdiği yemekte, Hollanda Büyükelçisi Sjoerd Gosses'in yaptığı konuşmadaki "Güneydoğu" bölümünün kamuoyuna yansıması tartışma yarattı. 

'Sonradan öğrendim' 
Büyükelçilerin "okundu" dediği "Operasyonlardan kaygılıyız" ifadesi için Erdoğan, "Sonradan öğrendim, metinde varmış. Öyle birşey söyleselerdi gereken yanıtı verirdim. Terör sürdükçe operasyonlar da sürecek" dedi. Başbakanlık kaynakları da ilgili bölümün Gosses'in konuşma metninde yer aldığını, ancak okunmadığını dile getirirken, yemeğe katılan kaynaklar "İngilizce metindeki ifadeleri duyduk. Ancak simultane çeviri yapılıyordu, Erdoğan farklı bir ifade duymuş olabilir" dedi. 

'Orada terör var' 
Gosses de, hazırladığı metnin tamamını okuduğunu ifade ederken, Dışişleri Bakanı Abdullah Gül ise, "Gosses yemekte benim yanımda oturuyordu, bana bunları sorunca 'orada terör var' dedim. O da bunu çıkardı" dedi. 

'Din özgürlüğü bizim için de zor' 

Yemekte Belçika Büyükelçisi Mark Van Rysselberghe'nin Türkiye'de dini azınlıkların özgürlükleri kapsamında Fener Rum Patrikhanesi'nin statüsü ve Devlet Bakanı Mehmet Aydın'ın misyonerlik faaliyetlerine yönelik eleştirilerini anımsatması üzerine Erdoğan, "Bu sorunu sadece azınlıktaki gayrimüslümler değil çoğunluktaki Müslüman kesim de çekiyor. Bu konu bizim için de zor" dedi. Erdoğan, türban yasağı konusundaki rahatsızlığını şu sözlerle ortaya koydu "Bu sorunu bizzat ben yaşıyorum. Eşim başörtülü. Eşim Başbakanlık Konutu'nda takabiliyor, karşıda Cumhurbaşkanlığı'nı işaret ederek takamıyor. Bu konularda bir toplumsal ve kurumsal mutabakat henüz sağlanmadı." 


</TEXT>
</DOC>
