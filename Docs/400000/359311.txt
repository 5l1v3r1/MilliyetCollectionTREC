<DOC>
<DOCNO> 359311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko14.html </URL>
<DATE> 2005/07/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sanayi üretimi Mayıs'ta hız kesti... 
</HEADLINE>
<TEXT>

     Sanayi üretiminde geçen yılın mayıs ayında yüzde 17 olan üretim artışı bu yıl mayıs ayında yüzde 2.1’de kaldı. Ancak üretim hacmini gösteren sanayi üretim endeksi 132.4’e kadar yükselerek geçen yıl temmuz ayındaki üretim hacmi rekoru egale edildi. Yılın ilk 5 aylık döneminde ise ortalama sanayi üretim artışı yüzde 5’e olarak gerçekleşti. 
     DİE’nin sanayi üretim endeksi mayısta geçen yılın aynı ayına göre yüzde 2.1 büyüdü. Alt sektörler itibariyle madencilikte geçen yılın mayıs ayında yüzde 12.7 olan üretim artışı bu yılın mayıs ayında yüzde 19.7’ye çıktı. İmalat sanayi üretim artış hızı yüzde 17.9’dan yüzde 1.1’e, elektrik gaz ve sektöründe ise yüzde 8.6’dan yüzde 7.3’e geriledi. 
     1997 yılındaki aylık ortalama üretim hacmi 100 kabul edilerek oluşturulan sanayi üretim endeksi, bu düşük orandaki artışa rağmen 132.4’e kadar yükseldi. Bu 
     Türkiye’nin aylık bazda ulaşabildiği en yüksek üretim hacmine işaret ediyor. Sanayi sektörü aynı seviyeye daha önce yine aynı endeks değeriyle geçen yıl temmuz ayında ulaşmıştı. 
     Artış oranının düşük kalması geçen yıl mayıs ayında sanayi üretiminin yüzde 17’yle yılın en yüksek artış hızına ulaşmış olmasının baz etkisinden kaynaklandı. Ancak, bu yılın ocak ve şubat aylarından sonra sanayi üretimindeki artışlarda geçen yıla göre büyük farklılıklar oluşmaya başladığı görülüyor. Sanayi üretimi bu yıl ocakta yüzde 5, şubatta yüzde 10.7, martta yüzde 3.4 ve nisanda da yüzde 5 oranında artmıştı. Mayıs artışının da yüzde 2.1’de kalması yılın ikinci üç aylık döneminde GSYİH büyümesinin yine yüzde 5’in altında kalabileceğinin sinyalini de verdi. 
     
     YILIN İLK BEŞ AYI 

     Geçen yıl ocak-mayıs döneminde yüzde 13 olan toplam sanayi üretimi bu yıl yüzde 5’e kadar indi. 
     Geçen yılın ilk 5 aylık döneminde üretimi yüzde 3 azalan madencilik sektörün bu yıl yüzde 24 üretim artışı kaydetti. İmalat sanayi sektörünün 5 aylık toplam üretim artışı da bu yıl yüzde 5.2’de kaldı. İmalat sanayinde geçen yılın ilk 5 ayı itibariyle üretim artışı yüzde 14.3 olmuştu. Elektrik, gaz ve su sektöründe geçen yılın ilk beş ayında yüzde 7.2 olan üretim artışı da bu yıl yüzde 6.47e geriledi. 
     
     ALT SEKTÖRLER 

     İmalat sanayi içinde yüzde 14.48 ile en büyük ağırlığa sahip olan petrol ürünlerinde geçen yıl yüzde 13.1 artan üretim bu yılın mayıs ayında yüzde 8.9 azaldı. Böylece 5 aylık ortalamada bu alt sektördeki üretim geçen yıl yüzde 1.7 artış üretim artışı yaşanırken, bu yıl yüzde 5.8 küçülme gözlendi. 
     Petrolden sonra imalat sanayi içinde yüzde 10.88 ile büyük ağırlığa sahip olan tekstil sektöründe ise geçen yıl yüzde 6.1 olan küçülme bu yıl yüzde 7.4’e çıktı. İlk 5 aylık ortalamada ise tekstilde yüzde 12.5 üretim azalması kaydedildi. Geçen yıl bu dönemde tekstilde yüzde 1.5 üretim artışı yaşanmıştı. İmalat sanayi içinde yüzde 10.34 pay ile önemli ağırlığa sahip olan kimyasal madde ürünleri imalatında ise 5 aylık ortalamada geçen yıl yüzde 14.5 olan üretim artışı bu yıl yüzde 7.6 oldu. 
     İmalat sanayi sektörü içinde mayıs ayı itibariyle yüzde 23, ilk 5 aylık ortalamada da yüzde 25.5 ile en büyük üretim düşüşü gösteren alt sektör bavul, çanta gibi deri işleme oldu. 
     En büyük üretim artışı da mayıs ayında yüzde 43, 5 aylık ortalamada da yüzde 34.8 oranıyla makina-teçhizat hariç metal eşya sanayi oldu. Ancak 5 aylık ortalamalara bakıldığında 22 alt sektörün 6’sında üretim düşüşleri yaşandığı belirlendi. Deri dışında üretim düşüşü yaşanan diğer alt sektörler de yüzde 12.5’le tekstil ürünleri imalatı, yüzde 9.5 ile giyim eşyası imalatı, yüzde 4.2 ile taşıt araçları ve karoseri dışındaki ulaşım araçları imalatı, yüzde 3.6 ile de tütün ürünleri imalatı oldu. 

ANKA 
     
</TEXT>
</DOC>
