<DOC>
<DOCNO> 366144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo31.html </URL>
<DATE> 2005/08/01/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
'Bütün kulüplerin günahını Beşiktaş çekti' 
</HEADLINE>
<TEXT>

     Futbol Federasyonu Tahkim Kurulu Başkanlığı'ndan geçtiğimiz günlerde istifa eden, kurulda üye olarak görevine devam eden Samim Ünan, istifa nedeninin iş yoğunluğu olmadığını, esas nedenin kurulda çalışacak arkadaşları belirleyememesi olduğunu söyledi. 
     Samim Ünan, Futbol Extra dergisinin ağustos sayısında yer alan röportajında, insanın işini yaparken şevk duyması gerektiğini belirterek, ''Ama bizde şevk bırakmamışlardı. İstifamı hazırlayan hadiselerin başında da Tahkim Kurulu'nda çalışacak arkadaşların belirlemesini yapamamış olmak geliyor'' dedi. 
     İstifa ettiğinde kendisini kimsenin aramadığını anlatan Ünan, şöyle devam etti 
     ''Bir memnuniyet olduğu kesin. Federasyonda medya ile iç içe olma benimsenmiş bir kural haline gelmiş. Bütün olayları, hatta kurum içinde bilmediğimiz bir takım olayları ertesi gün medyadan öğreniyoruz. Federasyon yönetiminden sürekli medya yoluyla bize bir takım mesajların verilmesini çok yadırgadım. Münferit bir olayda federasyon yönetimiyle fikrimiz farklı olabilir. Bunu söyleyebilirsiniz de... Ama Bu mahkeme işlemiyor, bu mahkeme kötüdür gibi beyanlarda bulunursanız, o kurum yıpranır. Tahkim Kurulu, Disiplin Kurulu'na göre üvey evlat gibiydi.'' 
     
     BİLET KONUSU 

     Samim Ünan, olaylı Orduspor-Eskişehirspor maçıyla ilgili verdikleri kararın, Futbol Federasyonu yönetimiyle milli maç bileti konusunda yaşadıkları tartışmaya dayandırmanın çok yanlış ve çirkin olduğunu söyledi. 
     Ünan, karar sırasında federasyonla yaşanan bilet olayını şöyle anlattı 
     ''Federasyonun önemli bir kurulu olarak milli maçlara belli sayıda yakınımızı davet etmek istiyoruz. Federasyondan bu tür bir talepte bulunduk. Kazakistan maçında hatırlarsınız amigolara 2 bin bilet dağıtıldığı haberleri çıktı. Bunlar basında yer aldı, tekzip de edilmedi. Bu milli maçlar öncesi bilet dağıtımı konusunda her defasında federasyonda kaos çıkıyor. Bir koordinasyonsuzluk ve düzensizlik oluyor. Benden ve diğer arkadaşlarımızdan bu maçlar öncesi bilet bekleyen dostlarımız oluyor. Yine aynı düzensizlik içinde Yunanistan maçına gelindi. Ben de Kurul olarak federasyondan 150 bilet istiyoruz diye talepte bulundum. Adam başı 15'er tane. 10'du da 15'e çıkarttık. O da, o güne kadar bir türlü verilmemiş olmasına bir tepki olarak. 
     Bize dediler ki, size üçer bilet verilecekmiş. O zaman dedim ki Kim ilgileniyor bununla Başkanvekili Hasan Doğan Bey'in ilgilendiğini söylediler. Ben de Hasan Bey'e bilet isteğimizi söyledim. Bana bir takım açıklamalarda bulundu ve Burası hesap veren bir kurumdur dedi. Yani Size neden böyle mali bir imkan sağlayalım ki demek istedi veya ben böyle anladım. Ben de kendisine bu biletlerin daha fazlasının amigolara dağıtıldığını söyledim. O da bu sözüme reaksiyon gösterdi Basında yer alan haberleri doğru mu kabul ediyorsun dedi. Ben de Doğru kabul ediyorum karşılığını verdim. Onun üzerine bana İnşallah basının söylediği gibi karar vermezsiniz dedi. Aramızda bu tür bir konuşma geçti ve orada kaldı. Biz de o gün Orduspor-Eskişehirspor maçının kararını konuşuyorduk. Hasan Bey çok yakından takipteymiş bu Orduspor kararını o sırada. Öyle olduğunu sonradan anlıyorum, çünkü karar aleyhine olunca tek başına beyanlar verdi. Bu kararla ilgili içeriden bir başkasından tepki gelmedi. Ondan sonra ben toplantıya girdim ve Hasan Bey'le diyalogumuzu arkadaşlara anlattım. Bunlar soğukluk oluşturan olaylar. Koskoca Futbol Federasyonu'nun üst düzey görevlilerinin konuştukları şeyler bunlar. Ardından biz kararı verdik. Üstelik çok da tartışmadık. Oy birliği ile verdik. Ondan sonra da bizim o kararı, bilet alamamanın reaksiyonu olarak verdiğimiz yolunda sözler çıktı. 
     Bilet olayı Profesyonel Futbol Disiplin Kurulu'nun başına da geldi. Bu Tahkim Kurulu'na özgü değildi. Federasyonun genel olarak bir organizasyonu doğru dürüst yapamamasıydı.'' 
     
     'YENİ BAŞKANDAN MEMNUN OLMUŞLARDIR' 

     Samim Ünan, kendisinin yerine daha yakın oldukları Selçuk Öztek'in başkanlığa gelmesinden federasyonun memnun olduğunu tahmin ettiğini söyledi. 
     Öztek'in de aynı çalışma metodunu devam ettirmesi durumunda kendisinin varlığıyla yokluğu arasında çok büyük bir fark olacağını sanmadığını dile getiren Ünan, şunları söyledi 
     ''Benden niye özel bir rahatsızlık duyarlar veya duymazlar onu da çok anlamam. Biz Orduspor maçında karar veriyoruz, basit bir şey değil. Şampiyon olmuş bir takıma Dur, henüz şampiyon değilsin diyoruz. Bunlar bu kararı iyi incelemeden verdiler, bazı hususları yanlış değerlendirdiler, bir çok hata yaparak verdiler demek mi sakinleştirir ve sistemi işletir söyleyin bana... Yönetici yerine kendinizi koyun... Biz kararı vermişiz, federasyon da bu kararı uygulayacak. Beğense de uygulayacak, beğenmese de.. Şimdi bunu yapmanın bir anlamı var mı Hasan Doğan Bey açıkça bizi eleştiri getirdi. Hasan Bey'i de bilmem, tanımam. Hasan Bey bir açıklama yapmış, Onlar devletin ali menfaatlerini göz önünde bulundurarak karar verirler gibi. Bunun üzerine bize Şenol Güneş'in avukatından bir başvuru dilekçesi geldi. Hasan Bey'in bu demecinden alıntı yaparak Siz ali menfaatler için karar veriyorsunuz, bizim hakkımızı vermiyorsunuz gibi ifadeler vardı. Yani oralara gidiyor.'' 
     
     'BÜTÜN KULÜPLERE YÖNELİK REAKSİYON BEŞİKTAŞ'A YIKILDI' 

     BJK İnönü Stadı'nda geçen sezon bir taraftarın bıçaklanarak öldürülmesi olayında federasyonun verdiği cezayı da değerlendiren Ünan, bütün kulüplere yönelik reaksiyonun Beşiktaş'a yıkıldığını ifade etti. 
     Ünan, ''Ceza tedbiren verildi. Tedbirden kasıt ne Daha vahim sonuçları önlemek. Orada daha ziyade bütün kulüplere yönelik bir reaksiyonun Beşiktaş'a yıkılmış olması olayıdır. Öyle görüyorum ben. Federasyonun verdiği bu kararın çok hukuki bir zemine oturduğunu zannetmiyorum'' dedi. 
     
</TEXT>
</DOC>
