<DOC>
<DOCNO> 394515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun22.html </URL>
<DATE> 2005/11/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İsrail'den Filistinlilere kolaylıklar... 
</HEADLINE>
<TEXT>

     İsrail, geçen ay sonunda Hadera kentinde meydana gelen, 6 İsraillinin hayatını kaybettiği intihar saldırısından sonra Batı Şeria ve Gazze Şeridi'nde koyduğu kısıtlamaları yumuşattı. 
     İsrail ordusu sözcülüğünden yapılan açıklamaya göre, Filistinlilere yönelik seyahat ve çalışma uygulamalarındaki kolaylıklar bugünden itibaren uygulamaya koyuldu. 
     Bu çerçevede, Batı Şeria'da 8 bin Filistinlinin İsrail'de çalışmasına, Kudüs'ün doğusundaki Atarot sanayi bölgesinde bin Filistinli'ye, Doğu Kudüs'teki otellerde çalışan 500 Filistinli'ye çalışma izni verildi. Ayrıca 7 bin Filistinli esnafa İsrail'de çalışma izni sağlandı. 
     Uluslararası yardım örgütlerinde çalışan 1700 Filistinli'ye de İsrail'e ve Gazze Şeridi'ne girme izni verildi. 
     Gazze Şeridi'nde de benzer kolaylıklar getirilerek, Gazze'deki 2 bin Filistinli'ye İsrail'e girme ve çalışma, bin esnafa da giriş kolaylığı sağlandı. 
     Doğu Kudüs'teki yardım örgütlerinde çalışan 200 Filistinli ve taşerona, Gazze'ye girme izni verilirken, Batı Şeria ve Gazze'den 500 Filistinlinin, geri çekilmeden sonra İsrail'e taşınan fabrikalardaki işlerine gidebilmeleri için gerekli izin de sağlandı. 
     
</TEXT>
</DOC>
