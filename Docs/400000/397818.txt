<DOC>
<DOCNO> 397818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/siyaset/siy04.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ zirvesine Gül gidiyor 
</HEADLINE>
<TEXT>


ANKARA Milliyet 


CUMHURBAŞKANI Ahmet Necdet Sezer'in İslam Konferansı Örgütü İKÖ devlet ve hükümet başkanlarının Mekke'de yapacağı zirveye katılmama kararı ve Başbakan Erdoğan'ın zirvenin yapılacağı 7-8 Aralık'ta Avustralya - Yeni Zelanda gezisi nedeniyle, toplantıya Dışişleri Bakanı Abdullah Gül'ün katılması kararlaştırıldı. 
Sezer'in İKÖ toplantısına katılmayacağı haberini alan Başbakanlık, önce Erdoğan'ın gitmesi formülü üzerinde durdu. Ancak Erdoğan'ın 2 - 11 Aralık'ta önceden programlanmış Okyanusya gezisi sıkıntı yarattı. Erdoğan'ın önce İKÖ toplantısına katılıp ardından Avustralya ve Yeni Zelanda'ya gitme teklifine de bu ülkelerden olumlu yanıt gelmedi. İki ülke, ertelenmesi halinde ziyaretin en erken mayısta gerçekleşebileceği yanıtını verdi. Bunun üzerine Erdoğan, İKÖ zirvesine Gül'ün katılmasını uygun buldu. 
Böylece, 1984'te 7. Cumhurbaşkanı Kenan Evren'le başlayan "en üst düzey katılım" geleneği, daha önce Katar ve Malezya'ya giden Sezer'in bu kararıyla bozulacak. 



</TEXT>
</DOC>
