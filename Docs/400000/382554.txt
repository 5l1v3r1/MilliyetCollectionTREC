<DOC>
<DOCNO> 382554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko18.html </URL>
<DATE> 2005/09/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bakır fiyatlarında rekor... 
</HEADLINE>
<TEXT>

     Uluslararası emtia borsalarında bakırın tonu, 3 bin 830 dolar seviyesine kadar yükselerek rekor kırdı. 
     Analistler, Katrina ve Rita kasırgalarının vurduğu ABD'de başlayacak yeniden inşa çalışmalarının, daha çok, inşaat ve elektrik-elektronik sektörlerinde kullanılan bakıra olan talebi artıracağı beklentisinin rekor fiyatlarda etkili olduğunu belirtiyorlar. 
     Zamanında yapılmayan yatırımlar nedeniyle arzın sınırlı kaldığı bakır piyasasında, Çin başta olmak üzere Asya'dan kaynaklanan talebin hızlı artması da fiyatlardaki yükselişi kolaylaştırıyor. 
     Spekülatif fonların da ilgi göstermeye başlamasıyla uluslararası emtia borsalarında bakır fiyatları son 1 yılda yüzde 40'a yakın değer kazandı. 
     Bakırdaki yükseliş, diğer metalleri de olumlu etkiliyor. Londra Metal Borsası'nda bugünkü işlemlerde, dün bin 855 dolardan kapanan alüminyumun tonu bin 864 dolardan, bin 412 dolardan kapanan çinkonun tonu da bin 419 dolardan işlem görüyor. 
     
</TEXT>
</DOC>
