<DOC>
<DOCNO> 358902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun17.html </URL>
<DATE> 2005/07/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bush ve Blair buluştu, göstericiler kordon altında.. 
</HEADLINE>
<TEXT>

     ABD Başkanı George Bush ve İngiltere Başbakanı Tony Blair, İskoçya'daki Gleneagles kasabasında G-8 zirvesinin başlangıcında gündemdeki konuları görüşmek üzere bir araya geldi. 
     İki liderin, sabahın erken saatlerinde yaptığı görüşmedeki en önemli gündem maddesinin, iklim değişiklikleri ve küresel ısınma olacağı belirtiliyor. 
     Blair, dün zirve öncesinde yaptığı bir açıklamada, Kyoto anlaşmasının 2012 yılında geçerliliğini yitirmesinden önce uluslararası bir konsensus oluşturmayı hedeflediklerini, ancak bu zirvede ABD'den taahhüt beklemediklerini belirtmişti. 
     Blair'in yine de zirvenin sonuç bildirgesine bu konuda ''acil önlemler'' öneren bir ifadeyi koydurmak istediği, ABD'deki çeşitli baskı gruplarının tepkilerinden korkan Başkan Bush'un ise bu ifadeye karşı direneceği öne sürülüyor. 
     Aynı şekilde Afrika'nın borçlarının silinmesi ve diğer konularda iki liderin tam bir anlaşma noktasına ulaşmasının beklenmediği belirtiliyor. 
     
     POLİS GÖSTERİCİLERİ KORDON ALTINA ALDI 
     Dünyanın en gelişmiş 8 ülkesinin liderleri dün akşam İngiltere Kraliçesi İkinci Elizabeth'in yemek davetiyle resmi açılışı yapılan G8 zirvesi için çalışmalarına başlamaya hazırlanırken, sayıları onbinlerle ifade edilen küreselleşme karşıtlarının bölgedeki kampları polis tarafından kordon altına alındı. 
     Liderlerin iklim ve çevre konularındaki görüşmelerine başlayacakları, İngiltere Başbakanı Tony Blair'in ileride anlaşma zemini yaratacak bir konsensüs sağlayama çalışacağı, ABD'nin ise sonuç bildirgesine çevre konusunda ''acil eylem'' önerilmesini öngören bir ifade konulması için çaba harcayacağı belirtiliyor. 
     Öte yandan polis, özellikle ''eco-kamp'' adı verilen ve göstericilerin çadırlarının bulunduğu geçici yerleşim bölgesini kordon altına alarak, muhtemel çatışmaları engellemeyi hedefliyor. 
     Polis yetkilileri, dün güvenlik bariyerlerini aşmaya çalışan göstericilere karşı önlem olarak kampların çevresini kordon altına almayı uygun gördüklerini açıkladılar. 
     Yetkililer, bugün bütün gün alarm durumunda olacaklarını ve göstericilerin dün olduğu gibi güvenlik bariyerlerini aşmaya çalışması halinde güç kullanmaktan kaçınmayacaklarını bildirdi. 
     İskoç polis sözcüsü, sadece polisin koyduğu kurallara uyan ve işbirliğine razı olan göstericilerin kamp bölgesinden ayrılmalarına izin verileceğini ifade etti. 
     Kordon altına alınan kampta yaklaşık 5 bin göstericinin geçici olarak ikamet ettiği belirtiliyor. 
     Bu arada, hafta başından bu yana bölgede tutuklanan gösterici sayısının 100'ü geçtiği kaydediliyor. 
     
</TEXT>
</DOC>
