<DOC>
<DOCNO> 380225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun40.html </URL>
<DATE> 2005/09/21/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
İsrail "Gazze Şeridi artık uluslararası sınır" 
</HEADLINE>
<TEXT>

     İsrail, Gazze Şeridi’ndeki sınırlarını, uluslararası sınırlar olarak kabul etti. İsrail ile Gazze Şeridi arasındaki sınır geçiş noktaları da, uluslararası sınır terminalleri olarak kabul görecek. 
     İsrail İçişleri Bakanı Ofer Pines-Paz İşçi Partisi , yayımladığı bir kararla Gazze ile geçiş noktalarını uluslararası sınır geçişleri olarak ilan etti ve geçişleri yeniden düzenledi. 
     Pines-Paz, kararı, geçiş noktalarını sivilleştirmek ve uluslararası sınır haline dönüştürmek için bir ilk adım olarak nitelendirdi. 
     İçişleri Bakanlığı Sözcüsü Sabine Haddad da, bakanın Gazze ve İsrail arasındaki 4 geçiş noktasını, resmi sınır terminallerine dönüştürdüğünü açıklarken, "İsrail için bu, artık uluslararası bir sınırdır" diye konuştu. 
     İsrail’in ağustos ayı ortalarında, Gazze’deki Yahudi yerleşimlerini boşaltarak 38 yıllık işgali sona erdirmesi ve askeri yönetimin bitmesinin ardından, İsrail Ordusu’nun denetiminde olan geçiş noktaları İçişleri Bakanlığı’na devredildi. İsrail ile Gazze Şeridi arasındaki 4 sınır geçiş noktasını Erez, Kerem Şalom, Sufa ve Karni geçişleri oluşturuyor. 
     İsrailliler ve bölgeye giriş yapmak isteyen yabancılar, Gazze Şeridi’nin tüm bölgelerine giriş-çıkış için pasaport sahibi olmak durumunda kalacaklar. İsrailli yetkililer, Gazze’ye girmek isteyen İsraillilerin sayısının çok düşük olacağı tahmininde bulunuyorlar. 
     Sınır geçiş noktalarında da artık askeri belgeler yerine, ülkeye giriş formları doldurulacak. 
     Bununla birlikte İsrail’e, çalışma izniyle ya da tıbbi gerekçelerde girmek isteyen Filistinliler için şimdilik pasaport zorunluluğu olmayacak. Bunun da yeni bir düzenleme yapılana kadar, 6 ay için geçerli olması bekleniyor. Ancak bu kişilerin de geçiş izin belgesi taşımaları gerekiyor. Yeni düzenlemeden sonra, geçerli izin belgeleri bulunsa bile, pasaportları bulunmayanların İsrail’e girişine izin verilmeyecek. 
     Filistin tarafıysa İsrail’in sınır oluşturma girişimini erken bir adım olarak niteledi. Filistinli Başgörüşmeci Saib Erakat, bunu hukuk açısından uluslararası sınır sayamayacaklarını belirtti, gerekçe olarak da "Gazze hala işgalden kurtulmuş değil" dedi. 
     
</TEXT>
</DOC>
