<DOC>
<DOCNO> 381169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonsiy02.html </URL>
<DATE> 2005/09/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Gül Çok yönlü dış politikayı ısrarlı bir şekilde takip etmek zorundayız 
</HEADLINE>
<TEXT>

     Bülent Keneş Esra Kireçci 

Dışişleri Bakanı ve Başbakan Yardımcısı Abdullah Gül, "Türkiye’nin çok yönlü dış politikayı ısrarlı bir şekilde takip etmesi gerektiğini" söyledi. 
     Bakan Gül, BM Genel Kurul çalışmaları çerçevesinde New York’ta gerçekleştirdiği temaslara dair düzenlediği basın toplantısında, BM toplantısı için gelmiş olmalarına rağmen, AB ülkelerinin dışişleri bakanlarıyla yoğun görüşme trafiği içinde olduklarını kaydetti. 
     Gül, 23 AB ülkesinin dışişleri bakanları ile görüşme yaptıklarını, bu görüşmelerin "yoğun tartışma, görüş alışverişi ve 3 Ekim’le ilgili değerlendirmeleri" kapsadığını belirtti. 
     
     BAKAN GÜL SORULARI CEVAPLADI 
     Daha sonra gazetecilerin sorularını cevaplayan Gül, BM Genel Kurulu çerçevesinde gerçekleştirdiği görüşmelerden en dikkat çekici neticenin ne olduğunun sorulması üzerine, şöyle dedi 
     "Söylediğim gibi 60’a yakın ülke içerisinde 23 AB ülkesi dışişleri bakanlarıyla yaptığım görüşmeler herhalde çok ağırlıklı ve önemli oldu. Tabii Afrika ve Latin Amerika ülkeleri ile yaptığım görüşmelere de çok önem veriyorum, çünkü buralar ayrı dünyalar. Ne yazık ki buralara gidiş geliş, ziyaretler de mümkün olmuyor. 
     Dolayısıyla bu vesileyle onlarla yaptığımız görüşmeler çok faydalı oldu." Türkiye’nin Güvenlik Konseyi adaylığı ile ilgili destekler aldıklarını kaydeden Gül, "Türkiye şüphesiz ki büyük bir ülke, bu yüzden çok yönlü dış politikayı ısrarlı bir şekilde takip etmek zorunda. ABD Dışişleri Bakanı Rice ile yaptığım uzun bir görüşme oldu. 
     Birçok şeyi bu şekilde gözden geçirme imkanı oldu. Bu görüşme de şüphesiz ki çok önemli bir görüşme oldu" şeklinde konuştu. 
     ABD Dışişleri Bakanı Rice ile yapılan görüşmede ele alınan terör örgütü PKK konusunda detayların sorulması üzerine ise Bakan Gül, bunların bir nevi tekrar niteliğinde olduğunu, beklentilerin aynen devam ettiğini aktardıklarını kaydetti. 
     Gül, "Terörle mücadelede terörist gruplar, organizasyonlar arasında ayrım yapılamaz. Ayrım yapıldığı andan itibaren terörle mücadele en büyük yarayı alır" dedi. 
     "Hiçkimsenin, benim teröristim daha tehlikeli, senin teröristin daha az tehlikeli anlayışı içinde olamayacağını" ifade ettiklerini belirten Gül, "Terörle mücadelede işbirliğinin anlamlı olması gerektiğini ve PKK terör örgütünün bugün bize, ama yarın da Irak’a çok büyük zararlar vereceğini, dolayısıyla somut elle tutulur, gözle görülür beklentiler içinde olduklarını" bir kez daha açıkça tekrarladığını söyledi. 
     Gül, ABD’nin de, "PKK’nın bir terör örgütü olduğu, bununla mücadele edecekleri, bunun çalışmalarını yaptıklarını" söylediğini aktardı. 
     Bakan Gül, Türkiye’de terörle mücadele kanun tasarısıyla ilgili devam eden tartışmayla ilgili AB’den herhangi bir uyarı gelip gelmediği konusundaki bir soruyu, "Böyle bir şey sözkonusu değil. 
     AB’yi de ilgilendirmez" şeklinde cevap verdi. 
     AB’nın Kıbrıs deklarasyonu ile ilgili tepkilerin sorulması üzerine ise Bakan Gül, "Arkadaşlarımız bunları yazılı olarak açıkladı. Orada bütün herşey var. Günü gelince de tabii yeni açıklamalar, bunların hepsi yapılır" dedi. 
     
</TEXT>
</DOC>
