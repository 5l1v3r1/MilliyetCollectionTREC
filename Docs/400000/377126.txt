<DOC>
<DOCNO> 377126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur18.html </URL>
<DATE> 2005/09/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Hastaneye 100 metre uzaklıkta 15 dakika ambulans bekledi 
</HEADLINE>
<TEXT>

     
     Hilal YÜKSEL SİVAS, DHA 
     
SİVAS’ta bir kebapçı dükkanında çalışan sara epilepsi hastası 20 yaşındaki Serdar Aydın, bisikletiyle giderken nöbeti tutunca yere yığıldı. Bisikletinden düşen Aydın hastaneye 100 metre uzaklıkta 15 dakika boyunca ambulans bekledi. 
     Kebapçı dükkanında servis elemanı olarak çalışan sara hastası Serdar Aydın, siparişleri adreslere ulaştırmak için bisikletiyle yola çıktı. Mehmetpaşa Caddesi'ne gelince sara nöbeti tutan Aydın, bisikletinden düşüp cadde ortasında yere yığıldı. Düşünce kafasını beton zemine çarpan Serdar Aydın bir süre kendine gelemedi. Çevrede bulunanların yardım ettiği Aydın için 112 Acil Servis ekipleri çağrıldı. Ancak 112 telefonlarının sürekli meşgul çıktı. Hastaneye 100 metre uzaklıktaki olayda yaralı Serdar Aydın yaklaşık 15 dakika ambulans bekledi. Dakikalarca baygın halde yardım bekleyen Serdar Aydın, gelen ekipler tarafından ambulansa konularak Sivas Sultan 1’inci İzzettin Keykavus Devlet Hastanesi’ne götürüldü. Sara hastası gencin sağlık durumunun iyi olduğu belirtildi. 
     
</TEXT>
</DOC>
