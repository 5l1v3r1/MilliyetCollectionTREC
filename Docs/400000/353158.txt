<DOC>
<DOCNO> 353158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/siyaset/siy03.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Resepsiyonda 2 veda 
</HEADLINE>
<TEXT>


PINAR AKTAŞ İstanbul Fotoğraf Bünyamin Aygün 


ABD'nin bağımsızlığının 229. yıldönümü İstinye'deki İstanbul Başkonsolosluğu'nun bahçesinde dün akşam bir resepsiyonla kutlandı. ABD Büyükelçisi Eric Edelman'ın görevinden ayrılması nedeniyle '4 Temmuz Bağımsızlık Günü'nden önce düzenlenen resepsiyonda, İstanbul Başkonsolosluğu'na, NATO Zirvesi'nde Başkan Bush'un ziyaretindeki performansı nedeniyle 'Yüksek Onur Ödülü' verildi. 
Edelman, çalışma arkadaşlarına yönelik yaptığı konuşmada, 2 yıl boyunca süren destekleri nedeniyle teşekkür etti. Resepsiyonu "Türkiye'deki son resmi işi" olarak tanımlayan Edelman, Türkiye ve ABD'nin bağımsızlık yolunda verdikleri mücadelenin benzerlikler taşıdığına işaret etti. Edelman sözlerine Ankara'da verilen resepsiyondaki gibi, "Tanrı, ABD ve Türkiye' yi korusun" diyerek bitirdi. Temmuzda İstanbul Başkonsolosluğu görevinden emekliye ayrılacak olan David Arnett da, "Bağımsızlık günlerinde insan kendi ülkesine duyduğu sevgiyi ifade etme şansını bulur. Benim durumumda ise iki ülkeye duyduğum sevgiyi ifade etme şansım var. ABD ve Türkiye. 'Gönülden gönüle yol vardır' diye bir Türk atasözü vardır" dedi. Resepsiyona 1800 kişi katıldı. 


</TEXT>
</DOC>
