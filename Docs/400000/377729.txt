<DOC>
<DOCNO> 377729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko05.html </URL>
<DATE> 2005/09/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Türkiye OECD'nin en ucuz beşinci ülkesi... 
</HEADLINE>
<TEXT>

     Türkiye, 30 OECD ülkesi içinde en ucuz beşinci ülke oldu. Ancak AB’ye yeni üye olan Slovakya, Çek Cumhuriyeti, Polonya ve Macaristan’ın Türkiye’den daha ucuz ülkeler olduğu belirlendi. 
     OECD tarafından tüketici fiyatları baz alınarak hesaplanan "karşılaştırmalı fiyat düzeyleri" çalışmasının Temmuz 2005 sonuçları açıklandı. Buna göre OECD’nin en pahalı ülkesinin İzlanda, en ucuz ülkesinin ise Slovakya olduğu belirlendi. Türkiye ise Slovakya, Çek Cumhuriyeti, Polonya ve Macaristan’ın ardından en ucuz beşinci ülke konumunda bulunuyor. En ucuz Slovakya ile Türkiye arasında fiyat seviyesi açısıdan 17 birimlik fark bulunuyor. Söz konusu durum Türkiye’yi yabancılar açısından mal ve hizmet alımı konusunda cazip bir ülke haline getiriyor. 
     
     "TÜRKİYE YABANCIYA UCUZ" 

     Karşılaştırmalı fiyat seviyelerine göre, Türkiye’nin yabancılar açısından "ucuz" bir ülke olduğu belirlendi. Buna göre bir İzlandalı kendi ülkesinde 100 İzlanda Kronu ödeyerek aldığı bir mal ve hizmeti Türkiye’de 44 krona elde edebiliyor. Bir Norveçli kendi ülkesinde 100 krona alabildiği bir mal ve hizmeti Türkiye’de 48 Krona, Danimarkalı ise 48 Krona alabiliyor. İsviçreli bir turist ise 100 İsviçre Frangı’na alabildiği bir mal ve hizmeti Türkiye’de 50 Franga elde edebiliyor. 
     Japonya, İrlanda, Finlandiya, İsveç, Almanya, Fransa, Avusturya, Hollanda, İngiltere, Belçika, Lüksemburg, Avusturalya, İtalya, Yeni Zellanda, Kanada ve ABD vadandaşları kendi ülkelerinde 100 birim ödeyerek aldıkları bir mal ve hizmeti Türkiye’de neredeyse bunun yarısını vererek alabiliyorlar. 
     Türkiye’nin AB üyesi Macaristan, Polonya, Çekoslovakya ve Slovakya’lı turistler için ise pahalı bir ülke olduğu belirlendi. Bir Macaristanlı’nın kendi ülkesinde 100 birim vererek aldığı bir mal ve hizmet için Türkiye’de 8, Polonyalının 18, Çekoslovakya ve Slovakyalının ise 20 birim daha fazla para ödemesi gerekiyor. 
     
     YABANCIYA UCUZ TÜRK’E PAHALI 

     Satın alma paritelerine göre Türkiye ile en büyük fiyat farkının, OECD’nin en pahalı ülkesi olan İzlanda arasında olduğu belirlendi. Buna göre, Türkiye’de 100 dolara alınabilen bir mal ve hizmet İzlanda’da 228, Norveç’de 210, İsviçre ve Danimarka’da 202, Japonya’da 190 ve İrlanda’da da 189 dolara elde edilebiliyor. 
     
     TÜRK’E UCUZ ÜLKELER 

     OECD üyesi 30 ülke içinde AB’ye yeni üye olan Çek Cumhuriyeti, Slovakya, Polonya ve Macaristan’ın ise Türkler için avantajlı ülkeler olduğu belirlendi. Türkiye’de 100 dolar olan bir mal ve hizmetin karşılığı Çek Cumhuriyeti ve Slovakya’da 83, Polonya’da 84 ve Macaristan’da ise 93 dolar düzeyinde bulunuyor. 
     
     TÜRKİYE OECD ÜLKELERİYLE FİYAT FARKINI KAPATIYOR 

     OECD ülkeleri Türkler için 7 YTL’yle 48 YTL arasında ucuzladı. Buna göre geçen yıl sonunda Türkiye’de 100 dolara alınabilen bir mal ve hizmet İsviçre’de 250 dolara alınabilirken, temmuz ayı itibariyle bu fiyat 202 dolara düştü. Geçen yıl sonunda Türkiye’de 100 dolara elde edilen bir mal ve hizmetin Danimarka ve Norveç’deki fiyatı 246 dolarken, bu yıl temmuz ayında söz konusu mal ve hizmetin Danimarka’da 202 dolara, Norveç’te ise 210 dolara elde edilebildiği belirlendi. 
     Geçen yılın sonuna göre temmuz ayı itibariyle Türkiye’nin de yabancılar için nispeten pahalılaştığı belirlendi. Geçen yıl sonunda kendi Çek Cumhuriyeti’nde 100 kron ödeyerek alınabilen bir mal ve hizmet Türkiye’de 96 krona alabilirken, temmuz ayı itibariyle söz konusu tutarın 120 krona alınabildiği ortaya çıktı. Geçen yıl sonunda kendi ülkesinde 100 euroya aldığı bir mal ve hizmeti Türkiye’de 57 euroya alan bir İspanyolun bu yıl temmuz ayında ise aynı mal ve hizmeti 76 euroya aldığı belirlendi. Macarların kendi ülkelerinde 100 dolar ödeyerek aldıkları bir mal ve hizmetin geçen yıl sonunda Türkiye’de 87 dolar olan fiyatının temmuz ayında 108 dolara çıktığı belirlendi. 
     
</TEXT>
</DOC>
