<DOC>
<DOCNO> 369156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/spo01.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailton'un gözü Horoz'da 
</HEADLINE>
<TEXT>



Vaduz maçında hazır olmadığı için görev alamayan Ailton, sabırsızlıkla Denizlispor'u bekliyor. Brezilyalı golcü, "Pazar günü oynamak istiyorum. Sorun yok, kendimi iyi hissediyorum. Takımımı başarıya taşımayı hedefliyorum" dedi. 
Beşiktaş'ta çok sıcak bir ortam bulduğunu kaydeden Ailton, "Rahatım, arkadaşlarla sürekli şakalaşıyoruz. Umarım saha içindeki ilişkiler kadar, saha dışı da iyi olur. Ayrıca ben ve ailem İstanbul'u çok beğendik. Bu şehirde olmak hoşumuza gidiyor" ifadelerini kullandı. 
Ailton ile birlikte gurbetçilerin yoğun ilgi gösterdiği Kleberson ise, "Manchester'la iyi bir hazırlık dönemi geçirdim. Ben her yönüyle lige hazırım" dedi. Almanya'daki tedavisini tamamlayan Tümer de Vaduz'a gelip, arkadaşlarını yalnız bırakmadı. 

NOTLAR 
Çalımbay'dan revizyon 
TEKNİK Direktör Rıza Çalımbay, Erciyes maçında on birde forma giyen Kaptan Tayfur, İbrahim Üzülmez ve Ahmet Dursun'a Vaduz önünde görev vermedi. Kürşat da tribüne çıkarken, bu oyuncuların yerine Veysel, Adem Dursun, Gökhan Zan ve Ahmet Hassan sahaya çıktı. Kaptanlık pazubandı için uzun süre Cordoba ve Pancu arasında kararsız kalan Çalımbay, iyi Türkçe konuşması nedeniyle Rumen yıldızı tercih etti. 

Osieck sahada 
TÜRKİYE'DE Fenerbahçe ve Kocaelispor'da görev yapan Holger Osieck de dün Vaduz'a gelerek maçı izledi. Alman teknik adam, karşılaşma öncesinde sahaya inerek, uzun süre kaptan Tayfur Havutçu ve Ahmet Dursun'la sohbet etti. 

Ailece geldiler 
UEFA Kupası 2. ön eleme ilk maçında Beşiktaş'ı yöneticiler yalnız bırakmadı. Başkan Yıldırım Demirören, İkinci Başkan Murat Aksu, Genel Sekreter Kenan Öner, Futbol Komitesi Başkanı Kıvanç Oktay, yönetim kurulu üyesi Sinan Vardar ve Süleyman Eren maçı izleyenler arasında yer aldı. Demirören ve Oktay'ın eşi de mücadeleyi takip etti. 


</TEXT>
</DOC>
