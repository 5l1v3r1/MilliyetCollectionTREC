<DOC>
<DOCNO> 398499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/ekonomi/eko01.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez dolara yine müdahale edebilir 
</HEADLINE>
<TEXT>


Dolar dışarıda güçlenmesine karşın para girişi ve vergi ödemelerinin etkisiyle YTL karşısında gerilemeye devam ediyor. Para girişinin sürmesi halinde Merkez Bankası döviz piyasasına yine müdahale edebilir 

Finans atölyesi - SONGÜL HATISARU 

Yurtdışındaki olumlu hava ve para girişinin etkisiyle piyasalar adeta uçuyor. Cuma günü gösterge 2030 vadeli Eurobond 149.8 dolar seviyesinden işlem gördü. Eurobond yatırımcısının haftalık kazancı yüzde 1.3 oldu. 
Eurobonda gelen alımda ABD 10 yıllık tahvillerinde son iki haftada faizin 4.60'dan 4.43'e gevşemesi etkili olurken global risk alma iştahının artması gelişmekte olan piyasalara yatırımları körükledi. 

Temkinli olmalı 
Borsada da 37,220 puanlık rekor seviye geçen haftanın son işlem gününde test edildi. Bono piyasasında döviz satan yabancıların bonoda pozisyon açmasıyla gösterge 27 Haziran 2007 vadeli tahvilde faiz 13.80'e kadar geriledi. 
Global sermaye piyasalarındaki iyimserliğin devamıyla para girişinin ve borsada yükselişin sürmesi beklenebilir. Fakat mevcut seviyeler ve bu haftanın yüklü iç ve dış gündemi yatırımcıları temkinli olmaya itiyor. Yabancı girişi sürdüğü için dışarıda güçlenmesine karşın dolar YTL karşısında 18 Kasım'daki müdahale sonrasındaki 1.3720 seviyesinden yeniden 1.3560 seviyesine geriledi. 

Para girişi 
İlerleyen günlerde para girişlerine paralel olarak YTL'nin dolar karşısında değer kazanmaya devam etmesi halinde MB'nin döviz piyasasına bir kez daha müdahale etmesini beklemek gerekiyor. 
Piyasada yaşanan iyileşmelerin altında ABD Merkez Bankası FED'in son toplantı tutanaklarındaki "Faiz artırımlarında acaba gereğinden hızlı mı gittik " sorgusu yatıyor. Bu uluslararası piyasalarda "ABD'de faiz artırımlarının sonuna mı gelindi " sorusuna neden oldu. 

Gözler FED'de 
FED'in açıklaması sıkı para politikasının sonlarına yaklaşıldığı sinyalini verse de böyle bir gelişme yaşanması için enflasyonist baskıların azaldığına ilişkin sinyallerin artması gerekiyor. 13 Aralık'taki FED toplantısından çıkacak kararı beklemekte fayda var. Bize göre FED yine 25 baz puanlık artırımla faizi yüzde 4.25'e çıkararak 'ölçülü artırım' ifadesini koruyacak. 
Bu senaryo gerçek olursa gelişmekte olan piyasalarda bir miktar satış yapılabilir. 



Merkez 18 Kasım'da 3.2 milyar dolar aldı Merkez'in dolara müdahale ederken baktığı temel göstergelerden biri olan 1 dolar 0.77 eurodan oluşan döviz sepeti son müdahalenin yapıldığı 18 Kasım'da 2.5700 seviyesindeydi. Merkez'in, müdahalelerinin, kalıcı döviz girişlerinin veya ters para ikamesinin hızlandığı, dolayısıyla döviz sepetinin düşüş kaydetmeyi sürekli hale getirdiği dönemlere denk geldiği biliniyor. 
MB döviz piyasasına en son 18 Kasım'da müdahale ederken piyasadan 3.2 milyar dolar aldı. Normal koşullarda MB'nin döviz piyasasına müdahalesinin ardından en az bir ay süreyle yeni müdahalede bulunmadığı Eylül 2003 hariç görülüyor. Ancak vergi çıkışlarının ardından bugün de dolar kuru gerilemeye devam ederse sepetteki düşüşün sürmesi durumunda MB bu kez sürpriz yapıp piyasaya kısa aralıklı ikinci müdahalesini yapabilir. 

Yüksek rezerv büyük güvence MB'nin 11 Kasım'da 41.9 milyar dolar seviyesinde bulunan döviz rezervi 3.2 milyar dolarlık müdahaleyle 45.2 milyar seviyesine ulaştı. 
Gelecek dönemdeki yüklü dış borç servisi ve MB'nin 2006'da uygulamaya konacak olan açık enflasyon hedeflemesi nedeniyle eskisinden daha çok döviz rezervine ihtiyacı olduğu düşünüldüğünde bankanın döviz rezervini güçlendirme politikasını sürdürmesi beklenmeli. MB açık enflasyon hedeflemesinde döviz rezervlerini de enflasyon bekleyişlerini yönetmek adına kullanabilir. Kurların hızlı şekilde yükselmesi düşmesi durumunda enflasyonist baskılar artabileceğinden azalabileceğinden MB döviz satarak alarak para birimini savunmak değerini düşürmek zorunda kalabilir. Böyle bir durumda güçlü döviz rezervlerine sahip olmak Merkez Bankası politikalarının başarıya ulaşması açısından son derece önemli. 


</TEXT>
</DOC>
