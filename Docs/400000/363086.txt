<DOC>
<DOCNO> 363086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonsiy02.html </URL>
<DATE> 2005/07/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bakan Akdağ 5 yılda 500 bin kişi kansere yakalandı... 
</HEADLINE>
<TEXT>

     Sağlık Bakanı Recep Akdağ, Çernobil faciasının etkilerinin tartışıldığı bir dönemde son beş yılda 500 bin kişinin kansere yakalandığını bildirirken, kanser vakalarında en önemli etkenin erken yaşta başlanan sigara alışkanlığı olduğunu vurguladı. 
     Sağlık Bakanı Recep Akdağ, CHP Antalya Milletvekili Feridun Baloğlu’nun Türkiye’deki kanser hastaları ile ilgili soru önergesini yanıtladı. Kanser kayıtlarının düzenli olarak tutulduğunu belirten Akdağ, tüm dünyada kanserin bir yaşlılık hastalığı olarak bilindiğini ve 65 yaş üstünde yoğunlaştığını kaydetti. Türkiye’de kanser hastası yoğunluğunun 60 yaş civarında olmasının son dönemde dikkat çektiğine işaret ederken, 25-50 yaş arasındaki kuşakta da kanser hastalığının yoğunlaşması gibi bir durumun söz konusu olmadığını söyledi. Akdağ, hastalığın 60 yaş civarındaki kuşakta yoğunlaşması ve yaş aralığının aşağı düşmesinde çeşitli faktörlerin etkili olduğunu, ancak en önemli nedenin erken yaşta başlanan sigara alışkanlığı olduğuna dikkat çekti. 
     
     5 YILDA 500 BİN VAKA 

     Son 5 yılda kansere yakalanan hasta sayısının yaklaşık 500 bin civarında olduğunu bildiren Akdağ, Türkiye genelinde en sık görülen kanser türünün akciğer kanseri olduğunu ve bunun da en büyük nedeninin sigara olduğunu vurguladı. Akdağ, sık görülen diğer kanser türlerinin de "meme, mide, deri, mesane, kalın bağırsak, kemik iliği, beyin, prostat ve lenf düğümleri" olduğunu söyledi. 
     
     İLK SIRAYI EGE ALDI 

     Kanser vakaları konusunda 2001 yılı kayıtlarını açıklayan Akdağ, kanser vakalarının bölgelere göre dağılımında yüzbinde 111 ile ilk sırayı Ege Bölgesi’nin aldığını, bunun sırasıyla Marmara Bölgesi’nde yüzbinde 59, İç Anadolu Bölgesi’nde yüzbinde 56, Doğu Anadolu Bölgesi’nde yüzbinde , Akdeniz Bölgesi’nde yüzbinde 39, ve Güneydoğu Anadolu Bölgesi’nde yüzbinde 21 olduğunu bildirdi. 
     Hastalığın tedavisi için yapılan harcama miktarının kanser türüne göre değiştiğini kaydeden Akdağ, "Buna göre cilt kanseri 2000-3000 bin dolar civarında iken, akciğer kanserinin 1 yıllık maliyeti 200 bin dolara kadar yükselebilmektedir. Yatak hizmetleri, yurt dışına giden hastaların maliyetleri, üniversitelerdeki harcamalar karmaşık olduğundan, kesin rakam tespiti konusundaki çalışmalar devam etmektedir" dedi. 
     
</TEXT>
</DOC>
