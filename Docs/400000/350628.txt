<DOC>
<DOCNO> 350628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun22.html </URL>
<DATE> 2005/06/10/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Özbekistan, NATO toplantısını boykot etti 
</HEADLINE>
<TEXT>

     NATO müttefiklerinin ve ittifak ile işbirliği yapan 25 ülkenin savunma bakanlarını bir araya getiren Avrupa Atlantik İşbirliği Konseyi toplantısına, işbirliği ortaklarından Özbekistan'ın Savunma Bakanı Kadir Gulamov katılmadı. 
     NATO yetkilileri, Özbek bakanın hiçbir mazeret bildirmediğini, Özbekistan'ın geçen mayıs ayında, İsveç'te yapılan bir toplantıya da katılmadığını belirttiler. 
     NATO Genel Sekreteri Jaap de Hoop Scheffer, Özbekistan'ın, diyalog olanağı sunan toplantıya katılmamasından üzüntü duyduğunu belirtirken, bu ülkenin Andican kentinde geçen 13 Mayıs'ta meydana gelen olaylar hakkında uluslararası soruşturma açılması çağrısını yineledi. 
     NATO, Özbekistan'ın Andican kentinde meydana gelen ve çok sayıda kişinin ölümüne neden olaylar sırasında yetkililerin aşırı sert yöntemlere başvurduğu eleştirisinde bulunmuştu. 
     ''Uluslararası soruşturmanın yapılmasını umut ediyoruz'' diyen de Hoop Scheffer, bu konuda Taşkent'e destek veren Rusya ile mutabık olunmadığını da belirtti. 
     Rusya Savunma Bakanı Sergey İvanov, Brüksel'de yaptığı açıklamada, Andican olaylarının Afganistan kaynaklı kışkırtmalar yüzünden meydana geldiğine dair bilgilere sahip olduklarını, olaylara 50 kadar yabancının karıştığını söyledi. 
     De Hoop Scheffer, bu konuda bir soruyu yanıtlarken, Afganistan'dan gelen bazı şahısların Andican olaylarına karışmış bulunmaları olasılığını teyit etmenin mümkün gözükmediğini belirtti. 
     
</TEXT>
</DOC>
