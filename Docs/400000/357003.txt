<DOC>
<DOCNO> 357003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko32.html </URL>
<DATE> 2005/06/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Şevket Demirel TMSF, yargı incelemesi hakkını gaspetmeye çalışıyor 
</HEADLINE>
<TEXT>

     İşadamı Şevket Demirel, Isparta Adliyesi'nde görevli ilgili hakimin, bugüne kadar şirket defterlerini, Tasarruf Mevduatı Sigorta Fonu TMSF yönetiminden alamadığını ileri sürdü. 
     Şevket Demirel yaptığı yazılı açıklamada, TMSF'nin 26 Haziran'da, 9 şirketine yasal olmayan yöntemlerle el koyduğunu savunarak, TMSF yöneticilerinin dört günden beri kamuoyunu gerçek dışı bilgilerle yanılttığını öne sürdü. Açıklamasında, ''Ancak geçen zaman içerisinde, arşivlerin ve belgelerin yalan söylemediği ortaya çıktı'' diyen Şevket Demirel, noter tasdikli belgeler ve Sermaye Piyasası Kurulu SPK raporlarının TMSF'nin iddialarını çürüttüğünü dile getirdi. 
     TMSF yönetiminin, el koyma gününden itibaren ısrarla, Egebank'ın hakim hissedarı Murat Demirel'in, kendi yönetimindeki 9 şirketle organik bağı olduğu varsayımıyla hareket ettiğini kaydeden Demirel, ''Ancak, dayanmaya çalıştığı belgeler, kendilerinin yanıldığının belgesiydi'' dedi. 
     Murat Demirel'in 1990'lı yılların başından itibaren tek başına ticaret hayatı içerisinde bulunduğunun herkes tarafından bilindiğini de kaydeden Demirel, açıklamasında şu görüşlere yer verdi 
     ''Ayrıca, yine Murat Demirel'in Şevket Demirel yönetimindeki ve hakim hissedar olduğu şirketlerde hissedar ve yönetici olmadığı ve hiç bir zaman olmak istemediği iş aleminin de malumudur. Şevket Demirel ile Murat Demirel ayrı ayrı ticari kişilikleriyle iş hayatlarını sürdürmüşlerdir. Nitekim Şevket Demirel Isparta Ticaret ve Sanayi Odası mensubu, Murat Demirel ise İstanbul Ticaret ve Sanayi Odası mensubudur. Murat Demirel, çeşitli kişi ve gruplardan satın aldığı firmalarla kendi grubunu oluşturmuştur. Bunları hakim hissedarı olduğu Egebank'ın iştirakine dönüştürdükten sonra bankasına el konulmuştur. Nitekim, tüm resmi kayıtlar bu bilgileri doğrulamaktadır.'' Şevket Demirel, TMSF yönetiminin, dört gün önce Egebank'tan, kendi şirketlerine kaynak aktarıldığını ve muvazaalı işlemler yapıldığını iddia ederek yola koyulduğuna ve şirketlerine baskın yoluyla el koyduğuna da değindi. Bu durum karşısında avukatları aracılığıyla Isparta mahkemelerinde Hukuk Usulü Kanunu'na göre, bu iddiaların doğru olup olmadığının bilirkişi marifetiyle şirket defterleri üzerinden tespit edilmesini istediklerini ifade eden Şevket Demirel, açıklamasına şöyle devam etti 
     ''Ancak Isparta Adliyesi'nde görevli ilgili hakim bugüne kadar şirket defterlerini maalesef TMSF yönetiminden alamamıştır. Hatta o kadar ki TMSF görevlileri defterleri vermeme konusunda akıl almaz bir şekilde direnç göstermektedir. TMSF yönetimi acaba niçin yargıdan korkuyor Eğer, bugüne kadar öne sürdükleri işlemler ve yaptıkları iddialar doğruysa, şirket evraklarını hakime teslim ederek, bilirkişi incelemesine verilmesini niçin engelliyorlar Haklı olan yargıdan kaçmaz. Oysa TMSF yönetiminin haksız ve hukuksuz olarak şirketlerimize el koyması yetmezmiş gibi, şimdi de kanunların tanıdığı yargı incelemesi hakkını gasbetmeye çalışıyorlar. Adalet ve İçişleri bakanlarını göreve çağırıyoruz.'' 
     
</TEXT>
</DOC>
