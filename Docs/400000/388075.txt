<DOC>
<DOCNO> 388075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonyas01.html </URL>
<DATE> 2005/10/19/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Manchester'da tuvaletten boa yılanı çıktı 
</HEADLINE>
<TEXT>

     İngiltere’nin Manchester kentinde bir apartman dairesinin tuvaletinde 3,5 metre uzunluğunda boa yılanı yakalandı. 
     Mirror gazetesinin haberine göre, Manchester kentinin lüks semtlerinden birisindeki dairenin klozetinde ilk kez bir hafta önce görülen yılan, kiracılarda büyük korku yarattı. 
     Sahibi tarafından terk edildikten sonra yaklaşık üç aydır apartmanın lağımında yaşadığı tahmin edilen ve "Keith" adı verilen boa yılanından korkan daire sakinlerinin klozet kapağının üzerine tuğlalar koydukları belirtildi. 
     Hayvanı bulmaları için itfaiye çağrılmasına karşın, apartmandaki cesur bir komşunun boa yılanın bir kovaya sokmayı başardığı kaydedildi. 
     Keith isimli yılan bir hayvan koruma örgütüne teslim edildi. 
     Örgütün egzotik hayvanlar konusunda uzmanı Jimmy Ratcliff, "Boa yılanlarının çok iyi yüzdüklerini ve nefeslerini 20 dakikadan fazla tutabildiklerini belirtirken, bu büyüklükte bir yılanın lağımda yaşamasının biraz olağandışı olduğunu kaydetti. 
     Hayvan uzmanı, yılanın büyük olasılıkla lağımdaki farelerle beslendiğini, çünkü orada epey mutlu göründüğünü söyledi. 
     
</TEXT>
</DOC>
