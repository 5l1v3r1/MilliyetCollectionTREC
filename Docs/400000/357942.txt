<DOC>
<DOCNO> 357942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/siyaset/siy04.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dönmek istemiyorlar' 
</HEADLINE>
<TEXT>


Köylerinin boşaltıldığını iddia ederek AİHM'ye başvuran köylülerin açtığı davada savunma veren hükümet, köyden şehre göç edenlerin hayatlarından memnun olduğunu vurguladı 

Gökçer Tahincioğlu - Ankara 


Türkiye, Tunceli'de askerler tarafından köyleri boşaltıldığı iddiasıyla Avrupa İnsan Hakları Mahkemesi'ne AİHM başvuran köylülerin açtığı davada savunma verdi. Savunmada, şehre göç edenlerin çoğunluğunun, şehirde kalarak imk nlarından yararlanmayı tercih ettikleri belirtilerek "göç edenlerin hayatlarından memnun oldukları, dönmeyi istemedikleri" vurgusu yapıldı. 
Tunceli'ye bağlı Büyükköy'de otururken, 1994'te köylerinin boşaltıldığını iddia eden Hasan Gözüaydın, Hasan Gündoğdu, Ali Çim ve Hıdır Topaç, tazminat istemiyle AİHM'ye başvurdu. Türkiye, savunmasını mahkemeye gönderdi. Savunmada, 1994'teki olaya ilişkin davanın 2003'te açıldığı belirtilerek, başvurunun süre yönünden reddedilmesi gerektiği ifade edildi. 

'580 bin kişi gitti' 
Savunmada, dava açanların, köyün boşaltıldığı iddia edilen tarihte köyde oturmadıkları da savunuldu. Köy boşalttığı iddiasını reddeden Türkiye, terör ve ekonomik nedenlerle bugüne kadar yaklaşık 580 bin kişinin köylerinden büyük şehirlere gittiğini kaydetti. 
Savunmada, PKK'nın 1990'larda, bölgede ekonomik ve psikolojik çöküntü yaratarak, halkı saflarına katılmaya zorladığı iddia edilerek, "Bu yıllarda PKK, bölgedeki halk üzerinde baskılar yapmış, köyler boşaltılmış, binlerce kişi öldürmüştür" ifadeleri kullanıldı. Savunmada ayrıca şu ifadelere yer verildi 
"Göç edenler iş ve oturacak yer bulmuşlardır. Ancak, ekonomik ve sosyal problemlerle savaşmak zorunda kalmışlardır. Minimum hayat standartlarını yakaladıklarında büyük şehirlerin olanaklarından yararlanmaya başlamışlardır. Araştırmalar, çoğunluğun büyük şehirlerde kalıp imk nlarından yararlanmayı düşündüklerini göstermektedir." 


</TEXT>
</DOC>
