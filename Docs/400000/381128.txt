<DOC>
<DOCNO> 381128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun22.html </URL>
<DATE> 2005/09/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hollandalı uzmana göre, Avrupa'da onlarca saldırı önlendi... 
</HEADLINE>
<TEXT>

     Avrupa'da son 10 yılda toplam 28 terör saldırısının, istihbarat birimlerinin çabası sonucu önceden haber alınarak bertaraf edildiği belirtildi. 
     Bu görüş, Hollanda'nın ünlü düşünce kuruluşları arasında gösterilen Clingendael Uluslararası Stratejik Araştırmalar Enstitüsü'nün Müdürü ve terörle mücadele uzmanı Prof. Dr. Rob de Wijk tarafından 'Süper Güç Avrupa' adıyla dün yayımlanan kitapta yer aldı. 
     Avrupa ülkelerinin istihbarat birimlerinin çalışmalarına dayanılarak hazırlanan kitaba göre, yeryüzünün en büyük terör saldırısı olarak bilinen 11 Eylül terör saldırıları, tesadüfen ABD'de yapıldı. Terör örgütleri, daha önceden Avrupa ülkelerinden birinde bu tür bir saldırıyı planladı, ancak istihbarat birimlerinin çalışması sayesinde önlendi. 
     Avrupa'da önlenen ilk büyük terör saldırısının, 1994'de Noel sırasında Paris'te Eyfel kulesine uçakla planlanan saldırı olduğu ifade edilen kitapta, yine Fransa'daki 2000 Dünya Futbol Şampiyonası sırasında Paris'e, 2002 yılında Londra metrosuna siyanürle ve 2004 yılında Belçika'da Anvers demiryolu tüneline planlanan saldırıların istihbarat birimlerinin çalışmalarıyla önlendiği belirtildi. 
     Kitapta, terör örgütlerinin Avrupa'da büyük bir terör saldırısı için hala çalıştıkları görüşüne yer verildi ve terör örgütlerinin Avrupa'da bugüne kadar büyük çaplı saldırıyı, bir zamanlama sorunu nedeniyle değil, istihbarat birimlerinin gücünden dolayı yapamadıkları kaydedildi. 
     Rob de Wijk'in iddiasına göre, terör örgütleri Hollanda'da da saldırı hazırlığında bulundu Borssele Nükleer Enerji Santralı, istihbarat biriminin genel merkez binası, Savunma Bakanlığı binası ve Schiphol Havaalanı bu saldırı hedefleri arasında yer aldı, ancak teröristler amaçlarına, istihbarat birimlerinin çabası sonucu ulaşamadı. 
     Kitapta, Avrupa'da güvensizlik ortamının artmasına rağmen, istihbarat birimlerinin çalışmalarının eskiye göre çok daha güçlendiği vurgulandı. 
     Avrupa ülkelerinin terörü önlemek adına çıkarmak istedikleri yasal düzenlemelerin, demokrasi ve insan haklarıyla ne ölçüde bağdaştığı tartışmalarından önce, istihbarat birimlerini daha da güçlendirmelerinin çok daha büyük önem taşıdığı kaydedildi. 
     
</TEXT>
</DOC>
