<DOC>
<DOCNO> 360670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun28.html </URL>
<DATE> 2005/07/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Londra'daki saldırılarda kaybolan Gamze'nin ailesi Ümidimizi yitirmedik 
</HEADLINE>
<TEXT>

     İngiltere'nin başkenti Londra'daki bombalı saldırılar sırasında kaybolan Gamze Günoral'ın teyzesi Nevin Giritlioğlu, Türk basınından anlayış isteyerek, ''Yalan yanlış haberlerle acımızı derinleştirmeyin. Kızımız ne sağ ne ölü, şu anda sadece kayıp, sonucu hep beraber sabırla bekleyelim'' dedi. Teyze Nevin Giritlioğlu, Gamze'nin akıbeti hakkında halen kimsenin elinde somut bir bilgi bulunmadığına işaret ederek, ''Kimse elle tutulur, gözle görülür bir şeyle karşımıza gelmiş değil. Biz ümidimizi canlı tutarak ayakta duruyoruz. Lütfen buna saygı gösterilsin'' dedi. Giritlioğlu, sadece kendisi değil, bütün ailesi, arkadaş, dost ve akrabalarının aynı duygular içinde bulunduklarını aktardı. 
     Türkiye'nin Londra Büyükelçiliği yetkililerinin kendilerine büyük destek ve yardımlarda bulunduklarını, konuyla yakından ilgilenip bütün gelişmeleri takip ettiklerini anlatan Giritlioğlu, ''İşlemleri hızlandırmak için bütün büyükelçiliğimiz çaba harcıyor. Bize inanmayanlar, Gamze'nin hakkında halen bir bilgi bulunup bulunmadığını onlara sorsunlar. Biz gerçekten kızımızın akıbetini bilmiyoruz'' dedi. 
     ''Gamzemiz ne sağ ne ölü, şu anda sadece kayıp'' diyen Giritlioğlu, Gamze hakkında üretilen spekülasyonlara şöyle yanıt verdi 
     ''Bunu yapan herkesten rica ediyoruz dedikoduları, yalan üretmeyi bırakıp, insan olsunlar. Herkesin çoluğu çocuğu var. Bu tür bir olay herkesin başına gelebilir. Acımıza saygı duysunlar. Hep birlikte bekleyelim.'' 
     
</TEXT>
</DOC>
