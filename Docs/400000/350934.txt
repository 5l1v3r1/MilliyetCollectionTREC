<DOC>
<DOCNO> 350934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/spo05.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuz dalgalandı 
</HEADLINE>
<TEXT>


Yayıncı kuruluşun teminat mektubunu bozduran Futbol Federasyonu'nun, ay sonuna kadar yeni bir anlaşma yapılmazsa ihale açacağı belirtildi. İkinci Başkan Hasan Doğan, "Anlamlı bir zam istiyoruz" ifadesini kullandı 


Futbol Federasyonu İkinci Başkanı Hasan Doğan, naklen yayınlar konusunda çarpıcı açıklamalar yaptı. 
Doğan, yayıncı kuruluşun verdiği teminat mektubunu nakde çevirdiklerini belirtti, "Teminatsız sözleşme bir anlamda askıda demektir. Teminatı ay sonuna kadar hazırlayacaklar. Ayrıca sözleşmeyi de iki yıl daha uzatmak istiyorlar. Teklife sıcak bakıyoruz. Yayıncı kuruluşa, bu yıldan başlamak üzere, anlamlı bir zam yapmaları halinde sözleşmeyi uzatmayı düşünebileceğimizi ve bunu kulüplere ileteceğimizi söyledik. Ancak ay sonuna kadar teminat sağlanmaz ya da yeni bir sözleşme yapılmazsa, ihaleye çıkacağız" dedi. 

'Kazanırlar, alırlar' 
Dört büyüklerin borsaya kote ettiği rakamları güvence altına almak istemesinin normal olduğunu dile getiren Hasan Doğan, "Ancak Anadolu kulüpleri de daha fazla para istemekte haklı. Havuzdaki modeli makul bir biçimde değiştirmek istiyoruz. Ligin isim hakkını bu sene kesin olarak satacağız. Hedefimiz 5 - 6 milyon dolar. Türkiye Kupası minimum 10 milyon dolarlık bir organizasyon olacak. Amacımız finalde kazananın üç, kaybedenin iki milyon dolar alacağı bir ortam hazırlamak. Havuz paylaşımında büyüklerin gelirlerinde 500-600 bin dolarlık düşmeler olabilir ama bunları telafi edecekleri hedefler ve fırsatlar da ortada kazanırlar alırlar" diye konuştu. 


</TEXT>
</DOC>
