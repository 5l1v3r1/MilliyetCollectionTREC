<DOC>
<DOCNO> 369782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sontur10.html </URL>
<DATE> 2005/08/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yeni evli çiftin altınlarını satmaya çalışırken yakalandılar... 
</HEADLINE>
<TEXT>

     Kocaeli'nde yeni evli çiftin ziynet eşyasını çalarak Kapalıçarşı'da satmaya çalıştıkları iddiasıyla yakalanan 2 kişi, tutuklanarak cezaevine konuldu. 
     İstanbul Asayiş Şube Müdürlüğü'nden alınan bilgiye göre, Kapalıçarşı'daki bir kuyumcuya altın satmaya çalışan H.A. ve H.T, şüpheli davranışları nedeniyle piyasa değeri yaklaşık 40 bin YTL olan 149 Cumhuriyet Altını, 45 adet bilezik ve çeşitli ziynet eşyasıyla birlikte gözaltına alındı. 
     Gasp, hırsızlık ve tecavüz suçlarından sabıkalı oldukları belirlenen bu kişilerin, satmaya çalıştıkları ziynet eşyasını da Kocaeli'nin Körfez ilçesinde gece evlerine girdikleri yeni evli bir çiftten çaldıkları anlaşıldı. 
     Polisin adliyeye sevk ettiği H.A. ve H.T, savcılık ve mahkemedeki işlemlerin ardından tutuklanarak cezaevine konuldu. 
     
</TEXT>
</DOC>
