<DOC>
<DOCNO> 375359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/soneko05.html </URL>
<DATE> 2005/09/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Manhattan'ın ortasında "Kapalı Çarşı" 
</HEADLINE>
<TEXT>

     Bülent Keneş bildiriyor 

Merkezi İstanbul'da bulunan Türkiye'deki Amerikan Şirketler Derneği ABTF , Manhattan Ticaret Odası tarafından her yıl geleneksel olarak düzenlenen ''2. ve 3. Sokak Fuarları''nda ''Kapalı Çarşı'' temalı bir Türk reyonu kuracak. 
     11 Eylül'de düzenlenecek etkinlik hakkında A.A muhabirine bilgi veren ABTF New York Temsilcisi Sueda Sönmez, Manhattan Ticaret Odası'nın 30 yıldır düzenlediği sokak fuarlarına New York ile İstanbul arasında iş, kültür ve sosyal alanda işbirliğini artırmayı amaçlayan İstanbul-New York İş Ortaklığı Projesi INY Project kapsamında, bu yıl kendilerinin de yaklaşık yarım blokluk bir alan üzerinde bir Türk reyonu kurarak katılacaklarını kaydetti. 
     Söz konusu Türk reyonunun VIP Turizm, Turkish Kitchen ve Tulumba.com gibi şirketlerin sponsorluğunda kurulacağını ifade eden Sönmez, reyonda kullanılacak ana sloganın ise turizm ve tanıtım kampanyalarında da kullanılan ''Turkey Welcomes You'' Türkiye Size Hoşgeldin Diyor olacağını kaydetti. 
     Etkinlik kapsamında New York'taki Türk Turizm ve Tanıtım Ofisi'nin de bir stand açacağını belirten Sönmez, 3. Sokak'ta 71. ve 72. caddeler arasında kurulacak standın ''kapalı çarşı'' şeklinde tasarlanacağını ve caddeye İstanbul Büyükşehir Belediyesi tarafından temin edilen büyükçe bir ''Welcome To Istanbul - İstanbul'a Hoşgeldiniz'' tabelası asılacağını kaydetti. 
     Reyonda, kapalı çarşı havası yaratılmak için çuvallarda baharatlar ve şifalı bitkilerin sergileneceğini, geleneksel Türk halı, kilimleri ve geleneksel el sanatları ile Türk mücevherat örneklerinin de ziyaretçilerin beğenisine sunulacağını söyleyen Sönmez, ayrıca ziyaretçilerin söz konusu reyonda Türk mutfağına ait bazı lezzetleri tatma imkanı da bulacağına ifade etti. 
     Fuarda ayrıca İstanbul Büyükşehir Belediyesi tarafından hazırlanan ve İstanbul'un farklı dinler arasında bir hoşgörü şehri olduğu temasını işleyen DVD'lerden 2 bin 500 adet dağıtılacağını da kaydeden Sönmez, Birleşmiş Milletler'deki bir toplantı için New York'ta bulunacak İstanbul Büyükşehir Belediye Başkanı Kadir Topbaş'ın da etkinliğe katılmasını beklediklerini belirtti. 
     Amaçlarının söz konusu etkinliği sadece bu yıl yapmak olmadığını söyleyen Sönmez, önümüzdeki yıllarda da aynı fuarda Türk reyonunu çok daha geliştirerek devam ettirmek istediklerini kaydetti. Sönmez, bir düşüncelerinin de benzer bir sokak fuarını İstanbul Ticaret Odası ile birlikte İstanbul sokaklarında gerçekleştirmek olduğunu söyledi. 
     
     ''PROJENİN AMACI, İSTANBUL'U CAZİBE MERKEZİ HALİNE GETİRMEK'' 
     INY Projesi'nin amaçları hakkında da bilgiler veren Sönmez, bunları İstanbul'u Amerikan şirketleri açısından bir cazibe merkezi haline getirmek, Türkiye ile ABD arasında yatırım ve ticaret ilişkilerini geliştirmek, karşılıklı olarak yeni yatırımlara kapılar açmak ve bunları yaparken de Türk kültürü ve sosyo-ekonomik değerlerini New York aracılığıyla Amerikalılara daha yakından tanıtmak olarak saydı. 
     Manhattan Ticaret Odası, sokak fuarlarında elde ettiği geliri hayır amaçlı faaliyet gösteren kuruluşlara bağışlıyor. Oda Yönetim Kurulu Başkanı Don Winter, ''Bu popüler sokak etkinliklerinin amacı geniş alanlı toplumsal programları desteklemektir. Etkinlik geliri her sene bölgedeki sağlık, sosyal ve kültürel projeleri desteklemek üzere kullanılmaktadır'' dedi. Fuarı, her yıl bir milyon civarında ziyaretçinin gezdiği ifade ediliyor. 
     ABFT, Türkiye'de faaliyetleri bulunan büyük Amerikan firmalarının Türkiye temsilcilikleri ya da hisselerinin yüzde 50'si Amerikalılara ait olan firmaların yetkilileri tarafından 12 Ocak 2004 tarihinde kurulmuş bir dernek. Başkanlığı Halim Neyzi, Direktörlüğü Emine Etili tarafından yapılan ABFT'nin temsil ettiği firmaların yıllık küresel ekonomik faaliyetleri 750 milyar doları buluyor. ABFT, Manhattan Ticaret Odası'nın da bir üyesi durumda. 
     
</TEXT>
</DOC>
