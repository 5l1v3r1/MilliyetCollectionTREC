<DOC>
<DOCNO> 370255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko24.html </URL>
<DATE> 2005/08/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
TMSF'den Motorola açıklaması Geçmiş dönem borçları üstlenilmedi 
</HEADLINE>
<TEXT>

     Tasarruf Mevduatı Sigorta Fonu TMSF , yönetim ve denetimi devralınan şirketlerin geçmiş dönem faaliyetlerinden kaynaklanan birtakım mali yükümlülüklerin Fon tarafından üstlenilmediğini belirterek, Telsim ile Motorola arasındaki ihtilafların her iki şirket arasında mutabakat ile çözüme kavuşturulacağını bildirdi. 
     TMSF'den AA'ya yapılan açıklamada, Fon Kurulu'nun 13 Şubat 2004 tarih ve 13 sayılı kararı ile Fon'un alacaklarının tahsili bakımından yararlı ve zorunlu olması sebebiyle, Uzan Grubu şirketlerinin yönetim ve denetim kurulu üyeliklerine atamalar yapıldığı, söz konusu kararların alınmasında Fon'un alacaklarının herhangi bir hak kaybına sebebiyet vermeden tahsilinin amaçlandığı vurgulandı. 
     Açıklamada, TMSF'nin ilgili mevzuat hükümleri çerçevesinde Telsim Mobil Telekomünikasyon Hizmetleri A.Ş.'den kamu adına alacaklı olduğuna işaret edilerek, bu anlamda Fon'un kendisinden bağımsız tüzel kişiliğe sahip bir şirketin borçlarını üstlenmesi ve veya o şirket adına yükümlülük altına girmesinin söz konusu olmadığı kaydedildi. 
     Açıklamada, şöyle denildi 
     ''Basında yer alan birtakım haberlerin aksine, yönetim ve denetimi devralınan şirketlerin bağımsız tüzel kişilikleri devam etmektedir ve şirketlerin geçmiş dönem faaliyetlerinden kaynaklanan birtakım mali yükümlülükleri Fon tarafından üstlenilmemiş olup, Telsim ile Motorola Credit Corporation arasındaki ticari ilişkilerden doğan ihtilafların Telsim yönetimi ile Motorola arasında karşılıklı mutabakat ile çözüme kavuşturulacağı aşikardır. 
     Ayrıca, şirketler hakkında 4969 sayılı Kanun hükümleri kapsamında tedbir kararı bulunduğu için, şirketlerin harcamalarına ilişkin bütün işlemler mahkeme kararları ile verilen izinler çerçevesinde Kamu alacaklısı sıfatıyla TMSF'nin bilgisi dahilinde gerçekleştirilmektedir.'' Açıklamada, TMSF'nin Bankalar Kanunu ve ilgili diğer mevzuat kapsamında kendisine verilen yetki ve görevler çerçevesinde, Fon'a devrolunan bankaların hakim ortak ve yöneticileri hakkında gerekli işlemleri tesis ettiği ve etmeye devam edeceği belirtildi. 
     
</TEXT>
</DOC>
