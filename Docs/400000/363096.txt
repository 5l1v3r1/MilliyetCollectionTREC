<DOC>
<DOCNO> 363096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonsiy12.html </URL>
<DATE> 2005/07/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Üçlü "PKK Zirvesi" Ağustos'un ilk haftasında ABD'de yapılacak 
</HEADLINE>
<TEXT>

     İlki ocak ayında Ankara’da yapılan ve terör örgütü PKK’nın Irak’ın kuzeyinden bertaraf edilmesini hedefleyen Türkiye, ABD ve Irak arasındaki güvenlik toplantılarının ikincisinin ağustosta Washington’da yapılması planlanıyor. 
     Edinilen bilgiye göre, ağustosun ilk haftasında teknik düzeyde yapılması beklenen toplantıda, terör örgütü üyelerinin Türkiye’ye iadesine ilişkin hukuki süreç ele alınacak. 
     Ocak ayındaki toplantıda, Türkiye, taraflara terör örgütü PKK unsurlarının bölgeden temizlenmesine ilişkin taleplerin yer aldığı bir liste vermiş, talepler arasında, kırmızı ve mavi bültenlerle aranan Osman Öcalan gibi terör örgütü mensuplarının iadesi de yer almıştı. 
     Toplantı sonunda yapılan ortak açıklamada, tarafların terörizme karşı mücadelenin etkili uluslararası işbirliği gerektirdiği konusunda aralarında mevcut anlayış birliğini teyit ettikleri kaydedilmişti. 
     Tarafların toplantıda, terör örgütü ve uzantılarının tasfiyesi için alınması gereken önlemleri görüştüğü belirtilen açıklamada, bu önlemlerin geliştirilmesinin ve uygulanmasının üçlü toplantıların çeşitli düzeylerde sürdürülmesi yoluyla izlenmesi hususunda mutabık kaldıkları ifade edilmişti. 
     Toplantıda, terör örgütüyle mücadelede istihbarat paylaşımına dair mekanizma kurulması konusunda da görüş birliğine varılmıştı. 
     
</TEXT>
</DOC>
