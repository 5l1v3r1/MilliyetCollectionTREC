<DOC>
<DOCNO> 385982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/yasam/yas02.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da da çökenler kamu binaları 
</HEADLINE>
<TEXT>


Pakistan'da halk, Türkiye'ye benzer şekilde, çürük yapılan kamu binalarının diyetini ödüyor. Binlerce çocuğun okul enkazlarında can verdiği ülkede, 1000 de hastane yıkıldı 

DIŞ HABERLER SERVİSİ 

7.6 büyüklüğündeki depremin ardından, tarihinin en büyük felaketiyle yüzleşen Pakistan'da halk Türkiye'ye benzer şekilde çürük yapılan kamu binalarının acısını çekiyor. Ülkede çok sayıda okulun yanı sıra yaklaşık 1000 hastanenin de yerle bir olduğu açıklandı. 

Tıbbi yardım şart 
Pakistan ve Pakistan kontrolündeki Azad-ı Keşmir'de yıkılan çok sayıda okul, öğrencilere mezar olmuştu. Ancak dün Birleşmiş Milletler'in BM , Cenevre'deki İnsani Yardım Koordinasyon Ofisi'nden OCHA gelen bir haber, ülkede sadece okulların değil hastanelerin de çürük olduğunu ortaya koydu. OCHA Sözcüsü Elisabeth Byrs, yaklaşık 1000 hastanenin yerle bir olduğunu duyururken, sayının bu kadar çok olması, Pakistan'ın tıbbi yardıma duyduğu gereksinimi de gözler önüne serdi. 

Doktorlar da öldüğü için... 
Pakistanlı yetkililer yaptıkları açıklamalarda özellikle saha hastanelerine, ameliyat malzemelerine ve diğer tıbbi gereçlere ihtiyaç duyulduğunu vurgulamışlardı. Dünya Sağlık Örgütü de doktorların ve çok sayıda sağlık çalışanının öldüğünü veya yaralandığını açıkladı. 
Pakistan Başbakanı Şevket Aziz, gazetecilere yaptığı açıklamada, barınaksız kalan halk için 2.5 milyon yeni eve ihtiyaç olduğunu söyledi. 
Dün Richter ölçeğine göre, 5.1 büyüklüğünde bir deprem daha meydana geldi. Deprem, paniğe neden oldu, ancak can kaybına yol açmadı. 

'Deprem kurbanları cennette' 

Diyanet İşleri Başkanlığı'na göre Pakistan depreminde ölen herkes şehit oldu 

GÜNSELİ ÖNAL İstanbul 

Diyanet İşleri Başkanlığı'na göre depremde hayatlarını kaybedenler, şehit oldukları için cennete gidecek. 
Diyanet, "Allah yolunda öldürülen mü'minlere, 'şühed ' denilmiştir. Örfümüzde 'şehit' kelimesi bu anlamda kullanılmaktadır. Allah yolunda öldürülen mü'minlere, şehid denilmesi, ölen kişinin cennetlik olduğuna dünyada şahitlik edilmesi, gerçekte ölü olmayıp yaşaması sebebiyledir" dedi. 

Kapkaç şehitleri 
Diyanet'e göre kapkaççıya çantasını kaptırmamak için ya da tecavüzcüye direnirken canını kaybedenler de 'hakiki şehit' olup cennete gidiyor. Diyanet, kimlerin şehit sayılacağını da şehitlik mertebelerine göre 3 madde halinde sıralıyor 
1- HAKİKİ ŞEHİT İslamın yücelmesi için savaşırken ölen Müslümanlar. Bu kimseler, yıkanmaz, kefenlenmez, namazları kılınıp kanlı elbiseleri ile defnedilir. Suçsuz yere öldürülen ve malını, canını, namusunu ve Müslümanları savunurken öldürülen Müslüman da hakiki şehittir. 
2- HÜKMİ ŞEHİT Savaşta yaralandıktan bir süre sonra ölenler deprem, yangın, sel felaketi, afet ve benzeri musibetlere maruz kalarak ölen doğum sırasında ölen mide ağrısından, suda boğularak, kolera, vebadan, veremden, göçük altında kalarak veya ilim yolunda ölen Müslümanlar da hükmen şehit. 
3- DÜNYA HÜKÜMLERİ BAKIMINDAN ŞEHİT Müslümanların yanında savaşırken ölen münafıklar. Bunlar da yıkanıp kefenlenmeden cenaze namazları kılınır, kanlı elbiseleri ile defnedilir ancak imanları bulunmadığı için ahrette şehitlik sevabı olamazlar. Müslüman olmayanlar şehit olamaz. Günahları affedilir. 

Önce deprem şimdi yağmur 

Kötü hava şartları hem kurtarma çalışmalarını hem de evsizleri vurdu 

ALTAN BURGUCU Pakistan 

Depremin, yüzde 80'ini yerle bir ettiği Pakistan'ın Muzafferabad kentini kötü hava koşulları da vurdu. Yağmur ve şiddetli rüzg r, hem arama-kurtarma çalışmalarını, hem de ağır yaralıların helikopterlerle Muzafferabad'dan İslamabad'a taşınmasını olumsuz etkiliyor. Milliyet ekibinin de içinde bulunduğu helikopter, hava şartları nedeniyle Muzafferabad'a iniş yapamadı. 15 ağır yaralı depremzede ancak kent yakınlarından alınarak İslamabad'a götürülebildi. 

'Türkiye kardeş ülke' 
DAK, AKUT ve GEA gibi Türk ekiplerinin enkazdan sağ olarak kurtardığı Pakistanlılar da, "Türkiye kardeş ülke" diyerek teşekkür ettiler. 
Sokaklara bırakılan cesetler, salgın hastalık tehlikesi nedeniyle kimlik tespiti yapılmadan kent dışındaki köylere götürülerek gömülmeye başlandı. 
Yağmur nedeniyle farelerin sokaklarda dolaştığı Muzafferabad'dan da başka kentlere göç başladı. 

'Afetzedelerin yanındayız' 

ANKARA Milliyet 

Cumhurbaşkanı Ahmet Necdet Sezer de Pakistan Cumhurbaşkanı Pervez Müşerref'i arayarak, başsağlığı ve geçmiş olsun dileklerini yineledi. Başbakan Recep Tayyip Erdoğan da depremde bir neslin kaybedildiğini belirterek, "Ölenlerden büyük bölümü çocuklardan oluşuyor. Türkiye maddi ve manevi bütün varlığıyla Pakistan'ın yanında olacaktır" dedi. 

'Paylaşmalıyız' 
"Kardeşlerimiz" diye nitelendirdiği Pakistan halkının tarihin en zor zamanlarında Türklerin yanında yer aldığını hatırlatan Erdoğan, toplumun tüm kurumlarıyla üzerine düşeni yapacağına inandığını söyledi. Erdoğan, "Bu elem ve kederi onlarla paylaşmalıyız" diye konuştu. 

Yardım etmek isteyenlere... 
Yardımda bulunmak isteyen vatandaşlar, Kızılay'ın bankalardaki 2868 no'lu hesabına YTL, dolar ve euro bağış yapabilir. 2868'e gönderilen her mesajla da 5 YTL'lik yardımda bulunulabiliyor. 


</TEXT>
</DOC>
