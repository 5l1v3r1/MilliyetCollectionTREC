<DOC>
<DOCNO> 378174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur27.html </URL>
<DATE> 2005/09/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Başbakan'a suikast girişimi... Zanlı Paniğe kapılınca yakalandım 
</HEADLINE>
<TEXT>

     Başbakan Recep Tayyip Erdoğan’a, 2005-2006 eğitim-öğretim yılının açılışını yapmak üzere dün geldiği Kütahya’da, "suikast girişiminde bulunmak istediği" gerekçesiyle gözaltına alınan Mustafa Bağdat’ın Kütahya Emniyet Müdürlüğü’ndeki sorgulaması tamamlandı. 
     Zanlı, sorgulamasının tamamlanmasının ardından öğle saatlerinde adliyeye sevk edildi. 
     AA muhabirinin aldığı bilgiye göre, Kütahya Cumhuriyet Başsavcılığı ve nöbetçi cumhuriyet savcısının denetiminde, soruşturmayı yürüten Kütahya Emniyet Müdürlüğü Terörle Mücadele Şubesi ekipleri tarafından sorgulanan Bağdat, sevk edildiği Kütahya Adliye Sarayı’na arka kapıdan sokuldu. 
     Basın mensuplarının binanın önünde beklediği sırada arka kapıdan alınan Bağdat’la birlikte olay sırasında, içinde tabanca saklanmış halde ele geçirilen ekmek de delil olarak adliyeye getirildi. 
     Halen cumhuriyet savcısına ifade verdiği öğrenilen Mustafa Bağdat’ın adliyeye getirilişi sırasında polisin yoğun güvenlik önlemi aldığı gözlendi. 
     Bu arada, zanlının, "Terör olaylarına karşı duyarsız olduğunu öne sürdüğü Başbakan Erdoğan’a suikast düzenlemek için, olaydan bir gün önce Kütahya’ya gelerek konakladığı, olay günü kurşun koyduğu tabancasıyla tören alanına gittiği, ancak Başbakan Erdoğan’ın alandan ayrıldığı sırada yaşlı bir vatandaşın sevgi gösterisinde bulunması üzerine paniğe kapılınca yakalandığını" söylediği iddia edildi. 
     
</TEXT>
</DOC>
