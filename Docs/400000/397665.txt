<DOC>
<DOCNO> 397665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy21.html </URL>
<DATE> 2005/11/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İtalya Cumhurbaşkanı Türkiye'nin ödevi zor bir ödevdir 
</HEADLINE>
<TEXT>

     İtalya Cumhurbaşkanı Carlo Azeglio Ciampi, "Türkiye’nin üstlendiği ödevin zor, Avrupa Birliği’nin AB 
     taleplerinin de zorunlu olarak katı olduğunu" belirterek, "Bu talepler herkes için geçerlidir ve hiç kimse için indirim söz konusu değildir, yerine getirilmeleri şarttır" dedi. Çırağan Sarayı’nda düzenlenen Türkiye-İtalya İş Forumu’nda konuşan Ciampi, ekonomik ve kültürel alışverişin kaynağında yer alan, batı ile doğunun sınırını oluşturan Türkiye’nin, genç bir nüfusa ve müthiş bir potansiyele sahip olduğunu vurguladı. Ciampi, Türkiye’nin İtalya için doğal bir partner olduğunu dile getirerek, iki ülkenin ticaret hacminin hızla büyüyerek geçen yıl yüzde 30’luk artış kaydedildiğini söyledi. Türkiye’nin, AB’ye ihracatından yüzde 13’ünü İtalya’ya yaptığını, AB’den gerçekleştirdiği ithalatın da yüzde 17’sinin İtalyan menşeili olduğunu anlatan Ciampi, İtalyan şirketlerinin uzun zamandan beri Türkiye’de faaliyet gösterdiğini hatırlattı. 
     
     "TERSİNİ İSPATLAMAK İÇİN BURADAYIZ" 
     Cumhurbaşkanı Ciampi, 2001 yılında yaşanan ağır krizde dahi İtalyan işadamlarının Türkiye’yi terk etmediğini, Türk halkının zorlukları aşabilme kapasitesine güvendiğini belirterek, günümüzde Türkiye’deki İtalyan şirketi sayısının 300’ü geçtiğini, 10 yıl öncesine göre de bu sayının 10 kat arttığını bildirdi. 
     Carlo Azeglio Ciampi, şöyle devam etti 
     "Ancak bunlarla yetinmememiz gerekir. Türkiye’de varlığımızı daha da perçinlemenin, geleneksel sanayi merkezlerinin bulunduğu Ege ve Marmara bölgelerinin de dışına taşımanın zamanının geldiği inancındayım. Şirketlerimizin yeni sanayi bölgeleri olarak ön plana çıkmaya başlayan iç kısımlara da yerleşmelerini, Türkiye’nin Akdeniz, Ortadoğu, Balkanlar, Kafkaslar ve Orta Asya pazarlarına açılma platformu haline gelmesine katkıda bulunmalarını istiyoruz. 
     Türkiye ile olan ikili ekonomik işbirliğini, küçük ve orta büyüklükteki işletmelerin daha yüksek bir katılımından soyutlamak imkansızdır. 
     Sanayi bölgeleri halinde faaliyet gösteren KOBİ’ler, üretim sistemimizin bağlayıcı dokusunu oluşturmaktadır. ’İtalyan modeli’ olarak bilinen bu olgunun ’krizde olduğu’ iddia edilmektedir. Bizler bunun tersini ispatlamak için buradayız." Dünyada İtalyan ürünlerine, yaşama stiline karşı bir talebin bulunduğunu, bu güçlü talebi Türkiye’de de hissettiklerini anlatan Ciampi, Türkiye’deki varlıklarını artırabilmek için şirketlerinin sanayi yerleşmeye uygun koşullara gereksinim duyduğunu kaydetti. 
     
     TÜRKİYE’NİN ÖNEMLİ ADIMLARI 
     İtalya Cumhurbaşkanı Ciampi, Türkiye’nin, uluslararası finans kurumlarıyla işbirliği halinde yapılan reformları uygulayarak önemli adımlar attığını vurgulayarak, Türkiye’nin, OECD üyesi ülkeler arasında kaydedilen en yüksek oran olan yüzde 9’luk büyüme, son 30 yılın en düşük enflasyonu, faiz oranlarının düşmesi, giderek artan faiz dışı fazla ve ihracatta kaydedilen artışla örnek olduğunu söyledi. 
     Bu başarıları YTL gibi cesur ve sembolik değeri yüksek önlemlerin izlediğini dile getiren Ciampi, şunları kaydetti 
     "Türkiye, halen geçmişten miras olarak aldığı bazı zaaflara sahiptir. Yüksek kamu ve dış borcu ile ekseriyetle kısa vadeli sermaye artışları, Türkiye’yi faiz oranlarının gidişatına karşı duyarlı ve yatırımcıların beklentilerine bağlı kılmaktadır. Toplam işgücünün üçte birinin istihdam edilmesine rağmen gayri safi milli hasılaya sadece yüzde 11’lik katkıda bulunan tarım sektörü, bazı sektörlerin yatırıma açılmalarının yetersiz olması, pazarlarda halen yürürlükte olan bazı kısıtlamalar ihracatı engellemekte, yabancı yatırımcıları frenlemektedir." Türkiye’yi bekleyen sınav ile İtalya’nın edindiği tecrübeler arasında açık benzerlikler bulunduğunu anlatan Ciampi, Avrupa projesinin enerjilerini bir araya getirmek ve kaynakları geliştirmeye sevk etmedeki olağanüstü yeteneğinin Türkiye’de de kendini gösterdiğini bildirdi. 
     
     AB’NİN TALEPLERİ 
     AB ile müzakerelerin başlatıldığının resmen ilan edilmesinin ertesinde İMKB endeksinde yaşanan artışın bunun bir işareti olduğunu ifade eden İtalya Cumhurbaşkanı Ciampi, konuşmasını şöyle tamamladı 
     "Türkiye’nin üstlendiği ödev, zor bir ödevdir. AB’nin talepleri zorunlu olarak katıdır. Bu talepler herkes için geçerlidir ve hiç kimse için indirim söz konusu değildir, yerine getirilmeleri şarttır. 
     Reform sürecinin tamamlanması sadece AB’nin kurallarına uyum çerçevesinde gerekli değildir, özellikle Türkiye’nin yararınadır. 
     Üretim sisteminin ve ilgili yasaların modern haline getirilmesi süreci, üyelik müzakerelerinin gidişatından bağımsız olarak sürdürülmelidir. Türkiye’nin daha güçlü, daha zengin ve daha istikrarlı hale gelmesi için elzemdir. 
     Pazarların birbirlerine bağımlı olmasının ekonomik politika tercihlerinin etkilerini büyüttüğü ve derin bilinmeyenlerle dolu bir uluslararası senaryoda hiç kimse sorumluluklarından kaçamaz. Türkiye kaçamaz mevcut hızıyla büyümeye devam etmek istiyorsa sürekli olarak yeni ve ciddi rakiplerin başgösterdiği küresel piyasada rekabet edebilmelidir. AB de kaçamaz 21. yüzyıla ayak uydurmak istiyorsa, AB de önemli siyasi ve ekonomik tercihler gerçekleştirmelidir. İtalya, Türkiye’ye inanmaktadır. 
     Toplam ciroları 400 milyar ABD Doları’nı aşan belli başlı İtalyan yatırımcı ve finans kuruluşları ile küçük, orta ve büyük ölçekteki işletmeleri temsilen bu salonu dolduran yüzlerce kişi, bu inancın bir kanıtıdır." 
     
     FERRARİ DİREKSİYONU HEDİYE EDİLDİ 
     Konuk Cumhurbaşkanı Ciampi’ye, konuşmasının ardından İtalya Bankalar Birliği Başkanı Maurizio Sella ve İtalya Sanayicileri Konfederasyonu Başkanı Luca Cordero di Montezemolo tarafından Ferrari direksiyonu hediye edildi. 
     Ciampi, bunun üzerine, "gençliğinden beri basit direksiyonlara alışık olduğunu, hiç böyle oval direksiyon görmediğini" belirterek, "bu direksiyonun Ferrari gibi önemli bir markanın simgesi olarak kalacağını" söyledi. 
     Türkiye Odalar ve Borsalar Birliği Başkanı Rifat Hisarcıklıoğlu da İtalya Cumhurbaşkanı’na gümüş işlemeli tepsi ve ibrik hediye etti. 
     Hediyeyi "Kültürle bağlantılı üst düzey el sanatı ürünü" olarak değerlendiren Ciampi, hediyede Türk geleneğinin yansıtıldığını bildirdi. 
     Bu arada Ciampi, konuşmasına başlarken ve sözlerini tamamladığında, salondakiler tarafından uzun süre ayakta alkışlandı. 
     Ciampi de konuşmasının sonunda iki elini havaya kaldırarak dinleyicileri selamladı. 
     
</TEXT>
</DOC>
