<DOC>
<DOCNO> 394753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko08.html </URL>
<DATE> 2005/11/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bir diziyi izledi hayatı değişti, ''Tatlı Hayat'' gerçek oldu... 
</HEADLINE>
<TEXT>

     "İhsan Yıldırım Kuru Temizleme Türkiye’nin dört bir yanında, birisi mutlaka yanı başınızda.'' Bu slogan bir dönem reyting rekorları kıran "Tatlı Hayat" dizisinin çok sevilen repliklerinden biriydi ama artık ciddi bir yatırımın sloganı. Bu slogan artık Serhat Gür’ün kuru temizleme şirketine ait. Geçen yıl "İhsan Yıldırım" markası ile 6 adet kuru temizleme mağazası açan Gür, şimdi tüm Türkiye’de büyümek için bayilikler veriyor. 
     Hayranı olduğunuz bir dizi sizce hayatınızı değiştirebilir mi Serhat Gür’ün öyküsünü dinleyince bu sorunun cevabının "evet" olduğunu göreceksiniz. Çünkü bir dönem ekranlarda reyting rekorları kıran Tatlı Hayat'' dizisi, Sehat Gür’e tatlı bir hayatın kapılarını araladı. Haluk Bilginer’in canlandırdığı "İhsan Yıldırım Kuru Temizleme" mağazalarının sahibi "uyanık" iş adamı tiplemesi İhsan Yıldırım, Gür tarafından gerçek yaşama taşındı. 
     Gümrük müşaviri olarak çalışan Gür, önce İhsan Yıldırım’ın isim hakkını Türk Standartları Enstitüsü’nden TSE kendi üzerine tescil ettirdi, sonra da bu ismi, açtığı kuru temizleme dükkanına verdi. Öykünün geri kalanını, zekice bir manevrayla milyonlarca dolarlık hazır markaya konan Serhat Gür’ün ağzından dinleyelim İhsan Yıldırım karakterini çok seviyordum. Dizinin hiçbir bölümünü kaçırmadım. Bazen onun dizideki hayatını da kıskanıyordum. Dizide kuru temizleme işinden çok iyi para kazanıyordu ve büyüyen bir işi vardı. Bunların hepsi beni etkiledi. Daha sonra ben niye bu işi yapmayayım diye düşündüm ve beni bu kadar etkileyen 'İhsan Yıldırım' ismini de dükkanıma vermeye karar verdim. Önce dizinin yapımcı firmasından ve Haluk Bilginer’den izin aldım. Haluk Bilginer bu durumu kahkahalarla karşıladı ve izin verdi sonunda ben de mağazayı açtım. Açıkçası milyonlarca dolar reklam yapsaydım böylesine bir markanın sahibi olamazdım.'' 

Gür ilk İhsan Yıldırım'' kuru temizleme mağazasını 2004 yılı ortasında açmış. İhsan Yıldırım markası ciromu yüzde 50 oranında arttırdı'' diyen Gür, Açılışı yaptığımız günden itibaren yoğun ilgi gördük. Bir çok insan sırf bu isim için bizi tercih ettiğini söyledi. Talep öylesine fazlaydı ki yeni şubeler açmak zorunda kaldık. Şu an İstanbul genelinde 6 kuru temizleme mağazamız var'' diyor. Serhat Gür şimdi bu orijinal ticari başarısına ortaklar arıyor. Türkiye genelinde bayilikler verecek olan Gür, girişimcilerin kapısını çalmasını bekliyor. 

REFERANS GAZETESİ 
     
</TEXT>
</DOC>
