<DOC>
<DOCNO> 359688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur15.html </URL>
<DATE> 2005/07/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Alman dağcının cesedi çıkarıldı 
</HEADLINE>
<TEXT>

     Tatil için geldiği Antalya’nın Kemer İlçesi’nde, kaldığı otelden ayrıldıktan 11 gün sonra Göynük Kanyonu’nda ölü bulunan Alman dağcı Torsten Pank’ın cesedi, Toros Doğa Sporları Kulübü TODOSK ve AKUT ekiplerinin ortak çalışmasıyla çıkartıldı. 
     AKUT Antalya Sorumlusu Yılmaz Sevgül, AA muhabirine yaptığı açıklamada, cesedin Göynük Kanyonu’nun üst kısmında çok sarp, tehlikeli ve zor bir bölümde suyun içinde bulunduğunu belirterek, "26 kişilik ekiple çok başarılı bir operasyonla kazasız, belasız cesedi çıkarmayı başardık" dedi. 
     Operasyona 19’u AKUT, 6’sı TODOSK üyesi 25 dağcının katıldığını anlatan Sevgül, şu bilgileri verdi 
     "Kanyonun üst kısmındaki sarp bölgede bulunan cesedi can yelekleriyle sardıktan sonra, suyun üstünde tutarak, iplerle kanyonun altına kadar, değişimli bir çalışmayla indirdik. Operasyon tam bir ekip çalışması şeklinde gerçekleşti. Öyle olmasaydı başaramazdık. 
     Bugüne kadar katıldığım en zor operasyonlardan birisiydi ama başardık." Sevgül, Alman dağcının bölgeye günübirlik doğa yürüyüşçüsü gibi geldiğini, gece karanlığında önünü göremeyerek uçuruma yuvarlandığının sanıldığını da bildirdi. 
     TODOSK Kanyon Birimi lideri İbrahim Oğuz da, yaklaşık 4 saatte indirilen cesedin başında büyük bir yara olduğunu söyledi. 
     Alman dağcının cesedi otopsi yapılmak üzere Kemer Devlet Hastanesi’ne kaldırıldı. 
     
</TEXT>
</DOC>
