<DOC>
<DOCNO> 352831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/yasam/yas12.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Kütüphane'ye yeni bir atama 
</HEADLINE>
<TEXT>


Vek leten Milli Kütüphane Başkanlığı görevini sürdüren Tuncel Acar, görevden alınarak yerine Celal Tok getirildi 

SEMA ASLAN 

Milli Kütüphane Başkanı Tuncel Acar, görevden alındı. Ankara Üniversitesi Dil Tarih Coğrafya Fakültesi Bilgi ve Belge Yönetimi Kütüphanecilik Bölümü mezunu Tuncel Acar'ın Milli Kütüphane'deki çalışma hayatı dalgalı bir grafik çizdi. 1990 yılında Milli Kütüphane Başkan Yardımcısı olan Acar, bu göreve '96'ya kadar devam etti. Tuncel Acar, aynı yılın sonunda Refah Partisi'nin iktidara gelişiyle görevden alındı. 
Ecevit Hükümeti ile birlikte tekrar başkan olan Acar, 2003 yılında Kültür ve Turizm bakanlıklarının birleşmesine kadar bu görevi sürdürdü. Tuncel Acar, 2003 yılında bakanlığın birleşmesiyle başkan vekili oldu. 
Görevden alınmasına ilişkin kendisine herhangi bir gerekçe sunulmadığını belirten Tuncel Acar'ın yerine, Kütüphaneler ve Yayımlar Genel Müdürlüğü Daire Başkanı, eski Kars AKP milletvekili aday adayı Celal Tok atandı. 
Konuyla ilgili olarak görüştüğümüz Türk Kütüphaneciler Derneği Başkanı Ali Fuat Kartal da, "Bir tane kütüphaneci kalmadı. Göreve yeni getirilen Celal Tok da kütüphaneci değil. Madem kadrolaşmaya gidiliyor, o zaman kendilerine yakın duran kütüphaneciler arasından yapsınlar atamayı" diye konuştu. 

Tok görüş vermedi 
Konuyla ilgili olarak aradığımız Celal Tok, göreve henüz başlamadığı için görüş vermek istemediğini söyledi. Tuncel Acar'ın yeni görev yeri ise APK Araştırma Planlama ve Koordinasyon Kurulu olarak belirtildi. 



</TEXT>
</DOC>
