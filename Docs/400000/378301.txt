<DOC>
<DOCNO> 378301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun15.html </URL>
<DATE> 2005/09/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Zebari Türkiye’den Kuzey Irak’a operasyon beklemiyoruz 
</HEADLINE>
<TEXT>

     SALİH ZEKİ Washington DHA 

      IRAK Dışişleri Bakanı Hoşyar Zebari, Türkiye’den Kuzey Irak’a yönelik herhangi bir askeri operasyon beklemediklerini söyledi. 
     ABD’nin başkenti Washington’da temaslarda bulunan Zebari, düzenlediği basın toplantısında gazetecilerin sorularını yanıtladı. DHA’nın, "Türkiye’nin Kuzey Irak’a operasyon düzenlemesini bekliyor musunuz " şeklindeki sorusu üzerine Zebari, Irak’ın bir geçiş döneminde bulunduğunu belirterek, bu tür bir adımın yerinde olmayacağını savundu. 
     Washington’da Türk ve ABD’li yetkililerle sınır güvenliği ve PKK’nın Kuzey Irak’taki varlığı gibi konularda çok yararlı görüşmeler yaptıklarını ifade eden Zebari, bu görüşmelerin gelecekte yapılacak işbirliğine temel teşkil edeceğini söyledi. Iraklı bakan, bu açıdan bakıldığında Türkiye’den herhangi bir müdahale beklemediğini kaydetti. 
     Hoşyar Zebari ayrıca Suriye konusuna da değinerek, Irak’a Suriye sınırından teröristlerin sızdığı yönündeki iddialara atfen, Suriye’nin ’tehlikeli bir oyun oynadığını’ savundu. Zebari bununla birlikte, yıl sonunda seçilmiş bir hükümet iktidara gelinceye kadar Suriye’ye karşılık vermeyeceklerini belirtti. 
     
</TEXT>
</DOC>
