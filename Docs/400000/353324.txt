<DOC>
<DOCNO> 353324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur22.html </URL>
<DATE> 2005/06/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Şile'ye deniz otobüsü seferleri başladı... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Şile'nin İstanbul'un en önemli sayfiye yerlerinden biri olduğunu belirterek, ''Burada yaşayanların dünya ölçeğinde hizmetlere ihtiyacı var'' dedi. 
     İstanbul Deniz Otobüsleri A.Ş'nin İDO İstanbul-Şile arasındaki deniz otobüsü seferleri bugün başladı. İDO'nun Yenikapı'daki terminaline saat 08.30'da gelerek gerçekleştirilen ilk sefere katılan Topbaş, seyahat eden vatandaşlarla konuşarak yolculuktan memnun kalıp kalmadıklarını sordu. Topbaş, bir süre deniz otobüsüne kaptanlık da yaptı. 
     Yolculuk sonunda Şile'de düzenlenen tören, havai fişek gösterisi ve bando eşliğinde başladı. 
     Törende konuşan Kadir Topbaş, ''Şile, İstanbul'un en önemli sayfiye yerlerinden biri. Dolayısıyla burada yaşayan insanların dünya ölçeğinde hizmetlere ihtiyacı var'' dedi. 
     Gelecekte bu hatta daha sık seferler koyarak deniz ulaşımını artırmayı, karayolu trafiğini de rahatlatmayı hedeflediklerini anlatan Topbaş, vatandaşın imkanlarını, kaynaklarını onlar için hizmete dönüştürdüklerini söyledi. 
     İstanbul Büyükşehir Belediye Başkanı Topbaş, kent için turizmin önemine de değinerek, ''Bizim tarlamız turizm. Bu tarlayı iyi kullanmamız gerekiyor. Biz de burada bunu yapmaya çalışıyoruz. Deniz ulaşımıyla buraya günübirlik gelen turistlerin sayısı artacak'' diye konuştu. 
     
     BAŞBAKAN ERDOĞAN'A TEŞEKKÜR 
     Şile Belediye Başkanı Can Tabakoğlu da bir turizm ilçesi olarak yaşadıkları en önemli problemin çözüme kavuşmasından duyduğu mutluluğu dile getirdi. 
     Başbakan Recep Tayyip Erdoğan'ın geçen yıl ''Şile'ye deniz otobüsü gelecek'' müjdesini verdiğini ve bugün bunun gerçekleştiğini anlatan Tabakoğlu, Başbakan Erdoğan ile Büyükşehir Belediye Başkanı Topbaş'a teşekkür etti. 
     Törene, AK Parti Genel Başkan Yardımcısı Hayati Yazıcı, Eminönü Belediye Başkanı Nevzat Er ve öteki yetkililer de katıldı. 
     
</TEXT>
</DOC>
