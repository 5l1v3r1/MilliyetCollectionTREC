<DOC>
<DOCNO> 385155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/dunya/adun.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan-Avrasya çarpıştı 
</HEADLINE>
<TEXT>


İki dev tektonik tabakanın çarpışması sonucu meydana gelen Pakistan tarihinin en büyük depremi Afganistan ve Bangladeş'te de hissedildi 

DIŞ HABERLER SERVİSİ 


Güney Asya, dün sabah, 7.6 büyüklüğünde bir depremle sarsıldı. Merkez üssü Pakistan'ın başkenti İslamabad'ın kuzeydoğusu olan deprem, Pakistan, Keşmir ve Hindistan'da ilk bilgilere göre, 400'ü öğrenci, 220'si asker 3 binden fazla kişinin ölümüne, binlerce kişinin yaralanmasına ve büyük yıkıma yol açtı. Keşmir'de ve Pakistan'da bazı köylerin haritadan silindiği bildiriliyor. Deprem Afganistan ve Bangladeş'te de hissedildi. 
ABD Jeolojik Araştırma Merkezi, yerel saatle sabah 08.50'de Türkiye saatiyle 06.50 meydana gelen ve 1 dakika süren depremin merkez üssünün Pakistan'ın başkenti İslamabad'ın 95 km kuzeydoğusunda ve Hindistan'ın Cammu Keşmir eyaletinin yazlık başkenti Şrinagar'ın 125 km kuzeybatısında, yerin 10 km derinliğinde bulunduğunu açıkladı. 

Köylerden haber alınamıyor 
Özellikle Pakistan'ın kuzeyinde ve Keşmir'de büyük yıkıma ve toprak kaymalarına neden olan depremde, İslamabad'da 2 bloklu 19 katlı, 75 daireli dev bir binanın yıkıldığı, enkaz altında kalan 100 kişiden, dün gece geç saatlere kadar 82 kişinin kurtarıldığı, 10 kişinin de cesedinin çıkarıldığı bildirildi. Pakistan'ın Kuzey-Batı Sınır Eyaleti'nde 400'ü öğrenci 1700 kişinin öldüğü, 500'ü öğrenci 2000 kadar kişinin de yaralandığı belirtildi. Eyaletin Mansehra bölgesinde yıkılan 2 okul binası, biri 350 diğeri de 50 öğrenciye mezar oldu. Ölen çocuklardan 250'sinin kız öğrenci olduğu öğrenildi. Pakistan'da ölenlerin arasında 2 Japon'la bir Mısırlı diplomatın olduğu belirlendi. Pakistan kontrolündeki Keşmir'de ise 200'ü asker 1000'den fazla kişinin öldüğü açıklanırken, ordu sözcüsü, Keşmir'de can kaybının binlere ulaşmasından endişe ettiklerini söyledi. 
Telefon hatlarının kesilmesi yüzünden Pakistan'ın uzak köşelerine ulaşılamıyor. Toprak kaymaları ve şiddetli yağışların da kurtarma çalışmalarını büyük ölçüde engellediği belirtildi. Ana sarsıntıdan sonra çok sayıda artçı depremin meydana geldiği, bunlardan 14'ünün büyüklüğünün 6 civarında olduğunu kaydedildi. 
Deprem, Hindistan'ın Cammu Keşmir eyaletinde ise 20'si asker 300'den fazla kişinin ölümüne, 600 kişinin de yaralanmasına yol açtı. Afganistan'ın doğusundaki Nangarhar vilayetinde de 8 evin depremde hasar gördüğü, Surhrod bölgesindeyse bir duvarın yıkılması sonucu genç bir kızın öldüğü kaydedildi. 

Türk kurtarma ekibi bölgede 
İstanbul İl Sağlık Müdürlüğü'ne bağlı içerisinde uzman doktor ve hemşirelerin de bulunduğu 34 kişilik arama-kurtarma ekibi askeri bir uçakla deprem felaketiyle sarsılan Pakistan'a gitti. Ekiple birlikte ayrıca, bir çekici, bir jeneratör, 6.5 tonluk ilaç- tıbbi malzeme, bir ton gıda ve 10 çadırın da götürüldüğü açıklandı. Cumhurbaşkanı Sezer Pakistan Devlet Başkanı Müşerref'e, Başbakan Erdoğan da Pakistan Başbakanı Şevket Aziz'e başsağlığı diledi. 

Depremin anatomisi 

7.6 büyüklüğündeki depremin, iki "anakaranın" yani Hindistan ve Avrasya tektonik Bir gezegenin kabuğunun hareketlerinden sorumlu sistem. tabakaların çarpışması sonucu meydana geldiği bildirildi. Fransa'daki Strasbourg Rasathanesi deprem uzmanlarından Henri Hassler, "Depreme 2 anakaranın çarpışması yol açtı" dedi. 
"Hindistan yılda 2 cm kuzeye kayıyor, bu da dramatik sarsıntılara yol açıyor" diyen uzman, "Bu dün sabahki depremde de maalesef şaşırtıcı bir şey yok, bu tektonik tabakaların klasik çarpışmasından başka bir şey değil" diye konuştu. 
Uzman, "Hint tektoniği, milyonlarca yıldır kuzeye kayıyor. Himalayalar'ın devasa dağları da bu şekilde ortaya çıktı" dedi ve bu tektonik tabakanın, Avrasya plakasının altından geçtiğini belirtti. 


</TEXT>
</DOC>
