<DOC>
<DOCNO> 395052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun19.html </URL>
<DATE> 2005/11/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Skandalda son nokta Şaron'un oğlu suçunu kabul etti 
</HEADLINE>
<TEXT>

     İsrail Başbakanı Ariel Şaron’un oğlu Omri Şaron, 1999’da babasının seçim kampanyasına yabancı şirketler kanalıyla mali destek sağladığına ilişkin suçlamaları kabul etti. 
     Likud partisi milletvekili ve başbakanın danışmanlarından Omri Şaron’un, Likud partisi liderliği için yapılan, 1999’daki seçim kampanyasına dış kaynaklı para yardımı için yurt dışında şirketler kurduğuyla ilgili suçlamaları kabul ettiği bildirildi. 
     Omri Şaron, 7 yıla kadar hapis cezası öngörülen yolsuzluk, görevini suiistimal ve yalan beyanla suçlanıyordu. 
     İsrail’de seçim kampanyalarına yabancı mali destek sağlamak yasadışı kabul ediliyor. 
     Omri Şaron’un avukatlarının, müvekkilinin siyaseti bırakmayı planladığını açıklamasının beklendiği de ifade edildi. 
     İsrail başsavcısı Menaçem Mazuz, şubat ayında, başbakan hakkındaki, seçim kampanyasının finanse edilmesine ilişkin davayı, üç yıl süren soruşturmanın ardından delil yetersizliğinden düşürmüştü. 
     
</TEXT>
</DOC>
