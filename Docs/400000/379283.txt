<DOC>
<DOCNO> 379283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sontur18.html </URL>
<DATE> 2005/09/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Prof. Dr. Işıkara Deprem sessizliği beni ürkütüyor 
</HEADLINE>
<TEXT>

     
     Mustafa ERCAN MERSİN, DHA 
     
BOĞAZİÇİ Üniversitesi Kandilli Rasathanesi Deprem Araştırma Enstitüsü eski müdürü ve Kızılay Genel Başkanı Başdanışmanı Prof. Dr. Ahmet Mete Işıkara, 1 Mayıs 2003’de Bingöl’de meydana gelen deprem sonrasında, Türkiye’de 6.5 büyüklüğü veya üzerinde bir deprem olmamasının kendisini rahatsız ettiğini, bu sessizliği de olağan karşılamadığını söyledi. 
     Deprem İzleme İstasyonu’nun açılış törenine katılmak üzere Mersin’e gelen Prof. Dr. Ahmet Mete Işıkara, Şevket Sümer Mahallesi’nde 2001 yılında kendi adına yapılan Ahmet Mete Işıkara İlköğretim Okulu’nu ziyaret etti. Ziyareti sırasında sınıfları gezen Işıkara, öğrencilere depremle ilgili bilgi verdi. Işıkara, deprem eğitiminin okullara inmesini ve uygulamalı anlatılması gerektiğini belirterek, Bilgisayar ortamında depremin küçük öğrencilere anlatılması gerek. İyi ve kötü binanın görüntülerini çocukların kafasına aktarmalıyız'' dedi. Işıkara, Kızılay Genel Müdürlüğü ile Milli Eğitim Bakanlığı arasında yapılan anlaşma gereği depremin okullarda müfredata girdiğini ifade etti. 
     
     DEPREM SESSİZLİĞİ KORKUTUYOR 
     Türkiye’de yılda bir kez 6.0 veya daha büyük bir depremin olma olasılığının yüzde 63 olduğunu kaydeden Işıkara, Türkiye’de en son 1 Mayıs 2003’de Bingöl’de 6.4 şiddetinde deprem oldu. İstatistikler Türkiye’de her yıl 6.0 veya üzerinde bir deprem olacağını gösteriyor. Ancak Bingöl depreminden sonra bu ölçekte deprem olmaması beni rahatsız ve tedirgin ediyor. Bir sessizlik söz konusu. Bu sessizliği çok olağan karşılamıyorum. Türkiye’nin bir deprem ülkesi olduğunu ve bu gerçeği herkesin kabullenmesi gerek. Her an 6 veya 6.5 büyüklüğünde veya bunun üzerinde olabilecek bir depreme hazır olmalıyız'' diye konuştu. 
     
     DEPREM BİLİNÇİ OLUŞUYOR 
     Işıkara, Marmara depreminden sonra vatandaşlarda deprem bilincinin oluşmaya başladığını vurgulayarak, İstanbul’da 2001’de 2 bin kişiye kamuoyu yoklaması yaptıklarını ve deprem bilinci daha önce sıfır iken, deprem sonrasında bu oranın yüzde 29’a çıktığını kaydetti. Zorunlu Deprem Sigortası’nın hayata geçmesiyle, deprem bilincinin daha da Türkiye’de kabul edilir hale geldiğini anlatan Işıkara, 2001’de Zorunlu Deprem Sigortası yaptıranların oranı yüzde 28 iken, şimdi yüzde 40’lara ulaştı. Ancak bu da yetmez, yüzde 100'lere çıkması lazım'' dedi. 
     Işıkara, vatandaşların 10 yıl önceki gibi lüks evler yerine, depreme dayanıklı evleri tercih etmeye başladıklarını, bunun da deprem bilincinin yerleşmeye başladığının göstergesi olduğunu dile getirdi. Işıkara, Deprem Şurası’nda alınan Yapı Denetim Yasası’nın en kısa zamanda hayata geçirilmesi gerektiğini ve Türkiye’nin 5 olan deprem bölgesi sayısının 4’e ineceğini umduğunu, Türkiye’deki deprem bölgesi haritalarının da acilen değişerek, inşaat sektörüne bildirilmesi gerektiğini vurguladı. 
     
</TEXT>
</DOC>
