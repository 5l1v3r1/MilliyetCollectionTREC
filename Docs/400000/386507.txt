<DOC>
<DOCNO> 386507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/dunya/adun.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cemaat' baskını 
</HEADLINE>
<TEXT>


Basayev'le bağlantılı köktendinci 'Yermuk Cemaati'nden 600 silahlı militanın Kabartay-Balkar Özerk Cumhuriyeti'nin başkenti Nalçik'i ele geçirmek için düzenlediği baskın, Putin'in emriyle kanlı şekilde bastırıldı. Basayev'in öldürüldüğü iddia edildi 

Cenk Başlamış - Moskova 


Rusya'ya bağlı Müslüman Kafkas cumhuriyetlerinden Kabartay-Balkar'a Çeçen terörist Şamil Basayev'le bağlantılı olduğu sanılan 600 kişilik silahlı grup tarafından düzenlenen saldırı sonucu aralarında sivillerin de bulunduğu 100 civarında kişi öldü. Saldırıya Basayev'in de katıldığı ve çıkan çatışmada öldürüldüğü ileri sürülüyor. 
Cumhuriyetin başkenti Nalçik'e dün sabah saatlerinde başlayan saldırı, Kafkasya'da son yılların en büyük baskınlardan biri oldu. Değişik noktalardan kente giren silahlı grup aynı anda bütün yönetim ve gizli servis binalarıyla cezaevine saldırdı. Bir grup terörist de, havaalanını ele geçirmeye çalıştı. Kenti savaş alanına çeviren çatışmalar sırasında telefonlar kesildi ve yetkililer bir süre denetimi kaybetti. Rusya Devlet Başkanı Vladimir Putin, kentin abluka altına alınarak silahlı herkesin yok edilmesini istedi. 
Kremlin'in Kafkasya Temsilcisi Dimitri Kozak, Nalçik'te durumun akşam saatlerine doğru kontrol altına alındığını açıkladı. Halkı şoke eden olaylar sırasında ölenlerin kesin sayısı bilinmiyor, ancak 70-100 arasında bir rakamdan söz ediliyor. 

Hedef Moskova'ymış 
Kabartay - Balkar Başkanı Arsen Kanokov, 50 teröristin öldürüldüğünü, 17'sinin yakalandığını, ayrıca 12 polisle 12 sivilin hayatını kaybettiğini açıkladı. Kanokov, saldırıdan, daha önce de silahlı baskınlar düzenleyen aşırı dinci Yermuk Cemaati'ni sorumlu tuttu. Ayrılıkçı Çeçenlere yakın bir internet sitesi saldırıyı ağırlıklı olarak, "Çeçen ordusunun Kavkaz Cephesi'ne bağlı Kabartay-Balkar Birliği"nin düzenlediğini ve "110 k firin öldürüldüğünü" duyurdu. Yermuk Cemaati, geçen yıl cumhuriyette silah depolarına saldırılar düzenlemişti. Aşırı dinci örgüt Kabartay Balkarlardan oluşuyor. 
Bir Çeçen gazetesi, saldırıya Basayev'in de katıldığını ve çatışma sırasında öldürüldüğünü öne sürdü. Çeçen Gizli Servisi'nden bir yetkili, teröristlerin asıl amacının havaalanını ele geçirerek patlayıcılarla dolu bir uçakla Moskova'ya gitmek olduğunu, ancak plan başarısız olunca diğer bir grubun kente saldırdığını, ablukaya alınan Basayev ve adamlarının öldürüldüğünü ileri sürdü. 

Bitmeyen savaş 

Dün sabah yüzlerce silahlı kişinin saldırısına uğrayan Nalçik, geçen yıl trajik bir okul baskınının yaşandığı Kuzey Osetya'nın Beslan kasabasından sadece 100 kilometre uzakta bulunuyor. 
Nalçik baskını, Çeçenistan'da 1996 yılından bu yana devam eden savaşın bölgeyi nasıl bir istikrarsızlığa sürüklediğini ve nasıl her an yayılabileceğini gösteriyor. 

Gövde gösterisi 
Ayrılıkçı Çeçenlerin sık sık Çeçenistan dışında da eylemler düzenlemesi, Moskova'ya karşı gövde gösterisi yapma ve meydan okuma niteliği taşıyor. Kremlin karşıtları böylece istedikleri yere istedikleri zaman saldırabileceklerini göstermeye çalışıyor. 
Moskova ise misilleme olarak Kafkasya politikasını sürekli olarak sertleştiriyor. 


</TEXT>
</DOC>
