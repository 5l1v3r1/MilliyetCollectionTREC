<DOC>
<DOCNO> 355141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy12.html </URL>
<DATE> 2005/06/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bankacılık Yasa Tasarısı'nın görüşmesinde sert tartışmalar çıktı 
</HEADLINE>
<TEXT>

     CHP Mersin Milletvekili Mustafa Özyürek, Bankacılık Yasa Tasarısının IMF'nin dayatması sonucunda aceleye getirilerek komisyonda görüşülmeye başlandığını belirterek, ''Türkiye ekonomisinin geleceği, bu tasarının geçmesi durumunda geleceği vaadedilen 860 milyon dolara kalmışsa koyverin gitsin'' dedi. 
     Bankacılık Yasa Tasarısı'nın tümü üzerindeki görüşmeler TBMM Plan ve Bütçe Komisyonu'nda devam ediyor. 
     Özyürek, komisyonda yaptığı konuşmada, Cumhurbaşkanı tarafından geri gönderilen yasalar ile ilgili bazı iktidar milletvekillerinin, Cumhurbaşkanı yasaların üstünde mi diyerek tepki gösterdiğini hatırlatarak, ''Bunu yapıyorsunuz ama IMF isteyince akan sular duruyor'' dedi. 
     
     ''KANIMIZA DOKUNUYOR'' 
     IMF'nin dayatması sonucu meclisin gece-gündüz ve hafta sonları da çalışmaya başladığını belirten Özyürek, ''Sanki ülke savaşa girecek''diye konuştu. IMF'nin, Bankacılık ve Sosyal Sigortalar Kurumu yasa tasarısını Meclisin son günlerinde bir dayatma olarak ortaya koyduğunu ve iktidarın da bunu pervasızca yerine getirmeye çalıştığını savunan Özyürek, şunları söyledi 
     ''Biz çalışmaktan kaçmıyoruz. Bankacılıkla ilgili olarak da bugüne kadar bir engelleme yapmadık. Ama IMF'nin bu dayatması ve karşılığında yapılanlar kanımıza dokunuyor. 
     Muhalefet bu yasaları engelliyormuş ve 860 milyon dolar gelmediği için de ekonomi kötüye gidiyormuş. Bazı ekonomi programlarında birtakım çıkar çevreleri ve işi bilmeyenler bunları söylüyor. Ben bu sözlere karşı TBMM Başkanının meclise sahip çıkmasını beklerdim. TBMM'ye karşı bu programlarda çok aşağılayıcı bir takım yaklaşımlarda bulunulmuştur. Türkiye ekonomisinin geleceği, bu tasarının geçmesi durumunda geleceği vaadedilen 860 milyon dolara kalmışsa koyverin gitsin. Ben öncelikle yasamaya saygı bekliyorum. Meclis Başkanından da böyle bir görev bekliyorum. Meclis IMF'nin dayatması ile değil kendi iradesi ile çalışır. 
     Meclis başkanı herhalde ekonomi programlarını fazla izlemiyor. Erzurumdaki o münasebetsiz ve yanlış olay karşısında müthiş demeçler veren Başkandan bu konuda da bir tavır koymasını beklerdik.'' CHP'nin kongre sürecine girdiğini ve hafta sonları yapılacak kongrelere milletvekillerinin katılmak durumunda olduğunu belirten Özyürek, ''Siz şimdi Cumartesi çalışma koydunuz. Canınız sağolsun, bizi hapsetmeye kalkıyorsunuz. Ama şunu iyi bilin ki biz her iki görevimizi de yapacağız. IMF'nin bu dayatmalarına karşı yapılanlarla Türkiye'nin bağımsızlığını koruyacağını düşünmüyorum. CHP gerek komisyonlarda gerekse genel kurulda içtüzüğün verdiği tüm haklarını kullanacaktır. Biz IMF'den gelen talimatı değil halkın verdiği iradeyi ortaya koyacağız'' diye konuştu. 
     
     ''TASARI IMF'NİN DAYATMASI'' 
     CHP İstanbul Milletvekili Ali Kemal Kumkumoğlu, tasarının alt komisyonundaki görüşmelerinin, Türkiye'nin karşı karşıya kaldığı durumu özetlediğini ve siyasi iktidarın tercihlerini de net biçimde ortaya koyduğunu söyledi. Bankacılık sektörü ile ilgili düzenlemede amacın sadece bu sektörü nasıl kar ettirebilirim yaklaşımı olmaması gerektiğini belirten Kumkumoğlu, tasarının görüşmeleri sırasında iktidarın gerek dış gerekse iç baskılarla karşı karşıya olduğunu öne sürdü. 
     Bu baskılara gerek muhalefet gerekse bazı iktidar partisi üyelerinin karşı çıktığını ifade eden Kumkumoğlu, ''Bu yasa genel kuruldan çıkarsa ben eminim ki bazı iktidar milletvekillerinin kendi iç dünyasındaki muhalefete rağmen çıkacaktır'' dedi. Tasarının IMF'nin dayatması olduğunu herkesin kabul ettiğini söyleyen Kumkumoğlu, artık sıranın kurumlara geldiğini ve IMF'nin Şu kurumu kaldırmazsanız şu kaynağı aktarmayız demeye başladığını ileri sürdü. Kumkumoğlu, tasarıda genel müdürlük ve yardımcıları ile düzenlemelerin dışında çalışanlarla ilgili tek bir maddenin bile yer almamasını da eleştirerek, ''Çalışanlarla ilgili sadece, sözleşmeden kaynaklanan hakların bazılarını iptal etmek dışında bir madde tasarıda yer almamıştır''dedi. 
     
     ''KIZILAY'DA ASILMALI'' 
     AK Parti Samsun Milletvekili Musa Uzunkaya da bankaların içini boşaltanlara yönelik yaptırımların yeterli olmadığını belirterek, ''70 milyon insanının kanını sülük gibi emenler, kendilerine piyango çıkmış gibi yatlarla dünyayı dolaşanlar Kızılay Meydanı'nda asılmalı. Gerçi idam kaldırıldı ama...'' dedi. 
     Birleşimi yöneten Komisyon Başkanvekili Altan Karapaşaoğlu'nun ''sözleriniz tutanaklara geçiyor, idam lafını geri alın'' demesi üzerine, idamın Anayasa ve yasalardan çıkarıldığını hatırlatan Uzunkaya, kişisel olarak ölüm cezasından yana olduğunu ifade etti. ''İdam kalktı ama bu kişiler ağırlaştırılmış müebbet hapis cezasına çarptırılmalı. 70 milyonunun ahı var'' diyen Uzunkaya, idamın, ABD'de olduğu gibi Türkiye'de uygulanması gerektiğini savundu. 
     CHP Trabzon Milletvekili Akif Hamzaçebi'nin ''ABD'deki uygulamayı savunuyorsanız elektrikli sandalye olmalı'' demesine Uzunkaya, ''Suçun türüne göre Kızılay'a güzel bir sandalye konabilir'' karşılığını verdi. 
     Uzunkaya, ülkenin, bankaların içini boşaltmadan dolayı büyük zarara uğradığını, bu nedenle yapılacak düzenlemelerin önemli olduğuna işaret ederek, ''Bankaların içi boşalırken BDDK'nın, TMSF'nin, SPK ve Merkez Bankası'nın mesuliyeti yok mu '' diye sordu. 
     Bankaların içinin boşaltılması konusunda geçmişte bakanlara sordukları sorulara, ''gizli'' gerekçesiyle yanıt verilmediğini anlatan Uzunkaya, konuyla ilgili olan Anayasa'nın 138. maddesinin değiştirilmesi gerektiğini vurguladı. 
     
</TEXT>
</DOC>
