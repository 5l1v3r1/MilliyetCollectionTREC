<DOC>
<DOCNO> 394600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur11.html </URL>
<DATE> 2005/11/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ankara'daki Zafer Anıtı'na çirkin saldırı... 
</HEADLINE>
<TEXT>

     Sıhhiye'de bulunan Zafer Anıtı'ndaki Atatürk heykelinin yüz bölümü ile vücudunun üst kısmı, dün gece henüz kimliği belirlenemeyen kişi ya da kişilerce ayakkabı boyası ile boyandı. 
     Bu sabah vatandaşlardan gelen ihbar üzerine olay yerine gelen Emniyet ekipleri, anıttaki Atatürk heykelinin yüz bölümü ile vücudunun üst kısmının ayakkabı boyası ile boyandığını, el kısmına küçük bir kitap konularak heykelin kaidesine de ''Bu dünyada okumadın, belki öbür dünyada ateşin üstünde okursun diye cevşeni eline veriyorum'' yazıldığını tespit etti. Olay yerinde inceleme yapan bomba imha uzmanları, heykelin el kısmına bırakılan kitabın bir ''Cevşen'' olduğunu belirledi. 
     Ankara Büyükşehir Belediyesi ekiplerince üzerindeki boya ve yazılar silinen heykel, daha sonra yıkandı. 
     Emniyet yetkilileri, olayın akli dengesi yerinde olmayan kişi veya kişilerce gerçekleştirilmiş olabileceğini belirterek, konuya ilişkin çalışma başlatıldığını bildirdiler. 

     
</TEXT>
</DOC>
