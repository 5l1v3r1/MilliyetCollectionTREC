<DOC>
<DOCNO> 376851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur40.html </URL>
<DATE> 2005/09/08/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İETT, 12 Eylül'de kış tarifesine geçiyor... Neler değişecek 
</HEADLINE>
<TEXT>

     İETT, 12 Eylül Pazartesi günü kış tarifesine geçecek. 
     İETT Genel Müdürlüğü Basın Danışmanlığı'ndan yapılan yazılı açıklamada, kurumun kış tarifesini başlatacağı pazartesi günü yeni eğitim ve öğretim yılının da başlayacak olması nedeniyle sefer sayılarını artırdığı belirtildi. 
     Açıklamada, ''İstanbul'da okul yoluna düşecek olan 2 milyon 200 bin öğrenciyle birlikte pazartesi günü mevcut trafik yoğunluğunun artacağını göz önüne alan İETT yetkilileri, bununla ilgili olarak bazı ek tedbirler aldı. İETT, mevcut otobüs sayısını 2 bin 16'dan 2 bin 240'a çıkararak sefer sayısını artırdı. Bazı hatlara ise ek seferler kondu'' denildi. 
     İETT Genel Müdürü Muammer Kantarcı da okulların açılmasıyla beraber hareketli nüfusa minik ve genç öğrencilerin de katılacağını belirterek, İETT olarak buna hazırlıklı olduklarını ve ilk planda otobüs sayısının artırıldığını bildirdi. Kantarcı, şunları kaydetti 
     ''Hareketli nüfus, okulların açıldığı gün yaklaşık 8 milyon kişiye çıkacak. Biz bu yüzden 2 bin 16 olan araç sayımızı 2 bin 240'a çıkardık. İETT açısından bir araç yetersizliği olmayacak. Bu konuyla ilgili planlamalarımızı bitirip, herhangi bir aksaklığın olmaması noktasında ek seferler de düzenleyerek tedbirlerimizi aldık. 
     Ailelere, çocuklara toplu taşıma kültürünü kazandırmamız noktasında bir de çağrıda bulunup, çocuklarımızı, İETT otobüslerini, tramvay, metro ve tüneli kullanmaları konusunda eğitmeleri tavsiyesinde bulunmak istiyoruz. Böylece bilinçaltında bir toplu taşıma kültürü oluşacaktır. Hatta bunun ilköğretimde ders olarak okutulması gerekir. 
     İETT olarak 'Biz insan taşıyoruz' felsefesinin de bir gereği olarak 'Toplu taşıma araçlarını tercih edin' çağrısı yapıyoruz.'' 
     
</TEXT>
</DOC>
