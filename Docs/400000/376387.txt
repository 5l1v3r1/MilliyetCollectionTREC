<DOC>
<DOCNO> 376387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko07.html </URL>
<DATE> 2005/09/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Büyük Ankara ve Efes Otelleri satılıyor... 
</HEADLINE>
<TEXT>

     Emekli Sandığı'na ait Büyük Ankara ve Büyük Efes Otelleri de satışa çıkarıldı. 
     Özelleştirme İdaresi Başkanlığı'nın gazetelerde yer alan duyurusuna göre, özelleştirme kapsamına alınan Büyük Efes Oteli için 19 Ekim, Büyük Ankara Oteli için ise 26 Ekim akşamına kadar teklif verilecek. 
     Kullanımlarında bulunan tüm taşınmazlarıyla birlikte satılacak olan iki otelin ihalesi, ''Kapalı zarf içinde teklif alarak ve görüşmeler yaparak, pazarlık usulüyle'' gerçekleştirilecek. Pazarlık aşamasında açık arttırmaya da başvurulabilecek. 
     İstanbul-Hilton'un ardından yeni sahibini bulacak olan Büyük Ankara Oteli, 1966 yılında açıldı ve 1986 yılına kadar Ankara'nın tek 5 yıldızlı olarak hizmet verdi. 176 oda kapasiteli Büyük Ankara Oteli, halen tadilat nedeniyle kapalı bulunuyor. 
     1964 yılında hizmete giren 406 odalı Büyük Efes Oteli de 1992 yılına kadar İzmir'in tek 5 yıldızlı oteliydi. 
     
     İŞHANI İHALELERİNE İPTAL 
     Bu arada Emekli Sandığı Yönetim Kurulu, 6 Haziran 2005 tarihinde ihalesi yapılan Ankara-Rüzgarlı ve Hisarpark işhanları ve Çankaya-Öveçler'deki ek hizmet binası ile İstanbul-Beyoğlu'ndaki Karaköy İşhanının satış ihalelerini iptal etti. 
     Emekli Sandığı Genel Müdürlüğü yetkilileri, her 4 ihalede de tek teklif verildiğini, bu nedenle istenen fiyat seviyesine ulaşılamaması durumu doğduğunu, bu gerekçe ile de söz konusu ihalelerin iptal edildiğini bildirdiler. 
     Emekli Sandığı, her 4 taşınmaz için ileride yeniden ihaleye çıkmaya hazırlanıyor. 
     
</TEXT>
</DOC>
