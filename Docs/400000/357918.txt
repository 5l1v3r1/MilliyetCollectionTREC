<DOC>
<DOCNO> 357918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/guncel/axgun01.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre için alarm veren 24 nokta 
</HEADLINE>
<TEXT>


Türkiye Çevre Koruma ve Yeşillendirme Kurulu Başkan Yardımcısı Aydın Atıcı, gönüllü çevrecilerden derlediği bilgilerle, Türkiye'nin çevre sorunları haritasını Milliyet için çizdi 

Serhat Oğuz - İstanbul 

İSTANBUL Küçükçekmece Gölü, atıklarla zehirli göle dönüştü. Kilyos - Karaburun arasında kömür ocaklarının denize yaptıkları dolgu ve hafriyatlar ciddi tahribata neden oluyor. Gebze ve Ömerli'de taş ocakları çevreyi tahrip ediyor. 
ANKARA Günlük 3 bin ton çöpün döküldüğü Mamak çöplüğü, çevre ve halk sağlığını tehdit ediyor. 
İZMİR Doğalgaz kullanımı yaygınlaşmadığından hava kirliliği ciddi boyutta. 
BURSA Verimli toprakların bulunduğu Gürsu Ovası'na, hal inşaatı ve oluşacak trafik zarar verecek. Nilüfer Deresi'ne atık boşaltılıyor. Beslendiği dereler kirletilen Uluabat Gölü ölüyor. 
İZMİT Yoğun sanayi, deniz ve bitki örtüsünü olumsuz etkiliyor. Seymen beldesindeki bir fabrikanın kimyasal atıkları, tarım ürünlerine, ağaçlara zarar veriyor. 
BEYŞEHİR GÖLÜ Erozyon ve sulama amaçlı kontrolsüz aşırı su alımı nedeniyle ölüyor. 
MALATYA Sanayi atıkları çevreyi tehdit ediyor. Beylerderesi'nden temiz gelen bir akarsu, Sahnahan bölgesine geldiğinde, simsiyah oluyor. 
ŞANLIURFA Batman-Dörtyol Boru hattındaki yarılmadan sızan ham petrol göl alanına aktı. Sızdığı Atatürk Barajı'ndan sulama yapılan alanlar olumsuz etkilendi. 
AKDENİZ Nesli tükenen Akdeniz fokları için yapılan çalışmalar olumlu sonuç vermiyor. 
KASTAMONU Küre Dağları çevresinde bilinçsiz toplama nedeniyle orkide, dikenli kiraz ve şimşir bitkilerinin soyu tehlikede. 
ARTVİN Muratlı Barajı'nda kirlilik tehdit ediyor. 
VAN GÖLÜ Yüzde 40'lık kirlilik oranıyla çok ciddi bir tehdit altında. Önlem alınması halinde ancak 50 yılda temizlenebileceği belirtiliyor. 
TUZ GÖLÜ Çevresindeki şehirlerin kanalizasyonu göle akıyor. 
HASANKEYF Küçük kerkenez ve tavşancıl gibi türler de sular altında kalarak yok olacak. 
ANTALYA Beydağları Milli Parkı içindeki Tahtalı Dağı'nda teleferik ve kayak pisti yapımına izin verilmesi, sadece bu bölgede bulunan 25 bitki türü dahil 860 türü tehdit ediyor. 
NİĞDE Aralarında nesli tükenmekte olan dikkuyruk ördeklerinin yer aldığı 110 tür su kuşunun son yaşam alanlarından Akkaya Göleti, atıklarla kirletiliyor. 
RİZE Sahil yolu çalışmaları en büyük tehditlerden. Kötü yakıt nedeniyle oluşan hava kirliliği ve filtresi olmayan fabrikalar da olumsuz etkiliyor. 
TRABZON Karadeniz otoyolu, doğal kıyıyı tehdit ederken, içme suyu kaynağı olan Değirmendere aşırı kirlendi. 
GİRESUN Şebinkarahisar, Alucra, Çamoluk ilçelerinde erozyon tehdidi, tüm ilçelerin atıklarını dere ve denize akıtması, fındık tarımı için kullanılan kimyasal gübreler sorunların başında geliyor. 
SAKARYA Sakarya Nehri zehir taşıyor. 
MERSİN Mezitli beldesinde kanalizasyon atıkları denize akıtılıyor, plaj yok olma sınırında. 
KARADENİZ Atıklarla kirleniyor. Ticari değeri olan 26 tür balıktan sadece 6 tür kaldı. Her yıl yaklaşık 3 bin yunus ölüyor. 
GÜNEY MARMARA Mudanya, Gemlik, Karacabey ve İznik sahillerinde yapılan ölçümlerde kirliliğin had safhaya ulaştığı belirlendi. 
TOROSLAR Dağların eteklerinden yurtdışına gönderilen kardelen çiçeği bilinçsiz toplama yüzünden 60 yıl öncesine göre yüzde 90 azaldı. 


</TEXT>
</DOC>
