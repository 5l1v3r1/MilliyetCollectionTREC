<DOC>
<DOCNO> 371693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur04.html </URL>
<DATE> 2005/08/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Üniversite sınavını kazananlar için burs rehberi... 
</HEADLINE>
<TEXT>

     ÖSS yerleştirme sonuçlarına göre yükseköğretim programına yerleştirilen adayları burs başvuruları bekliyor. Öğrencilere, üniversiteye, bölüme, memleketine veya bulunduğu şehre göre burs veren kuruluşlar var. Üniversite öğrencilerine burs veren kuruluşlar ve şartları şöyle 
     Adana Ticaret Odası Sosyal Eğitim Vakfı, Adana’da ikamet eden, başarılı, maddi durumu yetersiz 1125 öğrenciye burs veriyor. Adıyaman Eğitim Vakfı, Adıyamanlı olup Ankara’da okuyan 40 öğrenciye burs veriyor. 
Afyon doğumlu öğrencilere burs veren Afyon Eğitim Vakfı maddi durumu yetersiz, başarılı ve okul masrafı ağır olan öğrencilere öncelik tanıyor. 
Akyazılı Orta ve Yüksek Eğitim Vakfı, Türkiye’nin her yerinden yapılan başvuruları değerlendirerek, maddi olanağı yetersiz, başka kuruluştan burs almayan 85 öğrenciye burs verecek. 
Ali Osman Sönmez Vakfı her yıl tekstil ve mühendislik ağırlıklı bölümlerde okuyan Bursa doğumlu 52 öğrenciye burs veriyor. 
Ankara Büyükşehir Belediyesi Ankara ili sınırlarında oturan maddi durumu yetersiz 7500 üniversite öğrencisine 8 ay boyunca 25 YTL eğitim yardımı yapıyor. 
Asım Kocabıyık Kültür Eğitim Vakfı ağırlıklı olarak işletme, iktisat ve mühendislik bölümlerinde okuyan 100 öğrenciye aylık 125 YTL veriyor. 
Atatürk Vakfı İstanbul’daki devlet üniversitelerinde okuyan öğrencilere burs veriyor. 
Avni Akyol Vakfı maddi durumu yetersiz ve tercihen Düzceli üniversite öğrencilerine burs veriyor. 
Boğaziçi Üniversitesi Vakfı, B.Ü. öğrencilerine başarı, gereksinim, özel burs ve yüksek lisans bursu veriyor. 
Bursa Büyükşehir Belediyesi Bursa’da okuyan veya Bursalı 1500 lisans öğrencisine burs veriyor. 
Çağdaş Yaşamı Destekleme Derneği, her yıl 5 bin maddi durumu yetersiz lisans öğrencisine burs veriyor. GAP Bölgesi’nde hizmet veren ÇATOM Çok Amaçlı Toplum Merkezleri maddi durumu yetersiz 27 üniversite öğrencisine burs verecek. 
Ciner Grubu, şehit polis ve askerlerin çocuğu olan üniversite öğrencilerine burs veriyor. 
Diyarbakır Büyükşehir Belediyesi maddi durumu yetersiz 100 üniversite öğrencisine dokuz ay boyunca 100 YTL burs verecek. 
Ege Bölgesi Sanayi Odası Vakfı, ailesi Ege Bölgesi’nde ikamet eden veya Ege Bölgesi’ndeki üniversitelerde öğrenim gören 400 üniversite öğrencisine burs veriyor. 
Eskişehir Sanayi Odası, Eskişehir ve Bilecik doğumlu işletme, iktisat ve mühendislik öğrencilerine burs veriyor. 
İstanbul Büyükşehir Belediyesi, 42 bin 500 üniversite öğrencisine yedi ay boyunca burs verecek. 
İstanbul Ticaret Borsası Vakfı, İstanbul Üniversitesi’yle Marmara Üniversitesi’nin İşletme, İktisat ve Siyasal Bilgiler Fakültesi’nde okuyan 450 lisans öğrencisine dokuz ay boyunca burs verecek. 
İTÜ Yüksek Mühendisler Birliği Vakfı, İstanbul Teknik Üniversitesi öğrencilerine burs veriyor. Kanserle Savaş Vakfı, İstanbul’daki tıp fakültelerinde okuyan ikinci sınıf ve üstü öğrencilere 12 ay boyunca burs veriyor. 
Lions Kulüp, başarılı, maddi durumu yetersiz 230 öğrenciye burs veriyor. 
     Malatya Eğitim Vakfı her yıl 800 öğrenciye burs veriyor. Bursiyerlerin yüzde 80’ini Malatya doğumlu, yüzde 20’sini Malatya’da okuyan üniversite öğrencileri oluşturuyor. 
19 Mayıs Üniversitesi Vakfı, 19 Mayıs Üniversitesi öğrencilerine burs veriyor. 
Sani Konukoğlu Vakfı her yıl 1118 üniversite öğrencisine burs veriyor. Bu yıl 280 kontenjanı var. Gaziantepli şehit çocukları hiçbir koşul olmadan, bedensel sakatlığı olan çocuklarsa raporla belgeleyerek bursa hak kazanıyor. 
Sema Yazar Gençlik Vakfı maddi durumu yetersiz ve ÖSS puanına göre başarılı öğrencilere aylık 130 YTL burs veriyor. 
TÜBİTAK ÖSS’de ilk 5 bin öğrenci arasına giren ve fizik, kimya, biyoloji, moleküler biyoloji ve genetik, matematik, sosyoloji, ekonomi, psikoloji, felsefe, tarih bölümlerinde okuyan öğrencilere aylık 250 YTL burs veriyor. 
Türk Anadolu Vakfı, Konya Selçuk Üniversitesi öğrencilerine burs veriyor. Türk Eğitim Vakfı, maddi durumu yetersiz, ÖSS’de başarılı lisans öğrencilerine burs veriliyor. 
Hacı Ömer Sabancı Vakfı VAKSA her yıl 250’si yeni olmak üzere 1000 öğrenciye burs veriyor. Vehbi Koç Vakfı tarafından burs verilen üniversiteler ise vakfın sitesinde belirtiliyor. 

ANKA 
     
</TEXT>
</DOC>
