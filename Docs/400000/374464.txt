<DOC>
<DOCNO> 374464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo43.html </URL>
<DATE> 2005/08/31/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Fenerbahçe'de Servet topla çalışmalara başladı... 
</HEADLINE>
<TEXT>

     Fenerbahçe, Turkcell Süper Ligi’nin 5. haftasında Ankaraspor ile yapacağı maçın hazırlıklarını, bugün çift antrenmanla sürdürdü. 
     Teknik direktör Christoph Daum yönetiminde, Samandıra Tesisleri’nde gerçekleştirilen günün ikinci çalışmasında sarı-lacivertliler, topla koordinasyon çalışmaları, dar alanda kanat organizasyonları ve birebir mücadelelerin ardından, tek pas çalışması ve çift kale maç yaptı. 
     Yeni transfer Zafer Biryol’un, özellikle top çalma antrenmanında ortada kaldığı, ancak ilerleyen dakikalarda takıma uyum sağladığı görüldü. 
     Milli takımlarda bulunan futbolcuların yer almadığı antrenmanda, sakatlığı nedeniyle bir süredir tedavi olan Tuncay, Servet ve Gürhan takımdan ayrı koşu yaptı. 
     Sakatlığı nedeniyle uzun süre takımdan ayrı kalan Servet, koşunun ardından antrenör İrfan Saraloğlu gözetiminde topla çalıştı. 
     Fenerbahçe, Ankaraspor maçının hazırlıklarını, yarın yapacağı çift antrenmanla sürdürecek. 
     Bu arada sarı-lacivertli takımın sağlık ekibindeki fizyoterapist Bernd Neier’in yerine altyapıdan Orhan Şakir bu göreve getirildi. 
     Neier’in Avusturya’ya geri dönmesinin ardından, 2 sezon önce takımda aynı görevi yapan Orhan Şakir yeniden eski görevine atandı. 
     
</TEXT>
</DOC>
