<DOC>
<DOCNO> 365947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/guncel/axgun01.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazanın nedeni henüz bilinmiyor 
</HEADLINE>
<TEXT>


Kumluca'daki helikopter kazasında kaybolan Deniz Pilot Yüzbaşı Satır ile Deniz Pilot Üsteğmen Sarıkaya'ya ulaşılamadı. Uzmanlar, helikopterin düşme ihtimalleri arasında pilotaj hatası, kuyruk rotoru arızası, kumanda kilitlenmesi arızası olabileceğini belirtti 

UFUK BALKİS, HAYREDDİN DENİZ, MEHMET ÇAKMAK Antalya DHA 

Antalya'nın Kumluca ilçesi yakınlarındaki Beşadalar bölgesinde önceki gece görev uçuşu sırasında belirlenemeyen bir nedenle denize düşen Sahil Güvenlik Komutanlığı'na ait helikopterde şehit olan 2 astsubayın cenazeleri Aksaz Deniz Üssü'ne gönderilirken, kaybolan Deniz Kıdemli Pilot Yüzbaşı Süleyman Satır ile Deniz Pilot Üsteğmen Bülent Sarıkaya'ya ulaşılamadı. 
2 helikopter, 2 firkateyn ve 4 hücümbotun katıldığı arama çalışmaları 5 kilometrekarelik alanda aralıksız devam ederken, SAT komandoları ve dalgıçlar helikopterin enkazının bulunduğu deniz dibini tarıyor. 

Enkaza ulaşıldı 
Kaza yerine ulaşan hücumbotlar projektörlerle deniz yüzeyini taradı, SAT komandolarının yürüttüğü arama çalışmalarına bölgedeki sivil dalgıçlar da katıldı. İlk aşamada kaza yerinde düşen helikoptere ait parçalar bulundu. 
Hücumbotlar ve gece görüşlü helikopterlerin sürdürdüğü aramalarda dün, saat 01.00 sıralarında kayıp subaylara ait bir kask ve çanta bulundu. Saat 02.00'de, görüşün aramalara olanak vermemesi üzerine çalışmalar durduruldu. Sabah saat 05.32'den itibaren havanın aydınlanmasıyla arama çalışmaları yoğunlaştırıldı. Antalya Valisi Alaaddin Yüksel, SAT komandolarının helikopterin enkazına ulaştığını söyledi. 

Gelişmiş modeldi 
Düşen helikopter, Sahil Güvenlik Komutanlığı emrinde kullanılmak amacıyla İtalyan "Agusta" firmasından alınan ve şu ana kadar 8'i teslim edilen bu alanda en gelişmiş teknolojiye sahip AB 412 EP tipi helikopterlerden biriydi. Helikopterlerde, bir arıza durumunda pilotların denize düşme tehlikesi anında helikopteri su üstünde tutacak botları bir düğmeye basarak şişirebileceği bir sistem bulunuyor. Çok alçak irtifadan düşüşlerde de botlar otomatik olarak şişiyor ve helikopteri su üstünde tutuyor. 
Uzmanlar, helikopterin düşme ihtimalleri arasında pilotaj hatasının yanı sıra, kuyruk rotoru arızası, elektronik sistem arızası, kumanda kilitlenmesi, gece görüş sistemi arızası, ışık yansıması ve motor arızasının olabileceğini belirtti. Acil iniş botlarının açılmaması ve halikopterin parçalandığını kaydeden uzmanlar bu nedenle helikopterin ani bir arıza nedeniyle sert şekilde denize düşmüş olabileceğini kaydetti. 

'Koku genzimizi yakıyordu' 

"RÜYA" adlı tekneyle gece dalış eğitimi yapan dalış eğitmeni Halim Akkaymak tanık olduğu kazayı şöyle anlattı "Suya çok yakın uçuyordu ve ışıkları yanmıyordu. Karanlıkta bizi göremez de çarpar diye korktum. Borda fenerlerini yakıp söndürdüm. Helikopterin projektörlerini yakıp söndürdüler. 1 dakika geçmeden, sahilden 400- 500 metre açıkta, helikopterin suya çarpma sesini duyduk. Büyük bir gürültüydü. Denizin tüm yüzeyine yakıt yayılmıştı ve buhardan yükselen koku genzimizi yakıyordu. Bir ceset, denizde sırtüstü duruyordu. İlk önce onu çıkarıp tekneye aldık. İkinci ceset, kemeriyle koltuğuna bağlıydı, onu da tekneye aldık. İkisinin de can yelekleri üzerindeydi. 

2 şehit 2 kayıp 

İzmir - Aksaz - Antalya güzerg hında görev uçuşuna çıkan, Süleyman Satır komutasındaki Sahil Güvenlik Komutanlığı'na ait AB 412 EP tipi helikopter, önceki gün saat 21.45 sıralarında Kumluca'nın Çavuşköy Adrasan beldesi açıklarındaki Beşadalar bölgesinde denize düştü. Helikopterdeki 4 personelden Satır ile Sarıkaya kaybolurken, radar Kıdemli Çavuş Aydın Canpolat ve radar Kıdemli Çavuş Mevlüt Pekdemir şehit oldu. 


</TEXT>
</DOC>
