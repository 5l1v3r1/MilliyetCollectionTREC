<DOC>
<DOCNO> 358037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko22.html </URL>
<DATE> 2005/07/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Otomotiv ihracatı AB'ye aktı... 
</HEADLINE>
<TEXT>

     Türk ekonomisinin lokomotifi haline gelen otomotiv sektörü, yılın ilk yarısında ihracatının yüzde 68.8'ini Avrupa Birliği AB üyesi 24 ülkeye gerçekleştirdi. 
     Kıbrıs Rum kesimine ihracat yapılmazken, aday ülke konumundaki Romanya ve Bulgaristan da eklendiğinde, birliğin pazar payı yüzde 72.4'ü buldu. 
     AA muhabirinin, Uludağ İhracatçı Birlikleri UİB verilerinden yaptığı derlemeye göre, Türk otomotiv sektörü, ocak-haziran döneminde gelişmiş batı ülkeleri başta olmak üzere 5 kıtada toplam 165 ülke ve özerk bölgeyle 13 serbest bölgeye ihracat yaptı. 
     Toplam 6 milyar 636 milyon 59 bin dolarlık otomotiv ihracatının, 4 milyar 565 milyon 163 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerine gerçekleştirildi. 
     Bu rakam, toplam otomotiv ihracatının yüzde 68.8'ini karşılarken, AB üyesi 24 ülkenin, 141 ülke karşısındaki potansiyelini de ortaya koydu. 
     
     İHRACATIN YARISINDAN FAZLASI 5 ÜLKEYE 
     AB ülkeleri arasında Almanya, İtalya, Fransa, İngiltere ve İspanya'ya yapılan ihracat, 3 milyar 345 milyon 232 bin dolar ile toplam otomotiv ihracatının yarısından fazlasını oluşturdu. 
     AB üyesi Hollanda, Belçika, İrlanda, Avusturya, İsveç, Yunanistan, Finlandiya, Danimarka, Portekiz, Lüksemburg, Polonya, Letonya, Macaristan, Litvanya, Slovenya, Slovakya, Malta, Çek Cumhuriyeti ve Estonya'ya yapılan ihracat da yine üst sıralarda yer aldı. Kıbrıs Rum kesimine ise ihracat yapılmadı. 
     
     ADAY ÜLKELERDE DURUM 
     Aday ülke konumundaki Romanya ve Bulgaristan da eklendiğinde birliğin pazar payı yüzde 72.4'ü buldu. 
     Bu iki ülkeye ocak-haziran döneminde 242 milyon 584 bin dolarlık ihracat gerçekleştirildi. Toplam otomotiv ihracatının yüzde 3.6'sının yapıldığı ve yakın gelecekte AB üyesi olması beklenen Romanya'da yüzde 169.7, Bulgaristan'da ise yüzde 60.3 oranında artış kaydedildi. 
     AB üyesi ve aday ülke konumundaki toplam 26 ülkeye 4 milyar 807 milyon 747 bin dolar ihracat yapılırken, kalan 139 ülkeye gerçekleştirilen ihracat ise 1 milyar 828 milyon 312 bin dolar ile sınırlı kaldı. 
     
</TEXT>
</DOC>
