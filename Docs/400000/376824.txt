<DOC>
<DOCNO> 376824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur13.html </URL>
<DATE> 2005/09/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ücretsiz ders kitaplarının yüzde 90'ı dağıtıldı 
</HEADLINE>
<TEXT>

     İlköğretim öğrencilerine ücretsiz verilecek ders kitaplarının okullara dağıtımının yüzde 90 oranında tamamlandığı bildirildi. 
     Her sınıf için ayrı ayrı hazırlanan poşetlerin içinde ders kitapları ve çalışma kitapları ile Başbakan Recep Tayyip Erdoğan ve Milli Eğitim Bakanı Hüseyin Çelik’in mesajının yer aldığı metin bulunuyor. 
     Milli Eğitim Bakanlığı Yayımlar Dairesi Başkanı Şadi Keskin, AA muhabirine yaptığı açıklamada, tüm öğrencilerin, okulların açılacağı 12 Eylül’de kitaplarını sıralarının üstünde bulacağını bildirdi. 
     Ders kitaplarının dağıtımının planlanan sürede gerçekleştirildiğini kaydeden Keskin, 11 milyon 500 bin ilköğretim öğrencisine 105 milyon 760 bin kitap dağıtılacağını belirtti. 
     Keskin, öğrencilere ücretsiz ders kitabı verilmesi projesine 2003 yılında başlandığını, 2003 yılında 82 milyon, 2004 yılında 84 milyon kitap dağıtıldığını ifade ederek, bu eğitim-öğretim yılında ders kitaplarının yanı sıra öğrencilere çalışma kitapları, öğretmenlere de kılavuz kitaplar dağıtılacağını söyledi. 
     
     "BİRİNCİ KALİTE HAMUR KAĞIDA BASILDI" 
     İlköğretimin ilk 5 sınıfının müfredatının değiştiğini anımsatan Keskin, kitapların yeni müfredat doğrultusunda hazırlandığı, kitapların birinci kalite hamur kağıda renkli olarak basıldığını anlattı. 
     Her bir sınıf için ayrı ayrı poşetler hazırlandığını belirten Keskin, poşetlerin üzerinde MEB’in başlattığı kampanyalar ile projelerin figürlerinin bastırıldığını, ayrıca tüm ders kitaplarının arka kapağına da "Eğitime Yüzde 100 Destek Kampanyası", "Haydi Kızlar Okula Kampanyası" ve öğrencileri çevre ve trafik konularında bilgilendirici figürler ile logolar koyduklarını söyledi. 
     
     "LİSE KİTAPLARINA ZAM YAPILMADI" 
     Keskin, poşetlerde eksik kitap çıkması, nakil ve yeni kayıt gibi durumları göz önünde tuttuklarını belirterek, yedek ders kitapları bulunduğunu kaydetti. 
     Ücretsiz ders kitabı dağıtımının ilköğretim öğrencilerine yönelik olduğunu anımsatan Keskin, "Lise kitaplarına da bu yıl zam yapmadık. 
     Lise öğrencilerimiz kitaplarını geçen yılın fiyatlarından alabilecekler" dedi. 
     
     MESAJLAR 
     Ders kitapları ile birlikte poşetlerin içine konulan metinde, Başbakan Erdoğan öğrenci ve velilere şöyle seslendi 
     "Türkiye’nin aydınlık bir geleceğe doğru adım adım ilerlediği bu dönemde çocuklarımızın eğitimi hayati bir öneme sahip bir konu haline gelmiştir. Bu bilinçle Türkiye’nin yeni kuşaklarını çağdaş eğitim imkanlarına kavuşturmak için var gücümüzle çalışıyoruz. Hızla değişen ve gelişen dünyada yaşamakta olduğumuzun farkındayız. Bu sebeple eğitim sistemimizin sürekli kendini yenileyen, bilgi teknolojilerinden azami seviyede yararlanan ve çocuklarımızın zihinsel gelişimini destekleyen bir yapıya kavuşturulmasını kaçınılmaz görüyoruz. 
     Hedefimiz en kısa zaman içinde Türkiye’nin her köşesinde aynı yüksek eğitim standartlarını yakalamak, aynı ileri donanımı sağlamaktır. Bu amaçla, 2003-2004 ders yılından bu yana bütün öğrencilerimize ders kitaplarını ücretsiz olarak dağıtıyoruz. İnanıyoruz ki eğitime yaptığımız yatırım, bu ülkenin geleceğini aydınlatacaktır." 
     
     "YENİ KİTAPLAR DAHA SEVECEN" 
     Milli Eğitim Bakanı Çelik de mesajında şunları kaydetti 
     "Bu yıl ilköğretim okullarında yeni bir müfredat ve yepyeni bir öğretim yöntemi ile tanışacaksınız. Öğrenci merkezli olan bu yeni öğretim yönteminde çocuklarımıza bilgi yükleme değil, öğrenmeyi öğretme esas alınmaktadır. Nesillerimizin soran, sorgulayan, düşünen, analiz ve sentez yapabilen bireyler olmasını hedefleyen yeni öğretim yöntemi ve müfredat, aslında gecikmiş bir girişimdir. Bunu başarmaktan dolayı çok mutluyuz. Eminim ki çocuklarımız yeni ders kitaplarını çok daha sevecen, çok daha dolu dolu bulacaklardır." Hükümetin, "eğitimi en önemli ve öncelikli mesele" olarak gördüğünü ifade eden Çelik, "hükümetin imkanlar ve şartlar elverdikçe bu alanda bundan sonra da hiçbir fedakarlıktan kaçınmayacağını" belirtti. Öğretmenlere de mesaj veren Çelik, öğrencilerin başarılarının onlara önderlik ve rehberlik yapan öğretmenlerin çabalarına bağlı olduğunu belirterek, "Bugüne kadar olduğu gibi bundan sonra da değerli öğretmenlerimizin kendilerine düşeni yapacaklarından eminiz" dedi. 
     
</TEXT>
</DOC>
