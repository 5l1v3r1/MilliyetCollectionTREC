<DOC>
<DOCNO> 370247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko16.html </URL>
<DATE> 2005/08/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Erdemir özelleştirmesinde "yatırım" şartı... 
</HEADLINE>
<TEXT>

     Hüseyin Tunçay AA 

Erdemir'in yüzde 46.12'lik payının özelleştirilmesine ilişkin ihalede, altın hissenin yanı sıra alıcı firmadan ''yatırım'' için de taahhüt alınacak. 
     Alınan bilgiye göre, ihale şartnamesi gereği alıcı firma, Erdemir'in yapmakta olduğu ve yapmayı planladığı yatırımları, zorunlu olarak devam ettirecek. Bunun için firmadan 500 milyon dolarlık teminat mektubu alınacak. 
     Alıcı firma ayrıca Erdemir'in kapasitesini koruyacak, kapasite azaltımı yapamayacak, şirketin entegrasyonunu korumak mecburiyetinde olacak ve bununla ilgili hiç bir birim kapatılamayacak. 
     Özelleştirme İdaresi yetkilileri, tüm bunların garanti altına alınabilmesi için, teminat mektubunun yanı sıra Erdemir, İsdemir ve Erdemir Maden'e altın hisse konulduğunu kaydettiler. 
     
     YERLİLERE KOLAYLIK-HERKESE EŞİT MESAFE 
     Bu arada Erdemir'de ihale şartnamesinin uluslararası standartlara göre hazırlandığını, ancak yerli yatırımcıların da sürecin içine girmesini kolaylaştırıcı unsurlar konulduğunu belirten yetkililer, her türlü konsorsiyum oluşumuna fırsat tanındığını da vurguladılar. 
     Ancak 13 firmanın ön yeterlilik aldığını hatırlatan yetkililer, bunların hepsine eşit mesafede olduklarını ifade ettiler. 
     
     ''ÖİB, MAÇTA HAKEM OLACAK'' 
     Özelleştirme İdaresi olarak, oyunun kurallarını düzgün koyduklarını kaydeden yetkililer, ''13 oyuncu sahada, biz hakemlik yapıyoruz. Kuralları koyduk, kazanan da kaybeden de kendi belirleyecek'' ifadesini kullandılar. 
     Öte yandan ÖİB yetkilileri, Erdemir özelleştirmesinde kimsenin mağdur olmayacağını belirtirken, öncelikle istihdam garantisi bulunduğunu hatırlattılar. 
     Bunun iki yıl süreyle geçerli olacağına işaret eden yetkililere göre, 2 yılın sonunda ise Erdemir ve İsdemir'deki kapasite artırıcı yatırımlar tamamlanacak, dolayısıyla ek çalışana ihtiyaç duyulacak. 
     Erdemir ihalesi için dünyanın en büyüklerinin Türkiye'ye geldiği ve Erdemir için kıran kırana mücadele vereceği de belirtilirken, bunun Türkiye'de yakalanan istikrarın da bir sonucu olduğu vurgulanıyor. 
     
     KOÇ VE ZORLU, BİLGİ ODASINA KATILMADI 
     Öte yandan Erdemir ihalesinde ön yeterlilik alan firmalardan Koç ve Zorlu Grubu'nun, bilgi odası sürecine katılmadığı ifade edildi. 
     İhalede ön yeterlilik alan firmalar şöyle 
     ''Arcelor S.A. Lüksemburg , Azovstal-Metinvest Ortak Girişim Grubu Ukrayna , Corus Group PLC İngiltere , Ereğli Ortak Girişim Grubu Koç Holding A.Ş, LebGoK-Oskol Ortak Girişim Grubu Rusya Federasyonu , Mittal Steel Company N.V. İngiltere , NLMK-Open Joint Stock Company Novolipetsk Iron and Stell Corporation Rusya Federasyonu , Nurol-Limak-Özaltın-Alkol Pazarlama Ortak Girişim Grubu, OYAK, Posco Güney Kore , Severstal Rusya , Zorlu Holding A.Ş.'' 
     
</TEXT>
</DOC>
